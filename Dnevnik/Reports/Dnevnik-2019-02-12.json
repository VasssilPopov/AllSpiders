{"url": "https://www.dnevnik.bg/sport/2019/02/12/3389321_s_bezposhtadna_efektivnost_psj_vze_soliden_avans_sled/", "text": "ПСЖ направи голяма крачка към продължаване в четвъртфиналите в Шампионската лига, след като взе преднина от два гола след първия си мач с \"Манчестър юнайтед\". Парижани спечелиха с 2:0 гостуването си на \"Олд Трафорд\" в първия осминафинален мач между двата тима с голове на Преснел Кимпембе и Килиан Мбапе след почивката. Французите нанесоха своя удар в рамките на седем минути - между 63-ата и 70-ата, когато паднаха и двата гола. Победата е още по-ценна за състава на Томас Тухел, който беше без две от големите си звезди Неймар и Единсон Кавани, които са контузени. В тяхно отсъствие силно се представиха Мбапе и Анхел Ди Мария, който пък се отчете с асистенциите и за двата гола. В последните два сезона ПСЖ неизменно отпадаше в осминафиналите от \"Барселона\" и \"Реал\" (Мадрид). Този път обаче тимът направи много силен мач като гост, каквото убягваше досега. Поражението е първо за \"Юнайтед\" под ръководството на Оле Гунар Солскяр в 12-ия му мач начело на тима. \"Червените дяволи\" не успяха да се разпишат за пръв път от 24 ноември. За пръв път в историята си \"Юнайтед\" загуби с повече от един гол в домакински мач от европейските турнири. Освен това поражението е първо от френски тим на \"Олд Трафорд\". За 90 минути футболистите на английския тим отправиха само един точен удар към вратата на Джанлуиджи Буфон. Първото полувреме беше белязано от тактическа битка, но през втората част ПСЖ доминираше. Битката се изрази и в показаните девет жълти и един червен картон от съдията Даниеле Орсато. Тухел беше подредил състава си в много гъвкава формация с Мбапе на върха на атаката, разчитайки на скоростта на 20-годишния талант. Марко Верати излезе от първата минута, независимо че беше под въпрос. На моменти ПСЖ действаше с четирима бранители, а на моменти преминаваше и с трима централни защитници. Първото полувреме премина в битка в средата на терена и тактическо надлъгване между двата тима. ПСЖ беше прибран и организиран в своята половина, разчитащ на контраатаки. От своя страна \"Юнайтед\" беше без характерната скорост в предни позиции, а в средата на терена не успя да отговори на добрите действия на гостите. С изключение на първите 10 минути \"червените дяволи\" отстъпваха. В началото трябваше Джанлуиджи Буфон да се намесва при ситуацията с Джеси Лингард в неговото поле. След това ПСЖ беше по-добрият отбор, който имаше по-чистите положения. От тях най-доброто се откри пред Мбапе, който в 28-ата минута беше изведен срещу Давид де Хеа от Юлиан Дракслер, но си поведе лошо и не успя да нанесе точен удар. До края на първите 45 минути защитата на домакините имаше проблеми, които бяха най-отчетливи при Ашли Йънг. Той получи жълт картон за нарушение срещу Мбапе, а по-късно се отърва да не бъде изгонен и заради грубо влизане срещу Ди Мария. Втората част започна с отличен шанс за парижани. В 53-ата минута Мбапе можеше да се разпише след подаване на Кимпембе, но изстрелът му беше спасен от Давид де Хеа. Все пак гостите от Франция откриха при последвалия корнер. Ди Мария центрира с левия крак, а връхлитащият на втората греда Кимпембе остана непокрит и с левия крак засече в мрежата на Де Хеа - 0:1. Централният бранител се превърна в осмия играч на ПСЖ, който вкарва за тима в Шампионската лига от началото на сезона. Дотук никой друг отбор в турнира няма подобно постижение. Попадението даде импулс в действията на ПСЖ и тимът на Томас Тухел притисна домакините. Това можеше да доведе до резултат почти мигновено, след като Дани Алвеш беше близо до втори гол, но негов удар беше избит в корнер. Седем минути, след като откриха резултата парижани нанесоха нов голям удар по амбициите на \"Юнайтед\" с второ попадение. Негов автор стана Мбапе, който завърши образцова контраатака. Ди Мария се отчете с втора асистенция, пускайки прострелно подаване в наказателното поле, където 20-годишният французин плъзна топката под плонжа на Деа Хеа и удвои. Малко след това Мбапе пропиля още една добра възможност, излизайки сам срещу Де Хеа, но реши да го прехвърля и сгреши. След като беше направил две промени на почивката заради проблеми на Антони Марсиал и Джеси Лингард, Оле Гунар Солскяр пробва да освежи тима си едва в края. Тогава на терена се появи Ромелу Лукаку. В големи периоди от втората част обаче \"Юнайтед\" просто обикаляше наказателното поле на ПСЖ без идея как точно да превземе вратата. Пол Погба играеше много малко с топката, което се отрази на представянето на тима му. В моментите, когато французинът получаваше, то той беше зорко пазен от Маркиньос. Безсилието на Погба беше допълнено от изгонване на плеймейкъра. Само две минути преди края на редовното време той извърши грубо нарушение срещу Дани Алвеш и получи втори жълт картон. В другият мач от програмата на осминафиналите \"Рома\" победи \"Порто\" с 2:1 на \"Олимпико\". Головете за \"вълците\" от Рим вкара Николас Дзаниоло в 70-ата и 76-ата минута. За \"Порто\" точен беше Адриан в 79-ата.", "date": "2019.02.12", "title": "С безпощадна ефективност ПСЖ взе солиден аванс след първия мач с \"Юнайтед\""}
{"url": "https://www.dnevnik.bg/bulgaria/2019/02/12/3389132_i_bulgariia_predpochita_podkrepata_za_semeistvata_pred/", "text": "От името на България унгарският външен министър Петер Сиярто се обяви за подкрепа на семействата и против миграцията и каза, че София и Будапеща споделят едни и същи позиции за отговора на демографските промени. \"Никога няма да им позволим да ни принудят да променим този подход\", каза Сиярто на пресконференция с вицепремиера Марияна Николова, предаде държавната агенция MTI. По думите му между Унгария и България има съгласие по най-важните въпроси. По европейски проблеми София остава стратегически съюзник на Будапеща - например в настояването, че кохезионната политика трябва да продължи да е важна в европейския бюджет. И двете страни са изправени и пред сходни проблеми в икономиката, сигурността и демографията, за които се предлагат успешни решения, каза той. Освен това по думите на Сиярто двете страни са на едно мнение, че всяка страна трябва да носи отговорност за защита на собствените си граници и за гаранция на сигурността на гражданите си и външните граници са приоритет за тях. Като пример за синхрон той даде отхвърлянето на Пакта за миграцията на ООН и от двете правителства заради заплахата от нови вълни търсещи убежище, предаде MTI. Сътрудничеството между двете страни ще се поддържа, продължи външният министър. \"Обмен на добри практики\" В съобщението на държавната агенция Марияна Николова - вицепремиер за икономическата и демографската политика, не отговаря на коментара на Сиярто по темата, направен дни след като премиерът Виктор Орбан  обяви нови мерки  за финансово стимулиране на раждаемостта. Тя обаче благодари на Унгария за подкрепата за присъединяване към Шенген (изразена от унгарския първи дипломат и по време на пресконференцията) и за помощта за спиране на вълната мигранти по границата с Турция преди няколко години. Вицепремиерът иска и да продължи укрепването на икономическите връзки между двете страни. \"Нашите двустранни отношения може да определим с една ключова дума - приятелство. Те са свързани с интензивен диалог на всички равнища, както и взаимодействие по широк спектър от двустранни въпроси и тези от европейския и международен дневен ред\", каза българският вицепремиер, предаде пресслужбата на Министерския съвет. Марияна Николова  е на двудневно посещение в Будапеща по покана на унгарското правителство, продължава съобщението на кабинета. Според него целта на визитата е обмен \"на добри практики и опит при прилагането на политики за справяне с демографската криза, насърчаване на раждаемостта и интеграцията на ромската общност\".", "date": "2019.02.12", "title": "И България предпочита подкрепата за семействата пред имиграцията, обяви Унгария"}
{"url": "https://www.dnevnik.bg/sport/2019/02/12/3389157_sektor_a_na_stadion_georgi_asparuhov_veche_e_tribuna/", "text": "Левски\" обяви, че разширява партньорството си с австрийската строителна компания \"Щрабаг\" и в рамките на отношенията между двете страни сектор А на стадион \"Георги Аспарухов\" ще носи името на \"Щрабаг\". Централната трибуна на \"Герена\" беше изградена именно от компанията в периода 2013-2016 г. Старият  сектор А беше разрушен на 3 февруари 2013 г.  и същинската част от работата започна. По това време собственик на клуба беше Тодор Батков, който  разчиташе, че \"Газпром\" ще стане ключов спонсор на \"Левски\" . През април 2016 г. новият сектор А беше открит по времето на Иво Тонев като собственик на сините. Компанията \"Щрабаг\" е спонсор на сините от 2015 г., когато постави логото си върху екипите на тима. Първоначално той беше за срок от една година с опция за удължаване с две години. През декември 2018 г. при  сключването на договор между \"Левски\" и букмейкъра \"Ефбет\"  логото на \"Щрабаг\" отпадна.", "date": "2019.02.12", "title": "Сектор А на стадион \"Георги Аспарухов\" вече е трибуна \"Щрабаг\""}
{"url": "https://www.dnevnik.bg/tehnologii/2019/02/12/3389123_falira_kompaniiata_organizirashta_ednoposochna_misiia/", "text": "Холандската частна компания Mars One Ventures, която организираше еднопосочна мисия до Марс, банкрутира. Това оповести Градският съд в Базел, цитиран от \"Форбс\". В швейцарския град се намира централата на фирмата майка, която притежава Mars One, след като я закупи през 2016 г. Решението за обявяването на несъстоятелността ѝ е взето в средата на януари. В момента в сметките на компанията има по-малко от 25 хил. долара. По първоначална информация фирмата е успяла да събере близо 1 млн. долара от дарения, като все още се води разследване къде е остатъкът от парите. Основателят на компанията Бас Лансдорп все още не е коментирал решението на съда. Той предвиждаше през 2020 г. да започне първата мисия по проекта, която беше свързана с роботизирани полети до Червената планета, които да оставят необходимите товари за изграждането на местообитания за хората, което пък да даде началото на колонизирането на Марс. Редовните мисии с хора пък трябваше да започнат през 2023 г. Повече от 202 000 души кандидатстваха за проекта, когато той беше обявен през април 2013 г. От тях бяха подбрани 100 души през 2015 г., но след това дейностите на компанията спряха. Още при обявяването на идеята си Лансдорп срещна сериозни критики. Основните въпроси към него бяха кой ще построи оборудването за мисията и кой ще я финансира, тъй като подобно начинание струва десетки милиарди долари. Той обясни, че целият процес по подготовката на космонавтите може да се излъчва телевизионно и така проектът да събере достатъчно средства. Един от желаещите да се включат в мисията - Джоузеф Рош, разказа, че при всеки кръг от подбора на кандидатите е получавал точки. В един момент по думите му вариантът да получиш повече точки бил чрез покупка на стоки от Mars One или директно да се дарят пари на компанията. Тогава Рош се отказал да участва повече, тъй като заподозрял компанията във финансова измама.", "date": "2019.02.12", "title": "Фалира компанията, организираща еднопосочна мисия до Марс"}
{"url": "https://www.dnevnik.bg/analizi/2019/02/12/3389175_chaves_i_maduro_nachaloto_i_kraiat_na_edna_liava/", "text": "Точно преди 20 г. Уго Чавес започна да обещава, че ще строи \"социализма на ХХI век\". Днес тази негова утопия е на смъртно легло. Зачена я Чавес, ще я довърши Николас Мадуро. Дотогава Венецуела беше държавата с най-дълга демократична история в Латинска Америка. След като през 1958 г. отхвърля диктатурата на генерал Перес Хименес, Венецуела се изгражда като страна с функционираща демокрация. Каракас беше в продължение на десетилетия стожерът и убежището на демокрацията в региона, докато всички латиноамерикански държави преминаваха през десетилетни военни режими. От началото на този век обаче я облъчи утопията за \"социализма на ХХI век\" и за кратко време страната се превърна в гротеска на демокрацията. Същото се случи и с нейния икономически просперитет. През 70-те и 80-те години на миналия век много страни в региона можеха да завиждат на венецуелците за високия им жизнен стандарт. Днес както икономическото положение, така и политическите свободи на голяма част от венецуелците са в бедствена ситуация. През тези 20 години единствената фабрика, която работеше безотказно, интензивно и с ускоряващ се ритъм, беше фабриката за бедност и престъпност, за клиентелизъм и корупция, за лишаване от граждански права и свободи. Как утопията, наречена социализъм на ХХI век, зарази Венецуела? Защо нейният край е непредотвратим? Трябва да си отговорим на тези въпроси, за да можем да поставим днешната драма на страната във верни координати. Ако обърнем поглед назад, ще се натъкнем на интересен исторически синхрон. Уго Чавес провъзгласи утопията си точно едно десетилетие след като т.нар. реален социализъм в Източна и Централна Европа се саморазпадна. Поредица от представители на левите академични среди – както в Америка, така и в Западна Европа – посрещнаха с огромен ентусиазъм това събитие. Те го обявиха за \"реванш на световната левица\", за \"предизвестие на събития със световно значение\", за лаборатория, в която ще се подмладят левите идеи на Запада. Определиха Венецуела, пък и цяла Латинска Америка, за място, където предстои да се генерират нови социално-политически идеи не само за \"третия\", но и \"първия свят\". Академичните адепти на този \"нов социализъм\" и политическите активисти на радикалните леви идеи заживяха с надеждата, че югът на американския континент ще бъде нещо като юга за прелетните птици, които отлитат в топлите страни, когато се застуди в Европа. Впрочем тази метафора имаше и своите преки въплъщения – испански леви интелектуалци съветваха Чавес, а после се завърнаха в Мадрид, за да основат \"Подемос\". Баща на идеята за \"социализма на ХХI век\" стана Чавес – политик, чиято идеология беше микс от повърхностно обединени идеи на Маркс и Боливар, на Ленин и Че Гевара. Когато през 1992 г. \"команданте\" Чавес предприема неуспешен опит за военен преврат, той не е много наясно какво точно иска да направи за страната си. Предавайки се, Чавес заявява, че капитулира  , засега. Превратаджията Чавес прекарва две години в затвор, като в това време леви професори го просвещават в килията му. Колко непоносимо е сравнението между тези почти академични условия за тогавашния превратаджия и мизерните, адски условия, в които са поставени стотиците сегашни политически затворници, чиято главна и вероятно единствена вина е, че не приемат режима на Чавес и Мадуро и се борят срещу него! След амнистия Чавес излиза на свобода и посещава Куба. Фидел Кастро го посреща на летището – чест, каквато той не оказва дори на държавни глави. Чавес става – това са собствените му думи – \"политическият син\" на Фидел. После прави партия, печели в края на 1998 г. президентските избори, заклева се пред тогавашната конституция, като я нарича  , мъртва, а през следващата година я сменя с нова, ушита абсолютно по мярата на собствените му идеи. И поема по пътя на \"социализма на ХХI век\". Както възходът, така и наблюдаваният сега крах на тази жестока утопия на Чавес са с едни и същи корени – изпразване от съдържание на демократичните институции, превръщане на президента в абсолютен и безконтролен център на властта, сатанизиране на частната собственост, поляризация на обществото и конфронтиране на бедните срещу богатите, следване на един катастрофален икономически волунтаризъм. Историкът Мануел Кабалеро беше много точен, когато приживе на Чавес написа: \"Неговите намерения не са да ръководи държавата, а да бъде нещо като крал на хаоса.\" За кратък период Венецуела се превърна в държава, управлявана от абсолютен монарх, декориран с републикански институции. Стана демократура, т.е. замаскирана диктатура. По силата на \"чавистката\" конституция от 1999 г. президентът концентрира огромна еднолична власт. За сметка на нея останалите елементи на демократичната политическа система загубиха много от ключовите си правомощия и най-вече – своята самостоятелност, своята независимост. Това даде възможност както на Чавес, така по-късно и на Мадуро да превърнат съдебната система и електоралната администрация в апендикс на президентството. Тези \"независими\" власти се оказаха тотално подчинени и манипулирани от щенията на президента. Подобна линия беше осъществена и по отношение на армията. По силата на конституционните разпоредби кариерното развитие на офицерския корпус се диктува от президентската воля. С този инструмент, както и за да има отплата за придобитите големи привилегии, въоръжените сили бяха подложени на политизиране, а висшият офицерски състав се сдоби с характера на модерна преторианска гвардия. Чавес наложи лозунга \"Родина, социализъм или смърт\" като официален поздрав в армията. Гарантираното от чавистката конституция правомощие президентът да свиква референдуми без съгласието на парламента допълнително отслаби и без това слабата роля на народното представителство. А конституционната промяна, даваща право на 6-годишен мандат с неограничен брой преизбирания (единствен случай в Латинска Америка), отне още една от важните гаранции на демокрацията. В предишната конституция на Венецуела съществува забрана за непосредствено преизбиране на действащия президент, за да не се допуска дълготрайна персонификация на президентската институция. Защо въпреки тези очевидни щети на демокрацията, нанесени от Чавес, той печелеше избори и референдуми? Не е достатъчно обяснението, че изборните победи на Чавес са резултат на фалшификации и манипулации. Това е по-вярно за Мадуро, отколкото за Чавес. Електоралните успехи на Чавес бяха подплатени от неговото изключително умение да създава сред голяма част от избирателите усещане, че \"народните интереси\" са въплътени във фигурата на президента. Огромната концентрация на лична власт и заразителната реторика срещу \"корумпирания елит\" и \"чистия народ\" произвеждаха в големи социални групи ирационалното усещане, че в лицето на Чавес обществото получава шанс да се освободи от \"привилегированите\" политически елити, а \"народните интереси\" да получат пряко удовлетворяване. Другият механизъм, който произвеждаше идентифицирането на президента с народните интереси, беше употребата на нови форми на политическата   (отчетност/отговорност). Парламентарният контрол и контролът посредством съдебната система, които са основните форми на отчетност/отговорност при представителната демокрация, бяха изместени през изминалите двадесет години от един почти перманентен канал за отчетност \"от екрана\". Чавес владееше до съвършенство езика, който му позволяваше да достига до \"човека-маса\" и да бъде убедителен за него. Знаейки тази си сила, той упражняваше най-ефективно властта си чрез микрофона и мегафона. Чавес водеше седмична телевизионна програма с неограничена, многочасова продължителност. Докато траеше тя, всички медии, държавни и частни, бяха длъжни да прекъсват своите програми и да я ретранслират. В тази си програма Чавес се \"отчиташе\" пред \"народа\" и доста нагледно, почти буквално дърпаше ушите на министрите. Подобна отчетност имаше по-скоро ритуален характер, от нея нямаше някакви реални последици. Но тя формираше и поддържаше в \"публиката\" внушението, че президентът е непрестанно при тях, с тях, заради тях. Че за очевидните несполуки са виновни другите – американският империализъм, корумпираните партии, бюрократизиралите се чиновници. Втората предпоставка за успешните електорални цикли на Чавес беше с икономически характер. В първите десет години от управлението си Чавес можеше да разчита на огромен бонус: цените на петрола бяха двойно по-високи от днешните. Петролът е източник на близо 96% от валутните приходи на Венецуела. На тази база Чавес увеличи социалната отговорност на държавата, насочвайки част от приходите от петрола към различни социални програми. Така той привърза към себе си значителна част от бедните слоеве на венецуелското общество. Когато обаче цените на петрола започнаха да падат, започнаха да \"падат\" и възможностите за преразпределителна политика. Затова днешната опозиция във Венецуела вече ще може да разчита на значителна част от онези избиратели, които години наред са давали гласа си за Чавес. Показателен е фактът, че в демонстрациите срещу Мадуро участват и много хора, идващи от най-бедните квартали на Каракас. Но \"изтрезняването\" от илюзиите не е лесен процес. Мадуро успя да превърне дори глада в свое оръжие. Бяха раздадени на няколко милиона души т.нар. национални карти, срещу които тези бедни хора получаваха правото да се снабдяват с ограничени количества храни, субсидирани от държавата. Но една от цените, които плащат за тази придобивка, е да гласуват на изборите. Преди да стигнат до избирателната урна, се легитимират с тази \"национална карта\" в съответния пункт, контролиран от чавистката партия. \"Или ще гласуваш, или ще гладуваш\" – този принцип имаше желязно действие. Една утопия е дотолкова утопия, доколкото е заредена с пожелани и сбъдващи се обещания. \"Социализмът на ХХI век\" се заричаше за много блага. Но последните години направиха очевиден фалита на всичките му обещания – особено в ръцете на Мадуро тази утопия непрекъснато и навсякъде произвежда беди вместо блага. Венецуелците стъпват по богата земя. Над 18% от доказаните световни резерви на петрол са на венецуелска територия. За сравнение - Саудитска Арабия разполага с 16%, Канада – с 10%, Русия – с 5%, и т.н. Но когато се води грешна политика, подареното от природата \"черно злато\" не помага. Нито Чавес, нито Мадуро се опитаха да диверсифицират венецуелската икономика. Както преди 30 години, така и сега тя почти изцяло зависи от нефтодобива. През изминалите години бяха прогонени много от големите чужди инвеститори. Беше национализирана голямата поземлена собственост. Вместо по-голямо земеделско производство се стигна до дефицит на основна земеделска продукция. Сега националното производство на хранителни стоки покрива само 25% от търсенето, недостигът на основни продукти надхвърля 70%. А тъй като валутата за внос намалява, дефицитът се увеличава неудържимо. Брутният вътрешен продукт е спаднал през последните три години с над една трета. Венецуела е в хаоса на хиперинфлация с размери, с които дори въображението ни не може да се справи. Международният валутен фонд отчита за 2018 г. инфлация от 10 000 000%. Историците, търсейки аналог на тази хиперинфлация, ни отпращат чак във Ваймарска Германия. Има дефицит на абсолютно всичко. Минималната работна заплата, каквато получават около 15% от населението, беше повишена през миналия месец с 300%, за да стигне едва до 20 долара по официалния курс на долара или до 6 долара на черния пазар. Здравеопазването е в драматично състояние. Според Световната здравна организация Венецуела показва най-високото увеличение в света на случаите на малария. Корупцията е толкова висока, че \"Трансперънси интернешънъл\" постави Венецуела на 169 място в света за 2017 г. Обратно, страната е на съвсем челно място, когато става дума за престъпност и насилие. Във Венецуела стават толкова убийства за два дни, колкото се случват например в Испания за цяла година. Както казват, вероятността да бъдеш убит е много по-голяма в Каракас, отколкото в Кабул. Ирония на историята: \"социализмът на ХХI век\" прелъстяваше с обещанията, че ще освободи бедните от бедността, че ще смаже престъпността и ще отреже главата на корупцията, че ще бъде щит на политическите и социалните права и свободи. Но колкото повече \"възмъжаваше\", толкова утопията ставаше по-хилава, по-непривлекателна и отблъскваща. Това, което става при Мадуро, не е негова \"заслуга\". Истинският автор на кризата е Чавес, Мадуро само я ускори. Мадуро е нелегитимен президент и рано или късно ще бъде сменен. Въпросите са \"кога, как и от кого\". Засега на тези въпроси може да се отговаря само с хипотези. Но със сигурност може да се каже: Чавес е изходна точка в траекторията на утопията \"социализъм на ХХI век\", Мадуро е нейният грозен край. Не бива обаче да се заблуждаваме – Венецуела ще трябва да извърви много дълъг и много труден път, за да възстанови и демокрацията, и икономиката си. Провеждането на честни президентски избори е само едно от задължителните начала. Ще са нужни време, усилия и международна солидарност на демократичния свят, за да бъдат разчистени големите поразии от чавистката утопия.", "date": "2019.02.12", "title": "Чавес и Мадуро: началото и краят на една лява утопия"}
{"url": "https://www.dnevnik.bg/razvlechenie/2019/02/12/3389163_djordj_kluni_mediite_tormoziat_megan_taka_kakto/", "text": "Медиите тормозят Меган Маркъл подобно на покойната принцеса Даяна. Това заяви американският актьор, продуцент и режисьор Джордж Клуни в интервю за австралийското списание WHO, предаде \"Ройтерс\". Според него медиите преследват Маркъл навсякъде и злословят по неин адрес. \"Тя е жена, която е бременна в седмия месец и бива следена, хулена и преследвана по същия начин, по който беше и Даяна - историята се повтаря\", казва актьорът. Миналия уикенд някои издания публикуваха детайли от доста лично писмо, за което твърдяха, че е било пратено от Меган Маркъл до баща й, с когото нямат близки отношения от дълги години. Клуни определя това за разочароващо и безотговорно и допълва, че е изненадан от поведението на медиите. Миналия месец петима от най-близките приятели на Меган споделиха пред списание \"Пийпъл\", че херцогинята е изтърпяла много \"лъжи и неистини\" и \"глобален тормоз\", както и че се тревожат как това ще се отрази на нея и детето й. През 2016 г., малко след като публично оповестиха връзката си, принц Хари направи рядко за него изявление, в което критикува медиите за намесата в личния живот на Меган, твърдейки, че пресата я е подложила на \"вълна от обиди и тормоз\". Хари и брат му принц Уилям отдавна имат обтегнати отношения с медиите, след като майка им принцеса Даяна стана жертва на автомобилна катастрофа в Париж през 1997 г. след преследване с папараци на мотори, припомня агенцията.", "date": "2019.02.12", "title": "Джордж Клуни: Медиите тормозят Меган, както тормозеха Даяна"}
{"url": "https://www.dnevnik.bg/bulgaria/2019/02/12/3389188_roditeli_blagodarili_na_mitropolitite_za_stanovishteto/", "text": "Светият Синод свали от сайта си спорното становище по Стратегията за децата, но от обясненията на Ловчанския митрополит Гавриил се разбира, че владиците не са се изказали против текста, нито са поискали корекции от изготвилата проекта служителка. Едновременно с това владиката уверява, че много родители благодарят на Църквата за своевременната позиция. В проектостановището, което вече не е достъпно,  се възразяваше срещу евентуална забрана  на физическите наказания на децата, отричаше се правото на жената на аборт и се залагаше на религиозното обучение за сметка на сексуалното. Митрополитът обяснява днес, че лично е бил молен от много хора църквата да даде становище по правителствената проектостратегия. В същото време много от хората, към които се обърнал за помощ, не е имал готовност да се включи. Тъй като в Синода твърде късно разбрали, че срокът за това изтича, изготвянето на проектостановище било възложено на служителката Десислава Панайотова. Било й възложено да съкрати текста и да наблегне на неприемливостта на абортите. Тя обаче не е спазила указанията. Никой от владиците не отговори, че е против, нито имаше предложения за коригиране на текста, пише дядо Гавриил. Едновременно с това той подчертава, че много родители благодарят на Св. Синод, че със своевременната честна църковна позиция е защитил бъдещето на българските деца. Пред Би Ти Ви игуменът на Църногорския (Гигински) манастир \"Свети безсребърници Козма и Дамян\" йеромонах Никанор обяви, че става въпрос за една комична афера. Според него тя е предизвикана от жена, която неведнъж е качвала непремерени неща на сайта на светия Синод. \"Това е частно мнение, което се появи по аферистки начин\", обобщи отец Никанор.", "date": "2019.02.12", "title": "Родители благодарили на митрополитите за становището за боя на деца (обновена)"}
{"url": "https://www.dnevnik.bg/evropa/2019/02/12/3389183_bulgariia_e_postignala_celta_si_za_2020_g_za_energiia/", "text": "През 2017 г. делът на енергията от възобновяеми енергийни източници в брутното крайно енергопотребление в ЕС е достигнал 17.5% спрямо 17% през 2016 г. и 8.5% през 2004, първата година, за която има данни, показа  статистика  на Евростат. Целта на ЕС е 20% от енергията в брутното крайно енергопотребление да е от възобновяеми източници до 2020 г., а до 2030 г. тя да представлява 32 на сто. През 2017 г. в България този дял е бил 18.7%, като националната цел за 2020 г. е 16% (всяка държава членка има различни национални цели). Още през 2014 г. делът на енергията от възобновяеми енергийни източници в брутното крайно енергопотребление в България е достигнал 18%. От 2004 г. той е нараснал значително в държавите членки. В сравнение с 2016 г. се е увеличил в 19 страни. Най-висок е в Швеция (54.5%), следвана от Финландия (41%), Латвия (39%), Дания (35.8%) и Австрия (32.6%). На другия край на скалата са Люксембург (6.4%), Холандия (6.6%) и Малта (7.2%). Всяка държава членка има своя цел за \"Европа 2020\". Националните цели взимат предвид различните изходни позиции на страните, потенциала за възобновяема енергия и икономически показатели. Общо 11 държави членки вече са постигнали нивото, което се изисква, за да достигнат националните си цели за 2020 г. Това са България, Чехия, Дания, Естония, Хърватия, Италия, Литва, Унгария, Румъния, Финландия и Швеция. Латвия и Австрия са на един процент от целите си за 2020 г. На противоположната позиция са Холандия (на 7.4% от националната цел за 2020 г.), Франция (6.7%), Ирландия (5.3%), Великобритания (4.8%), Люксембург (4.6%), Полша (4.1%) и Белгия (3.9%).", "date": "2019.02.12", "title": "България е постигнала целта си за 2020 г. за енергия от възобновяеми източници"}
{"url": "https://www.dnevnik.bg/sviat/2019/02/12/3389174_otgovornostta_e_na_zasegnatite_individi_-_kak/", "text": "България е решила четири от деветте подадени срещу нея сигнала за заплахи и нападения срещу журналисти в последните две години. Това показва годишният доклад на Съвета на Европа  \"Демокрацията в опасност: заплахи и нападения срещу свободата на медиите в Европа\" , представен в Страсбург днес. Съветът - най-старата правозащитна общоевропейска организация в Европа - заедно с авторитетни партньорски организации, събира информация за атаки срещу медиите - вербални и физически, и проследява как държавните органи реагират на случилото се. Без реакция от държавата останаха заплахите на депутата от ГЕРБ Антон Тодоров и вицепремиера Валери Симеонов срещу Виктор Николаев от \"Нова телевизия\", гласи класификацията в платформата. Макар Тодоров да се е извинил във \"Фейсбук\" и да е подал оставка, Симеонов  поиска извинение  от останалите медии, задето го клеветели. На какво и как отговори държавата Отговорите на България се изразяват в писма от постоянния представител на страната към Съвета на Европа, в които се очертават взетите мерки. В  последния такъв отговор  - по повод нападението срещу  Христо Гешов , се обяснява, че в случаи като неговия разследване трябва да се проведе след подаване на жалба и че властите няма как да следят развитието им. Отговорността за това е на засегнатите индивиди.  \"В името на яснотата и обективността смятаме, че платформата може да обмисли дали няма да е полезно да маркира такива случаи като \"решени\", или да въведе друг подходящ начин да покаже, че такива случаи са извън обхвата на държавния мониторинг\", пише в писмото. Реакция на страната е имало и относно убийството на Виктория Маринова, но в самия доклад се отбелязва, че има съмнения за това колко \"задълбочено\" е било полицейското разследване на обстоятелствата около него. В други два случая държавата е отговорила с писмо, в което обяснява как вървят полицейските процедури. Единият от тях е този с подпалването на колата на репортерката на \"Господари на ефира\"  Зорница Акманова  през 2017 г., а другият - побоят над  Стоян Тончев . Решените случаи За \"решени\" са приети четири случая - последният е арестът на  Димитър Стоянов и Атила Биро , който съдът обяви за незаконен. Вторият е планът за убийството на издателя на сайта \"Зов нюз\" Георги Езекиев - за него говори в интервю човек, някога замесен в мрежа за трафик на дрога, разследвана от \"Зов нюз\" и \"Биволъ\". Една от участничките в това разследване, Мария Димитрова, е получавала заплахи чрез текстови съобщения и по \"Фейсбук\". В писмото си до Съвета на Европа българският представител сочи, че разследването е установило, че става въпрос за обиди, а не за смъртни заплахи, и през декември миналата година партньорските организации са сметнали проблема за решен. Като такъв е отбелязано и нападението срещу Иво Никодимов от БНТ, което не е било свързано с професионалната му дейност, както и глобите на Комисията за финансов надзор срещу \"Икономедиа\", \"Зов нюз\" и \"Конкурент\", които бяха отменени от съда.", "date": "2019.02.12", "title": "Отговорността е на засегнатите индивиди - как България отговаря за заплахите срещу медии"}
{"url": "https://www.dnevnik.bg/bulgaria/2019/02/12/3389128_boiko_noev_razsledvaneto_ne_tursi_bulgarskite_iataci/", "text": "Властите у нас заговориха за отравянето на бизнесмена Емилиян Гебрев едва след като със случая се занимаха международни медии като Си Ен Ен, \"Гардиън\", \"Нюзуик\", и не се занимават с българските ятаци на руските извършители. Българските власти опитват да прикрият инцидента с отравянето на Гебрев и още двама души през 2015 г. Тези и още обвинения към властите отправи бившият министър на отбраната   пред Би Ти Ви, коментирайки воденото разследване за отравянето на собственика на фирмата \"Емко\" за оръжейна продукция Емилиян Гебрев. Вчера главният прокурор Сотир Цацаров изнесе подробности за инцидента и за досъдебното производство, съобщавайки, че експертизите са открили веществото хлорперифос в салатата и токсично вещество в отработеното кафе в дома на Гебрев. \"Информацията на главния прокурор не е точна, стана ми тъжно за Цацаров, като говореше за салати, рукола, мухозоли, които не са за един главен прокурор, властите не търсят българските ятаци на руските отровители\", заяви Ноев. Той посочи конкретно офшорната фирма \"Виафот\", която е изкупила при странни обстоятелства по думите му кредит на оръжейния завод \"Дунарит\" и оспорва, че Гебрев е собственик на завода. \"А ни обясняват за кафе машини\" - продължи Ноев. Той очаквал и други имена да се появят освен Федотов, предполагаемия руски агент, който се е озовал в България и двата пъти, когато Гебрев се почувствал зле, през април и май 2015 г. Той изрази убеденост че руски граждани са извършителите, \"а дали са разузнавачи, дали са престъпници някакви - е друг въпрос\". А \"големият въпрос е кои са българските ятаци\", отново повтори Ноев. Той не изключи и мотив за отравянето на Гебрев да е Кремъл да иска да превземе българската оръжейна индустрия и да дестабилизира България като член на НАТО. По Би Ти Ви   каза, че под 1 грам пестицид е достатъчен, за да прати човек в болница. Той уточни, че фосфорогеничните пестициди до 2000 година са се използвани масово в България, но сега те са слабо разпространени. Същите съставки обаче присъствали и в спрейовете за насекоми. Александров уточни, че в кафе, те могат да попаднат само, ако са поставени нарочно. Ноев изнесе подробности от разследването, в хода на което е бил разпитван като свидетел, тъй като е бил до леглото на Гебрев в болницата. Той показа доклада от експертизата, извършена от лабораторията \"Верифин\" във Финландия на пробите на Гебрев, в който е отбелязано, че са открити два органофосфорни химикала в пробите от кръв и урина. Химикалът с който е извършено отравянето, е на базата на органофосфорно съединение, а то било от групата на \"Новичок\". По онова време това вещество не е било в списъка на химическите оръжия, а през 2015 г- никой не е знаел за него, посочи Ноев. Другият органофосфорен химикал не могъл да бъде идентифициран. тъй като болницата няма пари, каза Ноев. Вчера главният прокурор информира, че разследващите се запознали с експертизата едва при възобновяването на следствието през октомври 2018, но не каза кога е получен в България докладът на лабораторията и какво е заключението. Ноев съобщи още, че Гебрев е предложил случаят да бъде проверен от международната организация за защита от химическо оръжие, като помолил властите да се обърнат към организацията, но те не предприели такава стъпка. Бившият главен секретар на МВР изрази съмнения, че опитите за отравяне на семейство Скрипал в Англия и на Емилиян Гебрев в София са операции на разузнавателните служби , тъй като били осъществени на \"много ниско професионално ниво\". Според Бояджиев, който е и бивш разузнавач, операцията срещу Скрипал е \"акт на лично отмъщение\" от осветени от него британци, които работели за руските служби. Офицер от Главното разузнавателно управление на друга държава - в случая Русия, да пребивава в България нелегално Този коментар направи бившият заместник-началник на Военното разузнаване  пред Би Ти Ви радио. Той добави, че живеем в условията на тежко икономическо противопоставяне, търговски войни, налагане на санкции на Русия. И добави, че \"неслучайно ги казва тези неща\". Бившият шеф на ЦСБОП в началото на 90-те години Тихомир Стойчев коментира пред Би Ти Ви, че Гебрев е свързан с оръжейната промишленост още от края на 80-те години. В първите години на демокрацията той бил замесен в незаконен внос на оръжие, бил разпитван и по дело за производство на каптагон в България Стойчев определи Гебрев като комбинативен и добър търговец, като отбеляза, че в търговията с оръжие се пресичат много интереси, включително и геополитически. \"Виждам страх на ниво власти по този случай\", каза бившият ръководител на ЦСБОП. Според него е интересен знак, че темата е била обсъждана в министерски съвет в присъствието на посланика на Великобритания. Тихомир Стойчев коментира, че България ще обслужи интерсите на версиите, издигнати във Великобритания за покушението срещу Скрипал. Той обобщи, че не вярва в тезата на Гебрев за отравяне. Междувременно, в писмо, изпратено до посолството на Кралство Великобритания, ръководството на Движение \"България на гражданите\" поиска международно разследване на случая с отравянето на български бизнесмен, сина му и още едно лице. Дори и след обясненията на главния прокурор, остава неизяснено защо вместо да проверят лицето, което се опита чрез офшорно дружество да придобие враждебно фирмата на бизнесмен, службите в България се занимават със съставките в салатата му. В случая много по-важни въпроси трябваше да получат отговор, се казва в писмото на ДБГ. Сред въпросите са и тези: Отравянето част ли е от опита за отнемане на едно от най-големите оръжейни дружества. И имат ли други държави интерес да ликвидират българския военнопромишлен комплекс.", "date": "2019.02.12", "title": "Бойко Ноев: Разследването не търси българските ятаци на отровителите на Гебрев"}
{"url": "https://www.dnevnik.bg/evropa/2019/02/12/3389227_malki_strani_v_es_sa_protiv_otmiana_na_pravoto_na_veto/", "text": "Финансовите министри на по-малки страни от ЕС се противопоставиха днес на плана да бъдат ограничени правомощията на правителствата да блокират реформи на ЕС по данъчни въпроси, което намалява още повече възможността в ЕС да бъде въведен данък за големите дигитални компании, предаде \"Ройтерс\". Малки европейски страни от години блокират усилията за затваряне на \"вратичките\", които позволяват заобикаляне на данъчното законодателство и в някои случаи дори пране на пари в ЕС. Мнозина от тях защитават правото си сами да вземат решения в данъчната сфера и да привличат чуждестранни компании, предлагайки им преимущества. В опит да излезе от безизходицата Европейската комисия миналия месец предложи постепенно да бъде премахнато правото на вето на държавите върху реформи на данъчните правила. На срещата в Брюксел обаче Люксембург, Малта, Литва, Холандия и Швеция поискаха правото на вето да бъде запазено. Съпротива на само една от тези държави би била достатъчна да блокира планираната реформа в ЕС, отбелязва \"Ройтерс\". Еврокомисията предложи постепенно да се премине към гласуване с мнозинство по някои не особено важни данъчни въпроси, но позволи на държавите да вземат решение за тази структурна реформа с единодушие. Финансовият министър на Люксембург Пиер Граменя бе сред най-изявените критици на реформата. По думите му е изключително важно да се запази приемането с единодушие на данъчните решения. Малката страна, заклещена между Германия и Франция, от години блокира разпоредби на ЕС срещу укриването на данъци, изискващи обмен на данъчна информация за банкови сметки на чуждестранни граждани. Тя е и сред най-твърдите противници да се въведе единна данъчна основа в ЕС, която би ограничила правомощията на страните членки да предлагат предимства на големи корпорации. Други малки страни като Ирландия блокираха  единен данък на ЕС за дигиталните компании . Това накара няколко страни, включително  Франция , Италия и Испания, да приемат подобни налози на национално равнище въпреки рисковете от отслабване на единния пазар. Германия и Франция, двете най-големи страни в ЕС, подкрепиха плана на Еврокомисията решенията по данъчни въпроси да се вземат с мнозинство. /БТА", "date": "2019.02.12", "title": "Малки страни в ЕС са против отмяна на правото на вето по данъчни въпроси"}
{"url": "https://www.dnevnik.bg/skorost/2019/02/12/3389232_s_trugvaneto_na_tol_sistemata_pari_shteli_da_ostavat_i/", "text": "След като тол-системата заработи, в бюджета на пътната агенция ще остават средства и за ремонт на четвъртокласните пътища, увери днес министърът на регионалното развитие и благоустройствата Петя Аврамова, цитирана от агенция \"Фокус\". Тя държа реч пред форума \"Европейски, национални и местни приоритети\", който се провежда в рамките на 32-рото общо събрание на Националното сдружение на общините в България (НСОРБ). Аврамова припомни, че тол-системата, която предвижда камионите и автобусите за заплащат сума за ползване на пътищата според изминалото разстояние, ще заработи от 16 август. При това положение повече пари за ремонти на пътища се очаквали през 2020 година. Министър Аврамова посочи, че въпреки завишените приходи, няма как от парите от винетки и тол-такса да се отпускат средства на общините, каквото искане има от НСОРБ. Тя поясни, че законът дава възможност тези средства да се дават само за републикански пътища, но не и за общински. \"Аз и АПИ твърдо стоим зад искането на общините да имат повече средства за пътищата и този диалог трябва да продължи\", допълни министърът.", "date": "2019.02.12", "title": "С тръгването на тол-системата пари щели да остават и за четвъртокласните пътища"}
{"url": "https://www.dnevnik.bg/razvlechenie/2019/02/12/3389073_izpulnitelkata_s_tumor_na_mozuka_koiato_produljava_da/", "text": "Зрителите лесно могат да гледат участието на Кетрин Рифорд в някое представление, без да заподозрат, че има нещо нередно. Едва след като разлистят програмата след спектакъла, те могат да открият, че игралата в много постановки танцьорка има тумор на мозъка, пише Би Би Си. \"Винаги слагам тази информация в биографичната си бележка, защото искам хората да знаят, че съм на сцената и все още изпълнявам, но имам заболяване, което няма как да се види\", казва тя. \"Искам хората да знаят, че това заболяване в някакъв момент ще ме убие, но не сега. Аз още мога да танцувам и това е, което правя\", добавя изпълнителката. Когато откриват злокачествения тумор на 39-годишната жена, докторите й казват, че й остават между две и шест години. Въпреки че 2019 г. е била определена като годината, в която ще умре, танцьорката се подготвя да участва в нова продукция на \"Ромео и Жулиета\" в родния си град в Канада. Балетът в Уинипег кани Рифорд да си партнира с нейния близък приятел, с когото завършват танцово изкуство в училището към балета. Двамата с Крейг Рамзи ще влязат в ролите на главите на семейство Капулети, а премиерата е насрочена за 13 февруари. Въпреки че Рифорд постига много в кариерата си като изпълнител и участва в постановки на Бродуей, преди повече от 10 години тя се отказва от танците. Преди това програмата й е толкова натоварена, че чувства тялото си изтощено и страда от редица травми. \"Реших да си почина от танците за малко и това продължи с години. Накрая се оказах със собствена компания за консултации на ипотеки, а след това започвах да следвам, за да стана медицинска сестра\", обяснява Рифорд. Но тъкмо когато й предстои завършването на образованието и тя ражда втората си дъщеря, й поставят диагнозата. Рифорд решава, че няма време за губене и иска да посвети последните си години на правене на това, което обича - да бъде на сцена като изпълнител. Увредената от тумора част на нейния мозък е свързана с краткосрочната памет. Това означава, че научаването на танци за нея е по-лесно от помненето на диалог. \"Горда съм от себе си, ако се явя на прослушване, без да объркам репликите\", казва тя и допълва, че познанията за хореография се намират в различна част от главата й. Рифорд предупреждава за състоянието си режисьорите, с които работи, за да вземат под внимание специфичните й нужди. \"Когато играя по-голяма роля, хората, които ме наемат, знаят за положението ми и ми изпращат материалите достатъчно рано, за да мога да пея и да уча по три реплики на ден - така те влизат от краткосрочната в дългосрочната ми памет\", обяснява тя. Рифорд говори открито за своето здравословно състояние с децата си. Понякога дори се отнасят с хумор към ситуацията. Тя разказва как, когато единият от синовете й е бил на 7 години, двамата са отишли при доктора й. \"Искаш ли да го питаш нещо, приятел\", казала на детето тя. \"И той, смее се Рифорд, го попита: Колко пари получаваш?\" \"Не, не такива въпроси\", отвърнала на сина си танцьорката.", "date": "2019.02.12", "title": "Изпълнителката с тумор на мозъка, която продължава да танцува"}
{"url": "https://www.dnevnik.bg/sviat/2019/02/12/3389181_zashto_orban_govori_za_komunizum_posledna_bitka_i/", "text": "\"Унгарската идентичност и християнското наследство\" срещу \"миграцията и вируса на тероризма\", а предстоящите европейски избори като \"бой последен\" - с такива епитети и сравнения беше изпъстрено годишното обръщение към нацията на унгарския премиер Виктор Орбан. Пред избрани гости в Будапеща той заяви, че в навечерието на европейските избори Европа е достигнала повратна точка - отново се налага \"да защитаваме нашата унгарска идентичност и християнското ни наследство\". В този смисъл той нарече предстоящите европейски избори \"бой последен\": \"Ще спрем мнозинството, което насърчава имиграцията\", увери той. Според Орбан Брюксел е \"крепост на новия интернационализъм\", а миграцията - предпоставка за \"нарастването на престъпността\", особено срещу жените, и приносител на \"вируса на тероризма\". \"Преди 30 години си мислехме, че окончателно сме изхвърлили на сметището мисълта за комунизма. Но изглежда сме се лъгали, защото днес отново са тук онези, които ни тласкат към свят без нации, искат отворени общества и се опитват да изтрият нашите традиции, налагайки на страната ни чужди култури\". Ако сте забравили: в Европейския парламент партията на Орбан \"Фидес\" е партньор на германските консерватори от ХДС и ХСС във фракцията на фракцията на Европейската народна партия (ЕНП). За повече унгарски бебета Министър-председателят изрази сериозна загриженост от това, че традиционни християнски страни променяли етническия си облик. Той заяви, че в страните с висока имиграция възниквали \"християнско-мюсюлмански светове\" и че делът на християните систематично намалявал. В отговор на топящото се население на страната Орбан обяви план от седем точки за повишаване на раждаемостта. Той предвижда всяка унгарска жена под 40 години, която се омъжва за първи път, да има право на заем от 10 милиона форинта (31 хиляди евро), които може да харчи за каквото си реши. При раждането на първо дете погасяването на заема ще се отлага с три години, появата на второ дете ще означава опрощаване на 1/3 от заема, а при раждане на трето дете той ще отпада изцяло. Освен това бабите и дядовците, които се грижат за внуците си, ще получават финансова подкрепа от държавата. Ето и още някои мерки в сферата на семейната политика: семействата с най-малко три деца ще имат право на държавна премия от 2,5 млн. форинта (7800 евро) при покупката на автомобил с минимум 7 места; жените, които са родили и отглеждат четири или повече деца, ще бъдат освободени пожизнено от плащането на данък върху личните доходи. \"Това е отговорът за унгарците, не имиграцията\", увери Орбан. Унгария е сред страните с най-ниска раждаемост - през 2016 година на жена са се падали средно по 1,45 новородени деца. В Германия съотношението е средно по 1,59 деца на жена. Врагът Сорос Виктор Орбан използва годишното си обръщение, за да нападне отново Джордж Сорос. Американският милиардер от унгарски произход бил дирижирал Брюксел, а планът му предвиждал чрез ислямизация да унищожи идентичността на европейските народи. Страните, които подкрепят миграцията, в действителност създават \"смесено население\", увери Орбан.", "date": "2019.02.12", "title": "Защо Орбан говори за комунизъм, \"последна битка\" и повече унгарски бебета"}
{"url": "https://www.dnevnik.bg/sviat/2019/02/12/3389203_procesut_sreshtu_katalunskite_separatisti_e_i_v_suda_i/", "text": "Процесът срещу 12 каталунски лидери заради участието им в опита за отцепване през 2017 г., който започна днес пред испанския Върховен съд, ще се превърне в съдебна и медийна битка между Мадрид и каталунските сепаратисти пред целия свят. \"Трябва да използваме процеса като средство за отправяне на критики, да го използваме за целта ни, която е независимостта на Каталуния\", заяви наскоро председателката на влиятелната сепаратистка асоциация \"Каталунско национално събрание\" Елисенда Палусие. Повече от 600 журналисти от 150 акредитирани медии, предаване на живо по телевизията: процесът е мечтаният повод за сепаратистите да убедят международната общност и да разкритикуват това, което възприемат като \"репресия\" от страна на испанските власти. Този път обаче испанското правителство няма намерение да им позволи това. Външното министерство създаде държавния секретариат \"Еспаня глобал\" (Espana Global), чието предназначение е да се грижи за образа на Испания в чужбина и който обяви малко преди началото на процеса, че ще проведе кампания срещу \"неоснователните нападки на сепаратисткото движение\". \"Нашата работа ще се състои в опровергаването със солидни аргументи и проверени данни на \"фалшивите новини\", разпространявани във връзка с процеса\", казаха за \"Франс прес\" от секретариата. \"Глобална Испания\" публикува в социалните мрежи видео със заглавие \"Това е истинската Испания\" (This is the Real Spain) със субтитри на английски, което припомня гарантираните в Испания свободи и резултата и от 94 точки от 100 в класацията \"Свободата по света\" на американската неправителствена организация \"Фрийдъм хаус\". Във видеото участват директорката на банка \"Сантандер\" Ана Ботин, кинорежисьорката Исабел Коиксет и генералният секретар на Организацията за икономическо сътрудничество и развитие, мексиканецът Анхел Гурия, според когото Испания \"е на нивото на най-отворените и развити страни на света\". Идването на власт през юни на социалиста Педро Санчес, който назначи за външен министър каталунеца противник на сепаратисткото движение Жозеп Борел, доведе до промяна в стратегията на Мадрид. Ако правителството на консерватора Мариано Рахой запази стоицизъм по отношение на медийната хиперактивност на сепаратистите, да ѝ се противопоставят. \"Навлязохме в напълно различен етап от този на правителството на Рахой, който ни струва скъпо, що се отнася до дезинформацията\", твърди държавният секретариат \"Глобална Испания\". Министерството на правосъдието и Върховният съд освен това организираха точно преди процеса срещи с чуждестранни журналисти в Мадрид, като министерството им връчи обемен документ, хвалещ достойнствата на испанското правосъдие. В четвъртък Педро Санчес пристигна в Страсбург, за да защити испанската съдебна система пред Съвета на Европа и Европейския съд по правата на човека - органът, към който планират да се обърнат сепаратистите, ако бъдат осъдени. \"Медийна война\"?  Тези действия на Мадрид единствено укрепват визията на сепаратистите, които са убедени, че лидерите им са \"политически затворници\" и че те няма да бъдат съдени справедливо от Върховния съд. \"След като испанското правителство се вижда задължено да проведе кампания по маркетинг и дезинформация, това значи, че те не са сигурни в себе си\", заяви наскоро в Лондон министърът на външните работи на каталунското регионално правителство Алфред Бош. Въпреки че неговото ведомство отрича да има \"медийна война\", Бош възнамерява да направи обиколка на европейските столици, за да каже \"истината\" за процеса, а каталунското правителство ще предостави на разположението на чуждестранните журналисти в Мадрид зала за пресконференции, за да могат те да следят процеса \"без филтър\". Освен това каталунската обществена телевизия, финансирана от подкрепящото независимостта правителство, ще отразява процес, включително и на английски език, за да му придаде \"международно измерение\". Сепаратистките асоциации \"Каталунско национално събрание\" и \"Омниум културал\" (Omnium Cultural) подготвят предназначени за чужбина кампании, включващи видеозаписи на няколко езика и прояви в няколко европейски столици. Адвокатите на част от обвинените дори поискаха в залата да има международни наблюдатели - мярка, която бе отхвърлена от Върховния съд, който подчертава, че заседанието ще е публично и ще бъде предавано пряко по телевизията. Организацията \"Интернешънъл трайъл уоч\" (International Trial Watch), създадена от шест каталунски асоциации, ще се опита дори да изпрати чуждестранни наблюдатели, които да се смесят с обикновената публика и така да проследят процеса. /БТА", "date": "2019.02.12", "title": "Процесът срещу каталунските сепаратисти е и в съда, и в медиите"}
{"url": "https://www.dnevnik.bg/sviat/2019/02/12/3389257_vidinskiiat_mitropolit_sravni_nezavisimostta_na/", "text": "Вселенският патриарх Вартоломей смята за по-важно да наложи властта си над православния свят, отколкото да търси съгласие и единство, в случая с украинската църква. Това  казва за РИА \"Новости\"  митрополит Даниил, описан като \"един от водещите архиереи на Българската православна църква\" и член на Светия синод. Даниил бе част от българската делегация, изпратена от Светия синод за  10-годишнината от интронизацията  на патриарх Кирил. В интервюто за руската агенция той обяснява, че решенията на Вселенския патриарх да отмени документ, поставящ Киевската митрополия под юрисдикцията на Москва, и да връчи на новата Православна църква на Украйна свидетелство за независимост са в разрез с правилата в православния свят. Той поставя реторично и въпроса \"на какво основание една поместна църква се опитва едностранно да се меси във вътрешен въпрос на друга автокефална църква\" - руската, в чийто диоцез е украинската територия \"в продължение на векове\" и \"всички православни църкви\" са признавали това. \"Опит на един човек да наложи властта си\" Той смята, че още през септември с решението да се назначи екзарх в Украйна Вартоломей проявява \"своята юрисдикция, власт над територията на друга православна църква - самостоятелна, автокефална църква! Това вече е нарушение. \"Да се настоява, че (Вселенската) патриаршия има каквито и да било привилегии в \"надтериториалното решаване на всички църковни въпроси\"... дава основание да се говори, че целта на патриаршията е по-скоро да наложи властта си над православната църква, отколкото съгласие и единство\", казва той. \"На практика там няма автокефалия\", казва митроролит Даниил за  създадената миналия месец  Православна църква на Украйна. \"Това не е самостоятелна църква, защото в основополагащия ѝ документ се утвърждава върховенството на предстоятеля на друга църква на тази територия\", продължава Даниил. Случващото се според него е \"опит на един човек да наложи еднолично властта си\" за собствени цели, без оглед на каноничните порядки, \"които съществуват в православната църква хиляди години\". Това не бива да се допуска и важно поместните църкви да не признават украинската и да не смятат за каноничен документа, връчен на църквата от Вселенския патриарх, смята още той. \"Над 300 години история\" За отмяната на документа от 1686 г., обявена от Вселенската патриаршия и сложила край на юрисдикцията на Киевската митрополия върху Московската патриаршия, той отбелязва, че документът има над 300-годишна история. \"Това е просто безпрецедентно! Невъзможно е да се разбере. И не може да се определя по друг начин освен като нахлуване на чужда територия.\" Той пояснява, че традицията в междуправославните отношения е да се възприема тази територия като канонична за руската църква. Митрополитът също така цитира правила от Вселенски събори, според които са \"категорично забранени\" вмешателства в работите на поместни църкви. Даниил поиска другите църкви да не признават украинската, какъвто призив дойде от Киев още в дните преди получаване на свидетелството от Вселенския патриарх. Попитан дали има разколнически общности в БПЦ, той цитира пример от миналото и разкола от 90-те години на миналия век заради легитимността на патриарх Максим. \"Тогава църквата се оказа в много трудно положение: взеха ни храмове, няколко предприятия... Но главното (беше), че разколът поддържаше държавната власт. Той бе предизвикан, след като отпадна забраната за участие на църквата в обществения живот, когато в страната започна реално църковно възраждане, имаше духовен подем...\" В резултат като мярка срещу разделението патриарх Вартоломей председателства Всеправославния събор през 1998 г. \"Интересно, помни ли той сега как се преодоля разколът? И защо не повдига отново за общоправославно обсъждане този въпрос - да се свика събор?\" Призиви за Всеправославен събор се отправят и сега от представители на църквите на Русия, Сърбия, Гърция и Кипър.", "date": "2019.02.12", "title": "Видинският митрополит сравни независимостта на украинската църква с нахлуване в чужда държава"}
{"url": "https://www.dnevnik.bg/gradska_sreda/2019/02/12/3388567_ot_dnes_produljava_50-dneven_remont_na_ulica_car_ivan/", "text": "От днес започва поставянето на нова постоянна асфалтова настилка по ул. \"Цар Иван Шишман\" в участъка от ул. \"Граф Игнатиев\" до ул. \"Ген. Паренсов\". Там в продължение на 50 дни ще се работи по разширяването и на тротоара от двете страни.  Ще бъде въведена временна организация на движението. Няма да се допускат автомобили в ремонтирания участък, а посоката на движение по ул. \"Ген. Паренсов\" до ул. \"Цар Шишман\" ще е откъм бул. \"Васил Левски\". До 28 февруари ще се работи по реконструкцията, разширяването на тротоара и полагането на бетон от страната на сградите. Вторият етап от работата ще е от страната на църквата \"Св. Седмочисленици\".", "date": "2019.02.12", "title": "От днес продължава ремонтът на ул. \"Цар Иван Шишман\""}
{"url": "https://www.dnevnik.bg/sport/2019/02/12/3387506_koga_grigor_dimitrov_shte_ima_nujda_da_igrae_za_kupa/", "text": "В последните години най-старият тенис турнир за национални отбори -  купа \"Дейвис\" , изгуби своя блясък и все по-рядко се радва на присъствието на големите звезди. Той обаче все още остава необходим за всеки, който иска да се бори за едно от най-ценните отличия в този спорт - олимпийското злато. В края на миналата седмица се появиха индикации, че  Григор Димитров може да се завърне в националния отбор за купа \"Дейвис\" . Мениджърът му Георги Стоименов заяви пред \"Дневник\", че най-успешният български тенисист има подобно желание, но не е решил дали това ще се случи през 2019 г. \"Надявам се нашата първа ракета да вземе участие, защото все пак ще му е нужно за участието на олимпийските игри през 2020 г. Разбира се, че разчитам на него\", заяви капитанът на България за купа \"Дейвис\" Тодор Енев пред \"Диема спорт\" в четвъртък. Стоименов отговори, че \"Григор също се надява да играе за купа \"Дейвис\". \"През годините различни фактори не са му позволявали да играе\", допълни пред \"Дневник\" мениджърът на българския тенисист, който в момента заема 24-ото място в световната ранглиста. Димитров не е играл за купа \"Дейвис\" от юли 2015 г. Тогава той взе участие в  един мач срещу Люксембург , като записа убедителна победа с 6:1, 6:2, 6:4 срещу Жил Кремер. Това му даде възможност да се класира за олимпийските игри в Рио де Жанейро през 2016 г., където  отпадна в първия кръг от Марин Чилич . До началото на игрите в Токио остават 528 дни. В тях, покрай доста сгъстения календар в тениса, освен да запази добра позиция в ранглистата Димитров трябва да покрие няколко критерия, за да запише трето поредно олимпийско участие.  Кой ще играе в Токио В основните схеми на индивидуалните турнири при мъжете и жените ще участват по 64 тенисисти. Основният критерий за класиране е позицията в световната ранглиста. Право на участие ще имат първите 56 към 8 юни 2020 г., като има ограничение до четирима състезатели от една държава. Осем квоти ще бъдат раздадени на регионален принцип - една за шампиона от Азиатските игри, една за шампиона от Африканските игри, две за финалистите в Тихоокеанските игри, по една за най-високо класираните играчи от Европа и Океания, чиито страни нямат друг добил право на участие представител, една за домакина Япония и една за бивш олимпийски шампион или шампион в Големия шлем. Другият ключов критерий са мачовете в купа \"Дейвис\" при мъжете и \"Фед къп\" при жените. Даден състезател трябва да има три участия в олимпийския цикъл (15 август 2016 г. - 8 юни 2020 г.), като две от тях трябва да са през 2019 или 2020 г. Допуска се изключение, при което даден състезател може да се класира за Токио 2020 с две участия за купа \"Дейвис\" или \"Фед къп\" в олимпийския цикъл, едно от които през 2019 или 2020 г. То важи в случаите, когато тенисистът е играл в 20 седмици в купа \"Дейвис\", или чийто национален отбор е бил част от зоналните групи на турнира в последните три или четири години. Кога може да се завърне Димитров България е дългогодишен участник в зоналните групи, което ще позволи на Димитров да се класира за Токио 2020 с две участия. Заради промяната на формата в купа \"Дейвис\" България се изкачи служебно във Втора група на зона \"Европа/Африка\". Националите ще гостуват на Южна Африка, чиято първа ракета е финалистът от последния \"Уимбълдън\" и №5 в света Кевин Андерсън. Мачовете ще се играят през септември. Засега потвърдените имена в българския състав са тримата участници в основната схема на \"София оупън\" - Димитър Кузманов, Александър Лазаров и Адриан Андреев. Това ще бъде единствената среща на България за купа \"Дейвис\" през 2019 г. Следващата ще бъде в първите месеци на 2020 г., като тя може да се окаже и последната преди олимпийските игри. Дори да не запише нито един мач за купа \"Дейвис\" до Токио 2020, Димитров ще запази шанс да се класира. За целта той ще трябва да разчита, че към 8 юни 2020 г. ще е най-високо класираният играч от Европа, чиято страна няма друг добил право на участие представител. Това е доста вероятно, но все пак ще постави под риск мястото му в Токио.", "date": "2019.02.12", "title": "Кога Григор Димитров ще има нужда да играе в купа \"Дейвис\""}
{"url": "https://www.dnevnik.bg/sport/2019/02/12/3388678_pulnata_programa_v_prekite_eliminacii_na_shampionskata/", "text": "След 96 мача и вълнуваща битка в груповата фаза Шампионската лига навлиза в нов решителен етап с двубоите от преките елиминации.  Осминафиналите ще противопоставят  някои от претендентите за отличието едни срещу други още в първия кръг от елиминациите. Срещите между 16-те най-добри ще се проведат в рамките на пет седмици, които ще определят участниците в четвъртфиналната фаза. В българския ефир срещите ще продължат да се излъчват в каналите на А1 (Макс Спорт) и bTV Media group (bTV Action и Ринг). Във вторник двубоите ще вървят по Макс Спорт, а в сряда по bTV Action и Ринг. Финалът е на 1 юни на стадиона на \"Атлетико\" (Мадрид) \"Уанда метрополитано\".", "date": "2019.02.12", "title": "Пълната програма в преките елиминации на Шампионската лига"}
{"url": "https://www.dnevnik.bg/sviat/2019/02/12/3388534_durjavniiat_sekretar_na_sasht_obikalia_centralna/", "text": "Страховете на САЩ от нарастващото влияние на Китай и Русия в Централна Европа ще бъдат главна тема при посещението на държавния секретар Майк Помпео в региона тази седмица, казват служители на правителството на Тръмп. Помпео замина вчера на обиколка, включваща пет страни в Европа. Тя започва с Унгария и Словакия, където държавният секретар ще изрази тези опасения и ще подчертае, че е важно да се насърчава демокрацията и да се спазва върховенството на закона, за да се парират опитите на Пекин и Москва да откъснат тези страни от Запада и да сеят разкол в Европейския съюз и НАТО. Най-важното събитие по време на обиколката ще е конференцията за бъдещето на Близкия изток в Полша в сряда и четвъртък, която се очаква да бъде фокусирана върху Иран. В нея ще участват също израелският премиер Бенямин Нетаняху, вицепрезидентът на САЩ Майк Пенс, екипът на старшия съветник по близкоизточните мирни преговори и зет на Тръмп Джаред Къшнър, както и специалният представител за международни преговори Джейсън Грийнблат. Но в Будапеща и Братислава днес и утре Помпео ще насочи вниманието конкретно към въпроси, свързани със зависимостта на Централна Европа от руската енергия и присъствието на китайската високотехнологична телекомуникационна компания \"Хуауей\", особено в Унгария. Това съобщиха пожелали анонимност официални лица, които не са получили разрешение да обсъждат публично пътуването на Помпео. Представители на САЩ са дълбоко обезпокоени от експанзията на \"Хуауей\", особено в държавите членки на НАТО, където според тях компанията представлява сериозна заплаха за информационната сигурност. Длъжностните лица казаха, че Помпео на отдръпване на САЩ от Централна Европа, създала вакуум, използван от Русия и Китай. В течение на последните 10 години, казват те, руският президент Владимир Путин  и китайските лидери  са станали много по-агресивни и навлизат в региона. Официален представител заяви, че Помпео ще \"търси области от общ интерес, които са били пренебрегвани в близкото минало\", за да \"извади от равновесие съперниците на Запада на места, където са заели твърди позиции\". Правителството на САЩ смята за важно да подаде ръка на унгарския премиер националист Виктор Орбан, който споделя твърдата позиция на Тръмп за ограничаване на миграцията и предприема все по-авторитарни мерки, включително репресии срещу опозицията, профсъюзите, независимите медии и академичните среди. Кабинетът на Обама до голяма степен избягваше контактите с Орбан, който миналата година спечели трети пореден мандат. Предизборната кампания на унгарския лидер бе основана на антиимиграционни политики. Политиките му бяха посрещнати с улични протести и задълбочиха опасенията в ЕС. Миналия месец Орбан заяви, че иска \"антиимиграционните сили\" да станат мнозинство във всички институции на Европейския съюз, включително в Европарламента и Еврокомисията, и прогнозира, че скоро в Европа ще има две цивилизации - една, която \"гради бъдеще, основано на смесено ислямско и християнско съжителство\" и друга в Централна Европа, която ще е изцяло християнска. Правителството на Орбан е критикувано, включително от САЩ, за принуждаването на базиран в Будапеща университет, основан от филантропа милиардер Джордж Сорос, да премести по-голямата част от дейността си във Виена. Неговата пламенна реторика срещу мигрантите и отказът страната му да участва в новата прокуратура на Европейския съюз, фокусирана върху измамите и корупцията, също породиха безпокойство. Правозащитни и други организации се оплакаха от плановете на Помпео да се срещне с Орбан и го призоваха да заеме категорична позиция срещу будещите тревога политики на унгарския премиер. \"Министър Помпео трябва да разглежда това пътуване не като приятелска среща между съюзници, а като възможност да проведе открит разговор с държава, която все повече се противопоставя на американските интереси и задълженията си в областта на правата на човека\", се казва в изявление на организацията \"Хюман райтс фърст\". \"В същото време, в което заличава постигнатото от Унгария след Студената война в областта на демокрацията, Орбан все по-ясно демонстрира афинитет към сближаване с Кремъл\". Официалните представители на САЩ защитиха визитата Будапеща, като заявиха, че е невъзможно ефективно да се защитят позициите и интересите на САЩ в Унгария, без да има срещна с Орбан. \"Трябва да сме там или да се готвим да загубим\", каза един от източниците. Той добави, че администрацията е видяла \"резултатите от липсата на ангажираност в САЩ в региона\" и \"искаме да засилим тази дипломатическа ангажираност\". Той също така отбеляза, че Путин е посетил Унгария два пъти миналата година и че Помпео ще се срещне с лидери на гражданското общество, някои от които имат критично отношение към Орбан. В Братислава Помпео ще се срещне със словашки ръководители и ще говори по подобни въпроси, а също така ще отдаде почит на стотиците убити в опит да избягат от комунистическата бивша Чехословакия в Австрия по време на Студената война. Освен това Държавният департамент каза, че Помпео ще изнесе реч пред студенти за значението на \"наследството на западната демократична свобода и нейния триумф над комунизма\". След конференцията за Близкия изток във Варшава Помпео ще приключи в петък пътуването си с кратки визити в Брюксел и Рейкявик, Исландия. /БТА", "date": "2019.02.12", "title": "Държавният секретар на САЩ обикаля Централна Европа заради Китай и Русия"}
{"url": "https://www.dnevnik.bg/evropa/2019/02/12/3388570_shte_vurne_li_brekzit_poliacite_v_polsha/", "text": "\"Върнете ни хората!\", заяви наскоро в емоционално изявление министър-председателят на Полша Матеуш Моравецки. А британският министър-председател Тереза Мей също неотдавна отправи призив към поляците да останат във Великобритания. Нейният апел обаче не успя да успокои обърканите и разгневени полски граждани в Обединеното кралство, които наброяват близо 900 хил. души. Много от тях нямат никаква сигурност за своето бъдеще. Марта Милс е полякиня, която живее във Великобритания от 2004 г., когато Полша се присъедини към ЕС. Омъжена е за англичанин от 13 години насам. Тя казва, че референдумът за Брекзит през 2016 г. е извадил на бял свят най-лошите черти в характера на британците: \"Хората започнаха да говорят лоши неща, гласуването за Брекзит сякаш им даде сила да изкажат неща, които са чувствали и преди, но не са смеели да изрекат на глас\", споделя Марта. \"Единственото положително следствие от решението за Брекзит бе, че децата ми получиха полски паспорти. Като родени в Обединеното кралство с баща-англичанин, на тях никога досега ние им беше трябвал полски паспорт, но сега май ще се окаже, че това е най-ценното им притежание\", казва още Марта с усмивка: \"Моите приятели са в същото положение. Бихме се върнали обратно в Полша, но имаме твърде много неща, които ни задържат тук, а и вече не става дума само за нас\". Пристигат все по-малко източноевропейци Официалните цифри от миналата есен показаха, че през 2017 г. броят на източноевропейците от Чехия, Полша и Унгария, които са напуснали Обединеното кралство, за първи пот от 2004 година насам е бил по-голям от броя на пристигналите. Данните на Службата за национална статистика, обхващащи лятото и началото на есента, показват и намаляване на заетостта сред гражданите на тези източноевропейски държави. Мнозина се опасяват, че след Брекзит пребиваването във Великобритания може да се окаже по-трудно във финансово отношение. \"Моята среда не се е променила особено. Аз имам собствен бизнес, жена ми е инженер в сферата на енергетиката, имаме две момчета, които ходят на училище. Чувствам се добре, мисля, че именно тук е моето място\", казва Бартош Ковалчик, главен изпълнителен директор на Polish Business Link. \"Онова, което ме тревожи, е, че перспективите за живот в Обединеното кралство могат да се променят в дългосрочен план. По-ниската стойност на лирата означава, че работниците, които идват тук за по-високо заплащане, ще стават все по-малко, отколкото в миналото\", казва той. Колко поляци напускат? Проучване, проведено от Polish Business Link през януари 2019 сред 550 полски предприемачи във Великобритания, показва, че 70% от анкетираните не отчитат големи промени в бизнеса си или в отношението на съседите, но мнозина са загрижени за бъдещето. Около 48% определят като неблагоприятен ефект трудностите при набирането на персонал, а 46% смятат в бъдеще да се върнат в Полша или да заминат за друга държава от ЕС. Друго проучване сред 758 анкетирани, проведено от полския център PUNO през лятото на 2018 г., разкрива, че 51% от поляците искат да останат във Великобритания, 11% желаят да се върнат в Полша, 6% - да се прехвърлят в трета страна, а 32% още не са решили какво да правят. \"Няма как да предвидим какво ще се случи тук, тъй като това зависи от икономическата ситуация и възможностите за работа в двете страни, а и в ЕС като цяло\", твърди Роб Макнийл от Оксфордския университет. \"За онези мигранти, които са във Великобритания от над 10 години, навярно ще е трудно да започнат нова работа в нова среда. Всичко зависи и от регионите, в които ще се върнат\", обяснява Ковалчик. \"Варшава и Краков се справят добре, но какво да кажем за кариерните перспективи в Източна Полша?\". Гулиелмо Меарди, професор по индустриални отношения в университета в Уоруик изтъква и друг фактор: \"Заплатите в Полша все още са наполовина по-ниски от тези във Великобритания и независимо от по-ниските разходи за живот в родината им, завръщащите се поляци ще трябва да свикват с по-ниски реални доходи\", казва той. Ситуацията днес е по-различна Все пак ситуацията в Полша днес е доста по-различна от онази през 2004 година, когато страната се присъедини към ЕС. Безработицата вече е много по-ниска, поради което намалява и броят на украинските гастарбайтери в Полша. Украинците напускат, защото заплатите в Чешката република сега са вече по-високи от тези в Полша, а Германия току-що намали ограниченията си за работници извън ЕС. Полският съюз на предприемачите и работодателите смята, че близо 500 хил. украински работници навярно скоро ще напуснат Полша, което може да доведе до спад от около 1.6% от БВП на страната. Ирония на съдбата е, че Полша използва тъкмо големия брой работници-мигранти от Украйна като аргумент в преговорите си с Европейската комисия, за да не приема бежанци от Близкия изток. \"Досега украинците бяха добре дошли в Полша, но ако се види, че връщащите се полски мигранти се конкурират с тях за жилище или работа, общественото мнение може да се обърне срещу украинците\", казва Меарди.", "date": "2019.02.12", "title": "Ще върне ли Брекзит поляците в Полша"}
{"url": "https://www.dnevnik.bg/sviat/2019/02/12/3388023_salvini_i_di_maio_prizovaha_za_smiana_na_cialata/", "text": "Лидерите на Италия обещаха да заменят няколко представители на централната банка на страната, обвинявани от тях, че не са успели да овладеят банков скандал, при който хиляди италинци загубиха спестяванията си. Впоследствие се чу и призив да бъде сменено цялото ръководство. Лидерът на крайнодясната \"Лига\", вътрешен министър и вицепремиер Матео Салвини каза на среща на бивши клиенти на малки северни банки, прекратили дейност през 2017 г., че \"управата на Банката на Италия (централната банка) и (пазарния регулатор) \"Консоб\" трябва да бъдат напълно сменени... Тук сме, защото онези, които е трябвало да надзирават, не са надзиравали.\" Говорител на банката отказа да коментира твърденията, предаде \"Ройтерс\". На прицел на атаките сега е Луиджи Синьорини, който е част от петчленния Изпълнителен съвет на банката и чийто мандат изтича този месец. През май позициите на още двама членове на ръководството на банката, сред които и на бившия ѝ подуправител Салваторе Роси, ще са свободни и ще трябва да се търсят техни заместници. Салвини и лидерът на популистката формация \"Пет звезди\" (също вицепремиер) Луиджи ди Майо казаха пред слушателите във Виченца, че загубилите пари в резултат на кризата ще бъдат обезщетени. Нова прогноза Според Салвини \"измамниците\", причинили случилото се, трябва да \"свършат в затвора за дълго време\". По думите му не става дума за смяна на един или двама души в централната банка, а за \"свеждането до нула\" или пълна промяна в ръководствата, пише \"Файненшъл таймс\". Според в. \"Ла република\" италианският кабинет е разделен за искането на Ди Майо и други представители на \"Пет звезди\" да наложат вето на подновяването на мандата на Синьорини. В регулатора \"Консоб\" номинираният за председател е бившият министър на европейските въпроси Паоло Савона - евроскептик, който бе избран от коалицията за министър на икономиката миналата година. Кандидатурата му обаче бе блокирана от президента Серджо Матарела. Напрегнати са и отношенията на двамата вицепремиери с управителя на централната банка Игнацио Виско, предупредил (без да критикува правителството) за ефекта от нарастващите лихви по кредитите, свързани с амбициозния бюджет за 2019 г. То също така понижи миналия месец прогнозата си за ръст тази година до 0.6% от брутния вътрешен продукт - при очакван растеж от 1% в изчисленията на правителството. Мандатът му бе подновен през 2017 г., преди правителството да дойде на власт. Междувременно други данни потвърдиха, че Италия е влязла в техническа рецесия след  две последователни тримесечия  на съкращения. Еврокомисията пък очаква  ръстът да е едва 0.2% . Компенсациите Средства на дребни акционери в две банки \"Пополера ди Виченца\" и \"Венето банка\" - се заличиха, след като те затвориха при неуспех да наберат капитал на пазарите. Добрите им активи бяха продадени на по-голямата \"Интеза Санпаоло\" за едно евро. Бивши представители на банките сега ще бъдат изправени пред съда след обвинения, че са продавали силно надценени акции на малки инвеститори и са заемали пари на клиенти при условие, че средствата ще бъдат частично използвани за купуване на акциите. Правителството, поело поста през юни, е заделило 1.5 млрд. евро за компенсации. То също така обеща да създаде парламентарна комисия за случая. Темата, отбелязва \"Ройтерс\", е и сред тези, по които Салвини и Ди Майо - чиито поводи за раздор се увеличават - все още показват единство. Двамата отбелязаха във Виченца, че няма да се вслушват в предупрежденията на Европейската комисия, че компенсациите може да нарушат европейските правила. \"Файненшъл таймс\" отбелязва, че атаките на Салвини и Ди Майо срещу установени институции и политици зачестяват с наближаването на изборите за европарламент през май. Двете партии на практика ще се изправят една срещу друга на изборите, зачестиха и  атаките им срещу френския президент  Еманюел  Макрон  и европейски институции. Действията им подтикнаха Париж да предприеме безпрецедентна стъпка, като отзове посланика си в Рим за консултации. Миналата година президентът на Европейската централна банка и бивш управител на Банката на Италия Марио Драги предупреди, че независимостта на тези финансови институции и под заплаха заради популистки правителства. Той обаче не спомена Италия в прав текст. Днес заместник-председателят на Европейската комисия Валдис Домбровскис призова да бъде запазена независимостта на италианските финансови регулатори. Коментарът на Домбровскис, цитиран от \"Ройтерс\", бе в отговор на въпроса дали изказванията на Салвини и Ди Майо създават опасен прецедент. Той добави, че очакванията за нисък растеж предполагат италианските власти да поддържат \"разумни фискални политики\".", "date": "2019.02.12", "title": "Вицепремиерите на Италия искат да се \"прогони\" цялата управа на централната банка"}
{"url": "https://www.dnevnik.bg/sviat/2019/02/12/3388695_sasht_prizovavat_ungariia_da_ne_podkrepia_turski_potok/", "text": "САЩ призовават Унгария да не подкрепя удължаването на газопровода \"Турски поток\" до Централна Европа, защото смята този проекта за политически и за средство за разпространяване на руското влияние в района. Будапеща, от своя страна, обвинява Западна Европа в лицемерие в енергийните отношения с Русия и призовава Вашингтон да помогне в разнообразяването на източниците като убеди компанията ExxonMobil да започне добив на газ срещу румънския бряг на Черно море. Без унгарското участие европейската част на \"Турски поток\" би се превърнала просто в газопровод за снабдяване на Сърбия и би изисквал милиарди евро инвестиции. България също планира до няколко седмици да обяви началото на строителство на своя участък. Държавният секретар Майкъл Помпео бе вчера на посещение в Унгария, която получава повечето от вносния газ от Русия, и темата бе обявена в списъка от обсъждани въпроси още в края на миналата година във Вашингтон. Това е първото посещение в страната на държавен секретар от 2011 г. насам. Преди два месеца помощник държавния секретар по енергийните въпроси Франсис Фанън  заяви , че \"Турски поток\" носи нова зависимост, а не сигурност, в Европа. \"Това не са търговски проекти, а политически инструменти\", каза той, имайки предвид и \"Северен поток 2\". \"Руските енергийни компании са продължение на държавата и руската държава използва енергетиката за изнудване с политически цели.\" Той напомни, че позицията да се работи срещу удължаването на \"Турски поток\" е официално декларирана след срещата на Помпео с украинския му колега Павло Климкин и цитира думите на държавния секретар \"Ние не искаме европейските ни приятели да станат плячка на този вид политически и икономически манипулации, които Русия опитва в Украйна, откакто страната се отърва от съветските окови\". В същото време Сърбия обяви, че в края на март или началото на април започва строителството на газопровод, който да е продължение на \"Турски поток\" от българската до унгарската граница. Според генералния директор на \"Сърбиягаз\" Душан Баятович то трябва да приключи до 15 декември. След посещението през януари на руския президент Владимир Путин в Белград \"Газпром\", която контролира над 50% от \"Сърбиягаз\", обяви инвестиции от близо 1 млрд. евро за проекта. \"Северен поток 2\" и \"Турски поток\" се довършват в последните месеци от 10-годишното споразумение между Москва и Киев за пренос на газ през Украйна. Преговорите за нов договор вървят трудно, включително заради рязко влошените отношения заради анексирането на Крим и руската намеса в Източна Украйна. Първата двустранна среща с посредничеството на ЕС през януари завърши без резултат, а следващата е през май. Според Юрий Витренко, изпълнителен директор на украинската \"Нафтогаз\", руснаците отказват да се ангажират с обемите газ, пренасян към Европа, и това е неприемливо и за Европейската комисия. Унгарските алтернативи Унгария не е обявявала планове да строи продължение на \"Турски поток\", а само, че е готова да разшири капацитета на собствената си газова мрежа. Според \"Икономист интелиджънс юнит\" такъв проект е \"Тесла\" - за пренос на газ към Австрия от \"Турски поток\" (но тук все още се говори за разклонение през Гърция, Македония и Сърбия) с обем от 20 млрд. куб м годишно, от които в Унгария да остават 6 млрд. куб. м. Засега \"Газпром\" говори само за една тръба от \"Турски поток\" към Европа от 15 млрд. куб. м годишно и не е взел окончателно решение дали тя да продължи към българската или гръцката граница. Будапеща се интересува и от разработването на нови две алтернативи - газовото поле \"Домино-1\" на ExxonMobil и румънската Petrom (поделение на австрийската OMV) в Черно море и терминал за втечнен газ на хърватския остров Кърк. Външният министър Петер Сиярто обсъжда разнообразяването на вноса с енергийния министър на САЩ Рик Пери, когото помоли да съдейства за ускоряване началото на добиви в \"Домино 1\". Залежите бяха открити през 2012 г. и се смята, че те са в размер между 50 и 112 млрд. куб. м. Но властите в Букурещ още не са уточнили условията за експлоатация и през януари от ExxonMobil казаха, че още не са взели окончателно инвестиционно решение, включително защото търсят \"конкурентни и стабилни фискални условия за концесионното споразумение\". Миналата седмица Райнер Зееле, изпълнителен директор на OMV също заяви, че разговарят с румънското правителство за проекта, който вероятно ще изисква милиарди евро инвестиции. Унгария изгражда и разширява газови връзки със съседните държави и една от тях е за снабдяване от България през Румъния. Проектът е за капацитет от 5 млрд. куб. м годишно и част от него трябва да достига до Австрия към 2022 г.  Участието на Унгария в газов коридор от терминала на остров Кърк е от 2013 г. През 2017 г. с Хърватия бе подписано принципно споразумение за реверсивни газови доставки, благодарение на които от 2019 г. да може да се пренася не само втечнен газ, но и този от разклонението през Черна гора на Трансадриатическия газопровод (ТАР).  Франсис Фанън обясни през декември, че САЩ силно подкрепят проекта на Кърк и прагматичното отношение на Загреб и Будапеща към него. Ако нашите частни компании се заинтересуват, ще доставят там, но той не е за американски втечнен газ, подчерта той. Според Фанън тук може да идва втечнен газ от Източното Средиземноморие, Катар или Мозамбик. Искаме да помогнем за създаването на пазар за газ там, където такъв в момента не съществува, и навлизаме в нова газова епоха, като се надяваме тези страни да се възползват от нея, каза още помощник държавния секретар. Унгария обвинява Европа в лицемерие На пресконференцията в понеделник Петер Сиярто бе запитан споделя ли оценките на САЩ за Русия и ще се дистанцира ли Унгария от Москва. \"Когато става дума за сътрудничеството с Русия, това не ни пречи да бъдем надежден съюзник на САЩ и НАТО\", отвърна той. \"Но аз казах на държавния секретар и за огромното лицемерие и политическа коректност в Европа, когато стане дума за Русия. \"Северен поток 2\" се строи не от унгарки или централноевропейски компании заедно с \"Газпром\". На Руската енергийна седмица с Путин седяха не ръководителите на унгарски енергийни компании. Вижте данните за търговията между западноевропейските държави и Русия и ще видите защо толкова ни писна да ни изобразявате като страна с тесни връзки с Русия.\" Сиярто обаче не спомена, че страната му е несравнимо по-зависима от руските газови доставки, както и че се ангажира с разширяване на изградената по руски модел АЕЦ \"Пакш\" срещу 12.5 млрд. евро.  Золтан Симон  от \"Блумбърг\" смята, че Виктор Орбан се опитва да изгради с Русия отношения като тези на Реджеп Тайип Ердоган. Будапеща гледа на Москва като на партньор, а не враг, критикува западните санкции и блокира придвижването на Украйна към НАТО, допълва той. Преди визитата от Държавния департамент заявиха, че \"Отнасяме се към съюзниците си като към съюзници и очакваме от тях да спазват ангажиментите си\", имайки предвид разходи за отбрана и спазване на демократични ценности. Програмата на Помпео показва, че САЩ са готови да променят подхода към Унгария. Тя включва среща с представители на гражданското общество и обявяване на нова програма в подкрепа на независимите медии в Централна Европа.", "date": "2019.02.12", "title": "САЩ призовават Унгария да не подкрепя \"Турски поток\""}
{"url": "https://www.dnevnik.bg/sviat/2019/02/12/3388621_problemut_sa_rucete_-_narkoplantaciite_v_kolumbiia/", "text": "Откъсвайки още първите листа, те усещат как ръцете им се подуват и покриват с мехури. Венецуелците проклинат съдбата си. Те никога не са си представяли, че напускайки изпадналата си в криза страна, ще се озоват на плантациите за кока в Колумбия. Хиляди мигранти от бившата петролна сила са принудени да оцеляват като берачи на кока (на испански \"raspachines\") в Колумбия, подчинявайки се на строгите правила, действащи в наркоплантациите. Работници, таксиметрови шофьори, рибари и продавачи са се превърнали в събирачи на суровината, от която се прави кокаин - незаконна дейност, за която допреди това само са чували и която ги измъчва и физически, и морално. Най-зле се отразява на ръцете, твърди Едуар, 23-годишен баща на две деца, емигрирал преди две години от венецуелския щат Гуарико. Там работел като мототакси до деня, в който хиперинфлацията обезценила и последните банкноти, които \"държал в буркан\". Минал границата и достигнал до района на Кататумбо в колумбийския департамент Норте де Сантандер. Първоначално изкарвал прехраната си като зидар. Работата била тежка, но не толкова изтощителна и болезнена като десетчасовите работни дни в плантациите за кока под палещото слънце и градушки, каквито не бил виждал. \"Проблемът обаче са ръцете\", повтаря той, махайки превръзките от червен плат, които му служат за ръкавици: дланите и пръстите му са покрити с рани. \"Когато хванеш храста, (от мехурите) започва да тече кръв. Това те плаши и не искаш да продължаваш\", разказва той пред \"Франс прес\". Едуар започва отново да къса листата от стъблата на коката. Обут е само в протрити чорапи. Поти се поти обилно, а със сламената шапка на главата си прилича на плашило. Като берачи на кока Едуар печели равностойността на 144 долара седмично, което е три пъти повече от заплатата му на зидар. Десетилетия наред която днес са поели мигрантите. Въоръжени групировки си оспорват контрола върху Кататумбо, където по данни за 2017 г. са концентрирани 16.5 процента от плантациите за кока в Колумбия, производител номер едно на кокаин в света. В този богат на петрол и въглища регион конфликтът, който бушува в страната повече от половин век, взе голям брой жертви. Едуар и другите венецуелци не мислят за това. Тридесет и шест годишнината бивша работничка в нефтохимическата индустрия Найкели Делгадо също избягала от Венецуела и недостига на на стоки от първа необходимост. Тя пристигнала в село Пасели през 2016 г. и щяла да стане готвачка в една ферма, но научила, че ще печели повече, като бере кока. В края на първия ден вече нямала сила да си изпере бельото. Ръцете \"се покриват с гъбички, кожата променя цвета си\", казва тя. Припомня си чувството на вина, което изпитала заради това, че \"помага да се върши зло\" и моли Господ да ѝ прости. Във Венецуела Енди Фернандес бил продавач на млечни продукти, а след това работел като зидар, преди да отиде в Колумбия през 2017 г. Вървял 16 часа, за да стигне до Пасели, където разбрал, че може да се намери работа. \"Не знаех как изглежда храстът\" на коката, разказва 36-годишният мъж. Получил торба, която да върже на кръста си, и парцали, с които да предпазва пръстите си, а после започнало мъчението. Заедно с физическата болка и мъката, че са разделени от семействата си, на кока към правителството на Венецуела. Въпреки признанията им, че са били поддръжници на чавизма в миналото, сега те искат само президентът Мадуро \"да си отиде, без значение по какъв начин\". \"Изпълнен съм с омраза, защото нямаше да трябва да напускаме страната и семейства си, ако не ни бяха докарали до фалит. Отчаяни сме. Трябва нещо да се случи, положението в страната да се подобри или да има държавен преврат\", казва Енди Фернандес, който понякога месеци наред не получава новини от близките си, когато силните валежи прекъсват комуникациите. В село Пасели, което има 3200 жители, от 2016 г. са дошли повече от хиляда венецуелски мигранти, твърди местният лидер Херсон Виямисар. По-голямата част от тях работят в наркоплантациите, заемайки постепенно мястото на колумбийските работници. \"Общо взето, венецуелците работят и пращат парите у дома. По тази причина парите не са в обращение и това се отразява зле, най-вече на търговците\", посочва Виямисар. Мигрантите трябва да спазват правила, които забраняват проституцията, употребата на дрога и носенето на оръжие. Те са задължени да се регистрират и да представят препоръка от колумбийци, за да работят, като това се отнася и за брането на кока. Около стотина венецуелци са били изгонени за кражби, опити за убийство или употребата на наркотици. Според Виямисар изгонването на венецуелците е единственото решение, за да не бъдат те убити от въоръжените групировки. Венецуелците се примиряват, защото нямат избор. \"Доволни сме, че намерихме тези плантации. Ако ги нямаше, какво щяхме да правим?\", пита Енди Фернандес. /БТА", "date": "2019.02.12", "title": "\"Проблемът са ръцете\" - наркоплантациите в Колумбия съсипват венецуелците"}
{"url": "https://www.dnevnik.bg/sport/2019/02/12/3388490_shampionskata_liga_se_zavrushta_sus_sblusuk_junaited_-/", "text": "След 62 дни пауза  Шампионската лига  се завръща с мачовете от осминафиналната фаза. Най-силният европейски турнир изправя един срещу друг \"Манчестър юнайтед\" и ПСЖ още в първия двубой от директните елиминации. Във фазата на 16-те най-добри се класираха още \"Реал\" (Мадрид), \"Барселона\", \"Манчестър сити\", \"Атлетико\" (Мадрид), \"Байерн\" (Мюнхен), \"Ювентус\", \"Ливърпул\", \"Порто\", \"Борусия\" (Дортмунд), \"Тотнъм\", \"Аякс\", \"Шалке\", \"Лион\" и \"Рома\". Двубоите от тази фаза ще влязат в историята и с използването на  системата за видеоповторения (VAR) . На \"Олд Трафорд\" възроденият \"Юнайтед\" е готов да отправи предизвикателство към френския шампион. \"Червените дяволи\" са в отлична форма при новия си наставник Оле Гунар Солскяр, който записа 10 победи в първите си 11 срещи. Норвежецът още не е губил начело на \"Юнайтед\", като потегли с осем поредни успеха преди да завърши наравно. Като домакин \"червените дяволи\" са убедителни, но големият проблем е, че запазиха само една суха мрежа на своя \"Олд Трафорд\" под ръководството на Солскяр. \"В следващите ни няколко мача играем срещу топ отбори, но сме фокусирани единствено върху двубоя с ПСЖ. Рано е да мислим за останалите, защото, ако го правим, ще загубим концентрация. И феновете, и футболистите с нетърпение очакват този двубой\", каза Солскяр. Според мениджъра на тима \"вечерите са специални, а \"Юнайтед\" знае как да играе в тях\". Дотук във Висшата лига \"Юнайтед\" нямаше толкова сериозно препятствие, каквото представлява френският тим. ПСЖ постави рекорд по поредни победи във френския футбол и сред тимовете от топ 5 първенствата на Европа. Тимът излезе като пръв от групата на смъртта, където игра срещу \"Ливърпул\", \"Наполи\" и \"Цървена звезда\". Големият проблем за парижани обаче е отсъствието на две от големите звезди на състава – Неймар и Единсон Кавани. Бразилецът се контузи в края на януари и ще е извън игра 10 седмици, докато Кавани пострада в последния шампионатен мач и няма да играе около месец. Под въпрос е и Марко Верати. Така тежестта в мачовете с \"Юнайтед\" ще падне върху 20-годишният Килиан Мбапе. \"Не мога да мисля за толкова много различни планове предварително. Трябва да анализираме \"Юнайтед\" и да останем спокойни и уверени\", каза преди двубоя треньорът Томас Тухел. Двубоят между \"Манчестър юнайтед\" и ПСЖ е тази вечер от 22 часа, и ще бъде излъчен по \"Макс Спорт 3\". Другият мач от програмата ще противопостави \"Рома\" и \"Порто\".", "date": "2019.02.12", "title": "Шампионската лига се завръща със сблъсък \"Юнайтед\" - ПСЖ"}
{"url": "https://www.dnevnik.bg/zelen/2019/02/12/3387411_doc_antoaneta_petrova_ispanskiiat_model_za/", "text": "- Няма правена оценка каква е \"достатъчната част от дюните\", която да се пази. Законът за Устройство на черноморското крайбрежие постановява, че пясъчните дюни са \"публична държавна собственост, която не може да бъде обявена за частна\". Като специалист, който знае удивителните приспособления на пясъчните растения, както и уникалността на дюнните местообитания по Черноморското крайбрежие, моето мнение е, че дюните трябва срочно да станат наистина държавна собственост, да се прекрати тяхното унищожаване и да се запазят като дюни. С оглед дългосрочното им опазване като европейска ценност в съответствие с Директивата за местообитанията най-малко 50 % от отделните крайбрежни местообитания, включително отделните типове дюни следва да са в защитени зони - \"Натура 2000\". За приоритетните местообитания, каквито са стабилизираните (така наречени сиви) дюни, този дял е 60%. ( ). Излезлите наяве данни, че голяма част от дюните са продадени, заменени, възстановени и т.н. и понастоящем са частни земи и са в категориите обработваеми площи или урбанизирани територии, показват, че ние опазваме недостатъчна площ от дюнните местообитания. - Най-вредната човешка намеса е физическото унищожаване, изземването на пясъчните натрупвания, бетонирането им, изграждането на сгради, пътища, паркинги и други инфраструктури върху тях. Следват  , почвен субстрат. Други вредни въздействия от човешка дейност са нарушенията на структурата и растителността от  , прекомерно утъпкване и др. В последните години сериозна заплаха са и чуждоземни инвазивни видове, сред тях и засадени от човека. Когато чуждоземният вид е инвазивен и променя средата, той физически заема площта и измества местните традиционните растителни видове, от които зависят местните животни и насекоми. Пример за такива чуждоземни видове, които вредят на местообитанията и екосистемите на дюните, са засадените на Слънчев бряг акации и аморфа, морски борове на Камчийски пясъци и край къмпинг \"Градина\", кактуси в района на Аркутино. Самите местни дюнни видове също са редки и трябва да се опазват. - Напълно възможно е възстановяването на дюнни местообитания. Но трябва да е ясно, че това  , а създаване опростена дюнна екосистема, която да продължи да се развива и в по-малка или по-голяма степен да достигне състояние, близко до унищоженото. Възстановяването следва да става с участието на учени с познания. В планирането да се привлекат геоморфолози, еколози, ботаници. Първите стъпки на терен са моделиране на дюнен релеф, сходен на унищожения и заобикалящия (по височина и направление на дюните). През първата година се извършва наблюдение кои от пясъколюбивите (псамофитни) растителни видове се самовъзстановяват по изградения наново релеф от запазени в субстрата коренища, евентуално семена, луковици, грудки. Това като правило са най-непретенциозните и широко разпространени видове. Започва и активното участие на специалистите ботаници и градинари. От съседните незасегнати участъци на дюните се събират семена от видовете пясъчни растения. Същите се отглеждат в ботанически градини, разсадници и при достигане на подходящи размери и в подходящ сезон се засаждат върху възстановените пясъчни дюни. За отделни, главно едногодишни видове може да се практикува и подсяване на място със събрани от съседни дюни семена. С възстановяването на растителността ще започне и по-интензивно възстановяване на животинското биоразнообразие, главно от безгръбначни животни, но и използването на местообитанието от гръбначни животни, като място за хранене или почивка. Необходим е редовен научен мониторинг и контрол върху навлизането на нетипични или инвазивни видове. При поява на такива те следва да бъдат отстранявани. - Една от страните  . През 60-те и 70-те години протича бурна урбанизация на крайбрежната зона. През 80-години започва регулация на дейностите по крайбрежието. От 1988 г. е испанският Закон за крайбрежието, съгласно който всички дюни са защитени. Опазването и възстановяването им са обект на множество проекти, като част от мерките са \"меки\" и включват заграждане на дюните, изграждане на дървени пътеки за преминаване, подсяване на типични растения, отстраняване на инвазивни видове, информационни табели за гражданите и др. Факт са и амбициозни проекти, при които се отстранява изградена инфраструктура (сгради, пътища и др.) и се предприема възстановяване на дюнни местообитания със специфичното им растително разнообразие. Сред първите примери е възстановяването на дюни с пясъчната трева амофила в района на Сантандер, където е предприето ограждане на района и засаждане на туфи от пясъчна трева, поръчани за размножаване в градински център със специализация по размножаването на видове, типични за крайбрежните райони. Пак в Кантабрия, на плажа Кучиа, са възстановени ембрионални дюни. Тъй като там е имало голямо изземване на пясък, първоначално се насипва пясък, осигурен чрез удълбочаване на зоната на устието на съседна река. След възстановяване на пясъчния слой се предприема ограждане на зоната на възстановителните работи и засаждане с предварително размножени растения. Възстановяване на дюни в Испания е извършвано и в района на Коста брава, Валенсия (виж  тук ) и други. Всъщност  Във Великобритания има държавна програма. В Португалия има проекти в райони по атлантическото крайбрежие - в природния парк Синтра-Каскаиш, в района на Лейроза и др. Във Франция има възстановявани дюни в района на Бретан, възстановени дюни има в Холандия, Дания, Германия, Малта. Част от проектите по тази дейност са с финасиране от Европейския съюз, главно по програмата Лайф+ ( ). Възстановяване на дюни се извършва и в САЩ. - Моделът е приложим. Как следва да се приложи като процедура и финансиране следва да решат държавните институции, отговорни за спазването на законодателството и за опазването на природата. - По отношение на връзката с Директивата за местообитанията България като страна член на Европейския съюз е длъжна да предприеме мерки за подобряване на състоянието, включително и възстановяване при влошено природозащитно състояние на дадени местообитания. Възстановяване на благоприятното природозащитно състояние на дюните е необходимо освен в случаите на физически нарушения, какъвто е скорошният случай на къмпинг \"Смокиня\", но и когато значими площи от дюните в защитени зони са заети от изкуствено засадени чуждоземни видове - както вече споменах. Особено належащо е това по дюнния комплекс южно от устието на р. Камчия, в зона Камчия от \"Натура 2000\". Там в миналото върху географски специфичните черноморски стабилизирани (сиви) дюни са извършени обширни залесявания с борове, на места с акация. Понастоящем протича активен процес на саморазпространяване, най-вече на морски бор. Освен че не е типичен за нашите уникални дюни, той променя силно средата в района около насажденията, като я осушава, защото разходва за изпарение повече вода, отколкото са валежите в района. В този район е необходимо и спешно прекратяване на офроуд преминаването. Това може да стане или с с постоянен физически контрол от охранители или практикуваното в много страни преграждане/ограждане на дюните. - Процесът на възстановяване на природни местообитания никога не е евтин. Конкретни стойности могат да се получат едва след детайлно планиране на дейностите и тяхната оценка. Вероятно могат да се намерят доста примери на проекти с техните бюджети. Аз ще посоча един, с който се запознах през 2004 г. във Валенсия, Испания. Там се извършваше възстановяване на дюнни местообитания по протежение на 2,1 км крайбрежна ивица и прилежаща крайбрежна лагуна от 15,5 декара. По проекта са ликвидирани 2,1 км крайбрежна алея за разходки, 30 декара с твърди настилки (пътища, паркинги, отделни постройки), също над 10 км водопроводи и други тръбопроводи. Първоначално над 50 хиляди екземпляра от 7 вида растения са преместени за съхранение, докато текат дейностите по отстраняване на съществуващата инфраструктура и моделиране на дюните. Отгледани и засадени са над 2 милиона екземпляра растения от 27 вида. Направени са малко над 2 км пътеки за пешеходци и велосипедисти. , от които съфинансирането от страна на област Валенсия е 50%. - Местата с трайно увредени дюни в България са много. Преди всичко, има места с напълно унищожени дюни. Няма да засягам отдавнашните случаи – в началото на миналия век ботаникът Божимир Давидов описва богатата пясъчната растителност в района на сегашните градски плажове на Варна – там отдавна няма и следа от нея. През втората половина на миналия век в плажове са превърнати големи участъци от дюните в създадените тогава курортни комплекси, като Златни пясъци, Слънчев бряг, Албена и др. В Златни пясъци, където пясъчната ивица е сравнително тясна, дюните са почти напълно унищожени. В този период в различна степен се унищожават и дюните в съседство с по-малките градове по крайбрежието. Върху някои от най-представителните дюнни места се изграждат къмпинги върху дюните: Градина, Веселие, Каваци и Смокиня в района на Созопол, Аркутино и др. Но и в последните десетилетия има бързи и драстични промени.Такива са в района на Слънчев бряг; в района на Обзор, където хотелите са изградени много близо до брега и напълно са унищожени дюните. В последното десетилетие много бързо се влоши състоянието на дюните южно от реката при с. Шкорпиловци; практически се заличиха дюните в северната част на Златни пясъци. От местата, които познавам по-добре по южното крайбрежие, със силно намалени площи и силно влошено състояние поради голямо туристистическо натоварване са дюните в района на Перла, Приморско-юг, залива Атлиман, Китен-юг (където в миналото на малка площ е било събрано удивително разнообразие на крайбрежни местообитания). Дюните в района на Кумкъшла (къмпинг \"Корал\") са в много нееднородно състояние. Има добре запазени участъци, но и такива с много нарушения. Там протичат и естествени промени в динамиката на растителността, с обрастване на дюните с храсти и дървета, което е преход към облесени дюни. Ценност, която обуславя по-голямо биоразнообразие е и наличието на влажно понижение между дюните, където са блатните кокичета. Мисля, че   и подобряване на състоянието им. - Преди всичко това са дюните в резерват \"Ропотамо\" – при устието на реката, най-високите у нас дюни в района на нос Кая, както и тези в местност Аркутино. Благодарение на резерватния режим дюните при устието на р. Ропотамо са почти непроменени от първото ми посещение там през 1976 г. Тук се срещат много от редките видове растения по пясъчните дюни, особено тези с по-южно разпространение. Все още много представителни са дюните южно от устието на р. Камчия – територията на бившата защитена местност \"Камчийски пясъци\", която бе буферна зона на резерват \"Камчия\". Това е един от най-обширните и представителни дюнни комплекси по цялото крайбрежие на Черно море. Уникално е съчетанието с обширната лонгозна гора и влажни местообитания, не само при устието на река Камчия, но и около остатъците от старите течения на реката, т.н. азмаци. Тук е най-голямата популация на реликтното растения лепидотрихум, което се среща само по западното крайбрежие на Черно море. Мен особено ме впечатлява богатството на орхидеи, в това число обширна популация на янкиевият химантоглосум, който е с европейска значимост. Има и някои луковични растения, сред които мерендера, те са по-чести по границата на облесените дюни. В много добро състояние са дюните в най-северната част на страната, в района на Дуранкулак, Крапец, Шабла. По най-северната част на Черноморието ни се срещат някои редки растителни съобщества, като тези с участието на древния голосеменен вид ефедра. Тук е и персийската поветица, древен вид с много локално разпространение по бреговете на Черно и Каспийско море. В добро състояние са и дюните в района на Алепу (шофьорския плаж). Годините, през които пътуването по пътя, който разсича този дюнен комплекс по дължината му, бе ограничено са се отразили благоприятно на биоразнообразието в района. Този дюнен комплекс се отличава с голямо разнообразие на цъфтящи видове растения, вероятно свързано и с обилие на опрашители. Все още много богати и разнообразни са и дюните пред бившия Международен младежки център южно от Приморско, въпреки навлизането на някои чуждоземни видове. - Много ми е трудно да преценя. Всички събития в последно време говорят, че шансът за едно представително запазване е много нисък. Площта на дюните в защитени територии е малка, независимо от отдавна депозираните предложения за възстановяване на защитената местност Камчийски пясъци, тази защитена територия не се възстанови, а бе обект на различни заменки и прекатегоризации и опасността от нейното загубване е голяма. Миналата година МОСВ промени площта на резерват Калиакра, за да извади от него уникалния пясъчен плаж на Болата, тази година станахме свидетели на самонадеяно разрушаване на дюна в защитена местност в къмпинг \"Смокиня\". Има пропуски и в картирането на дюните. Виждаме, че от проектите на европейската програма Лайф + има само един проект за възстановяване на дюни за нашия Черноморски биогеографски район, докато вече са осъществени 46 проекта за Атлантическия и 34 за Средиземноморския. * , работила е в няколко проекта, свързани с растителното разнообразие на черноморското крайбрежие, включително като ръководител на един от екипите, картирали дюни в \"Натура\" зоните по крайбрежетопрез 2011-2012 г. Участвала е като експерт и в официалното геодезическото заснемане на дюни от Агенцията по геодезия, картография и кадастър през 2013-2014 г.", "date": "2019.02.12", "title": "Доц. Антоанета Петрова: Испанският модел за възстановяване на дюни може да се приложи в България"}
{"url": "https://www.dnevnik.bg/evropa/2019/02/12/3388789_v_ispaniia_zapochva_sudebniiat_proces_sreshtu/", "text": "Дванайсет каталунски сепаратистки лидери ще бъдат изправени днес пред Върховния съд на Испания заради ролята им в неуспелия опит за обявяване на независимост на Каталуня преди 16 месеца, който дълбоко раздели страната и предизвика най-голямата политическа криза от десетилетия, информира агенция \"Ройтерс\". Стотици полицаи, включително от антитерористичните части, са разположени около сградата на Върховния съд в центъра на Мадрид. Подсъдимите, които са обвинени в бунт и злоупотреба с обществени средства, няма да говорят пред съда в първия ден от процеса, който е предвиден за процедурни въпроси. Деветима от обвиняемите са в затвора без право да излязат под гаранция от края на 2017 г. и началото на 2018 г. Опитът за обявяване на независимост на Каталуня през октомври 2017 г. дойде след референдум, който бе проведен въпреки съдебна забрана и който разгневи останалата част на Испания. Употребата на полицейски палки и гумени куршуми срещу протестиращи в деня на гласуването шокира Испания и света, припомня \"Ройтерс\". Привържениците на обвиняемите казват, че те са политически затворници и че съдебният процес е политически. Правителството отхвърля тази теза, като посочва, че обвиняемите са нарушили закона, а съдиите разглеждат случая без политическа намеса, в съответствие с върховенството на закона. Сепаратистите призоваха каталунците да спрат за кратко работа днес по обяд в знак на протест срещу процеса и да се включат в митинг в Барселона довечера. Друга голяма демонстрация е планирана за неделя, а за 21 февруари - обща стачка. Политическата десница  организира масов протест в неделя  в Мадрид против евентуални отстъпки към подкрепящите независимостта каталунски партии от страна на премиера социалист Педро Санчес. Дясноцентристката партия \"Граждани\" свика в неделя друг митинг в Барселона \"в защита на конституцията\". Подкрепящият независимостта ръководител на регионалното каталунско правителство Ким Тора, който ще присъства на откриващата сесия на съдебния процес, призова за оправдаване на подсъдимите. Държавният прокурор иска присъди затвор до 25 години. Базираната в Женева Международна комисия на юристите посочи, че този случай създава риск от ограничаване на права и може да послужи за прецедент. \"Широко формулираните обвинения за размирици или бунтове рискуват да нарушат принципа на законността, както и да доведат до произволна и диспропорционална намеса в човешките права\", посочи комисията. Съдебният процес започва в момент, когато правителството на малцинството на Педро Санчес се нуждае от подкрепата на каталунските партии, за да одобри в сряда бюджета за 2019 г., отбелязва \"Ройтерс\". До момента каталунските партии са обявили, че ще блокират закона, заради отказа на Санчес да обсъжда независимостта. Провал при гласуването на бюджета вероятно ще предизвика предсрочни избори тази година, посочва агенцията. /БТА", "date": "2019.02.12", "title": "В Испания започва съдебният процес срещу каталунските сепаратистки лидери"}
{"url": "https://www.dnevnik.bg/evropa/2019/02/12/3388794_mei_moje_da_poiska_ot_parlamenta_oshte_vreme_za/", "text": "Британският министър-председател Тереза Мей ще поиска днес от депутатите в парламента да й дадат още няколко седмици, за да опита да договори промяна на споразумението с ЕС за Брекзит и ще премести гласуването по този въпрос на 27 февруари. Това съобщиха в понеделник вечерта почти всички големи британски вестници, съобщава БТА. Според информация на \"Дейли телеграф\" Мей ще заяви днес в Камарата на общините, че изключва възможността Великобритания да остане част от европейския митнически съюз след \"развода\" с ЕС. Именно  това иска опозиционната Лейбъристка партия , за да подкрепи правителството. Според \"Дейли телеграф\" с това обещание Мей ще опита да успокои евроскептиците и по този начин да получи допълнително време за  преговори с Брюксел . Повторното гласуване по сделката с ЕС за Брекзит бе планирано за 14 февруари, но в. \"Гардиън\" пише, че Мей се надява да отсрочи гласуването за 27 февруари. Според изданието британският министър-председател може да обещае на депутатите, че ще получат нова възможност да внесат поправки в закона за Брекзит, част от който се явява споразумението с ЕС. Според \"Файненшъл таймс\" редица членове на британското правителство подозират Мей, че нарочно бави датата на гласуване в парламента. Според тях планът на премиера е гласуването да се състои колкото се може по-близо до датата за Брекзит 29 март и по този начин депутатите да останат само с две възможности - да подкрепят споразумението в предложения му вид или да се готвят за твърд Брекзит, тоест без сделка. Всички издания обръщат внимание на факта, че позицията на Европейския съюз остава непроменена. Вестниците цитират изявлението на главния преговарящ на ЕС за Брекзит Мишел Барние, който вчера за пореден път заяви, че ЕС няма намерение отново да обсъжда условията по споразумението, постигнато миналата година. Същевременно в. \"Сън\" пише, че според членове на кабинета Тереза Мей се готви да подаде оставка през лятото, за да може да влияе на избора на неин наследник, съобщава \"Ройтерс\". Този ход се разглежда и като план за спиране на нейния отдавнашен съперник Борис Джонсън, който иска съвсем различно търговско споразумение с ЕС с по-малко връзки с Брюксел. /БТА", "date": "2019.02.12", "title": "Мей може да поиска от парламента още време за преговори с Брюксел за Брекзит"}
{"url": "https://www.dnevnik.bg/evropa/evropeiski_parlament/2019/02/12/3388796_evroparlamentut_shte_obsudi_zaplahite_za_sigurnostta/", "text": "Европейският парламент съобщи, че добавя като извънредна точка в дневния ред на  тазседмичната си сесия  в Страсбург въпроса с китайските технологии. В сряда евродепутатите ще обсъдят с Европейската комисия и със Съвета \"заплахите за сигурността, свързани с нарастващото технологично присъствие на Китай в ЕС и възможните съвместни действия за ограничаването им\". През март се предвижда Европарламентът да гласува резолюция по този въпрос. През януари китайският посланик в ЕС предупреди за възможни сериозни последствия, ако неговата страна бъде възпрепятствана  да участва в преминаването на европейските далекосъобщителни мрежи към пето поколение  (5G). По неговите думи може да се очаква да бъдат повлияни световната икономика и научното сътрудничество. Според посланика случаят с китайския технологичен производител \"Хуауей\" няма нищо общо със сигурността. САЩ са на мнение , че заплаха за сигурността съществува и че китайската фирма, най-големият световен производител в своята област, е откраднала търговски тайни. За \"Хуауей\" се предполага, че е свързана с китайски военни и с властите в Пекин. /БТА", "date": "2019.02.12", "title": "Европарламентът ще обсъди заплахите за сигурността от технологиите на Китай"}
{"url": "https://www.dnevnik.bg/na_put/2019/02/12/3386263_chudnata_ledena_peshtera_na_mumintrolite/", "text": "Разходка в пещера в търсене на непознатия свят, наречен зима, вече е възможна във финландската област Лепявирта, където посетителите са посрещнати от муминтролите - героите на детската писателка Туве Янсон. През декември на 2018 година на 30 м под земята е открита изложба на 16 скулптури, някои от тях достигащи 6 метра, които възпроизвеждат персонажите от прочутата поредица. В самата пещера е представен сюжетът от петата книга от поредицата на име \"Омагьосана зима\". В нея главният герой се събужда по средата на зимата, докато останалата част от фамилията на Муминтролите спи зимния си сън. След като установява, че не може отново да заспи, Муминтрол потегля на експедиция, откривайки чудесата и предизвикателствата на непознатия за него свят, наречен зима. По пътя си той открива много нови същества, за чието съществуване дори и не е подозирал и научава повече за времето, през което студът и нощта преобладават. Ледените герои от вълшебната приказка на Туве Янсон са създадени от най-добрите в занаята, като част от екипа са световен и финландски национален шампион по дялане на ледени скулптури. Ледът за тях се добива от реката Лаинио, която извира в Лапландия. Според официалния сайт на изложбата той е най-твърд и най-подходящ за тази цел. В конкретния случай ледът е събран от реката близо година преди използването му и след това оставен в пещерата. По този начин водата на повърхността на леда кондензира и той става още по-твърд. Година по-късно ледът е готов за обработване. Освен възможността да се разгледат издяланите до детайл ледени скулптури, пещерата предлага и други атракции - пързалка от лед и пътеки за разходка. Изложбата е отворена по всяко време на годината, дори и през лятото, тъй като температурата на 30 метра под повърхността не се променя. До нея може да се слезе и с асансьор директно от фоайето на местен хотел, се казва в  сайта на изложбата.", "date": "2019.02.12", "title": "Чудната ледена пещера на муминтролите"}
{"url": "https://www.dnevnik.bg/bulgaria/2019/02/12/3388802_niama_da_ima_naseleni_mesta_bez_transport_zaiavi/", "text": "Отдалечените населени места няма да останат без транспорт. Ще има промени в начина на субсидиране на линиите, което в момента не е добре. Това заяви транспортният министър Росен Желязков в ефира на Би Ти Ви. \"Всяка година се отделя сума, за да се компенсира нерентабилният транспорт в малки и отдалечени населени места. Проблемът е, че тя се насочва към кметовете и голяма част от сумите остават в градовете за линии, за които дори не е направен анализ\", посочи Желязков. По думите му малка част от сумите отиват по предназначение и затова ще се търси смяна на модела. Една от мерките е да се въведат автомобили вместо бусове. Той подчерта, че тази година за дотиране на автобусни линии, обслужващи малки населени места, са дадени 4 млн. лв. повече. На 7 февруари  министър-председателят Бойко Борисов разпореди  на Министерството на транспорта, информационните технологии и съобщенията да извърши проверка как се отпускат субсидии за превоз на пътници по нерентабилни автобусни линии в слабо населени планински и гранични райони в страната, Това става, след като в два последователни дни в репортажи БНТ и Би Ти Ви повдигнаха въпроса за поскъпването или липсата на междуселищни превози в Ямболско и Пернишко и предупреждение от страна на превозвачите, че ще протестират на 18 февруари. Според превозвачите причините са в увеличението на заплатите, застраховките и инфлацията, съобщи БНТ. Тогава стана известно, че 128 линии в страната в момента не функционират, въпреки че държавата покрива 50% от загубите на транспортните фирми, а едно от обясненията е нелоялната конкуренция на превозвачи от сивия сектор.", "date": "2019.02.12", "title": "Няма да има населени места без транспорт, увери Росен Желязков"}
{"url": "https://www.dnevnik.bg/evropa/2019/02/12/3388800_germanskite_hristiiandemokrati_vtvurdat_poziciiata_si/", "text": "Готвят се промени в позицията на германския Християндемократически съюз (ХДС) по спорната тема за миграцията, след като представители на партията решиха да затегнат политиката си за граничния контрол и депортациите, предаде ДПА. Анегрет Крамп-Каренбауер,  която пое ръководството на ХДС от Ангела Меркел  през декември и за която се предполага, че може да стане бъдещ канцлер, ръководи вчера четири работни групи с около 100 участници, дискутиращи миграцията, интеграцията и сигурността. При представянето на резултатите от разискванията депутатът от ХДС Армин Шустер каза, че партията ще поиска включването на допълнителни 10 хил. служители в граничната служба на ЕС \"Фронтекс\" до 2020 г. В момента страните от ЕС са се съгласили да създадат  този постоянен резерв  от гранични служители до 2025 г. ХДС иска също така молбите за убежище да се обработват на външните граници на ЕС, което включва извършване на депортиранията на отхвърлените кандидати, каза Шустер. Докато външните граници на ЕС остават незащитени, Германия възнамерява да извършва проверки по своите граници \"в подходящо време и на подходящи места\", ще съобщи ХДС на ЕС. Освен това се разширяват правомощията на германската федерална полиция, която вече ще може да действа срещу незаконно пребиваващи в Германия. Депортиранията ще се извършват на по-ранен етап от постановената дата за напускането на страната, а не в нощта преди крайния срок на заминаването, както е сега. Вътрешният министър на провинция Баден-Вюртемберг Томас Щробъл иска отхвърлените кандидати за убежище да имат само една възможност за обжалване, за да се ускори процедурата на обработване на жалбите във връзка отхвърлени молби за убежище. Меркел не присъства на вчерашните разисквания на ХДС. Има вероятност някои от предложенията да обтегнат отношенията на ХДС с коалиционните им партньори от Германската социалдемократическа партия, отбелязва \"Ройтерс\". /БТА", "date": "2019.02.12", "title": "Германските християндемократи втвърдяват позицията си за депортирането на имигранти"}
{"url": "https://www.dnevnik.bg/bulgaria/2019/02/12/3387632_izborut_na_dnevnik_koito_dnes_stava_na_18_godini/", "text": "Ако \"Дневник\" беше човек, днес щеше да получи право да гласува на избори. А защо гласуват 18-годишните? Често отговорите са \"Защото всички правят така\" или \"Така ми казаха, че трябва\". Ние сме от тези, които винаги са искали да се чуе гласът им, да се промени нещо към по-добро. И вече 18 години предлагаме нещо различно от \"Защото всички правят така\", докато наблюдаваме как медиите от групата \"Така ми казаха, че трябва\" съсипаха българската журналистика, доведоха България до унизителното 111-то място в класацията на \"Репортери без граници\" и компрометираха разбирането за свобода. Интересуваме се от всичко, което се случва, включително и от нещата, които ни отвращават, за да Защото знаем, че това, което избираме, влияе върху живота на хиляди читатели (за да сме по-точни - през януари тази година уникалните са били 1 576 535). Всеки ден имаме своите разочарования, но никога не сме се отказали от ценностите си. Както и от убеждението, че демокрацията е нещо, което си струва и което се практикува непрекъснато, от всяко поколение отново и отново и за защитата на което трябва да си готов да платиш цена. които дори когато са на власт и имат отговорности към избирателите и държавата продължават да хвърлят значителна част от енергията си в обслужване на частни интереси с публични милиони и милиарди. Ако стъпчат мишка, те ще го представят все едно са убили дракон. А в същото време се представят за мъченици и жертви. Когато им се каже, че вече стават нелепи и че хората са се уморили от един и същи номер и искат от тях да направят както трябва - напр. поне една градска улица, отвръщат с лавина от нападки за \"либерали\", \"соросоиди\", \"розови\", \"зелени\"... Те разбират свободата на словото като безнаказано изливане на нетолерантност и откровена омраза. До момента, в който на първа страница или в праймтайма ще заявят, че \"от време навреме хората искат битка, саможертва, да не говорим за барабанен ритъм, знамена и паради за деклариране на лоялност\". И само шепа хора в България ще се сетят, че това го е написал Джордж Оруел през март 1940 г. в рецензията си за \"Моята борба\" като критика на Адолф Хитлер. Ние сме от тази шепа, знаем и помним. Анонимни (или инструктирани) ни обвиняват, че не сме патриоти. В страна, в която патриотизмът бързо бива свеждан до едно - да обичаш и защитаваш от критики тези, които са на власт. да работиш държавата ти да е свободна, заможна, с върховенство на закона, образована и здрава, привлекателна за инвестиции и туристи, с добри партньори и (визия за) бъдеще. Бихме искали българите и особено 18-годишните, които тази година ще гласуват за пръв път, да изберат да са такива... патриоти.", "date": "2019.02.12", "title": "Изборът на \"Дневник\", който днес става на 18 години"}
{"url": "https://www.dnevnik.bg/bulgaria/2019/02/12/3366973_suvetite_na_razsledvashtite_za_romantichnite_onlain/", "text": "Това разказа пред \"Дневник\" жена, станала жертва на романтична онлайн измама (цялата й история и още за тези престъпления -  тук ). Измама 419, по името на член от Наказателния кодекс на Нигерия, откъдето са много от групите, извършващи тези атаки, е позната и на българските разследващи от години. Имат ли обаче те възможност да установят измамниците, има ли смисъл жертвите да подават сигнал и какви са съветите за предпазване, разказа пред \"Дневник\" директорът на отдел \"Киберсигурност\" в ГДБОП Явор Колев. \"Ние нямаме начин да установим извършителите, защото тези престъпления се извършват от огранизирани престъпни групи, които са ситуирани извън територията на България - в Нигерия, Гана, Кот д`Ивоар. Същото е положението и при сексуалните изнудвания, които са насочени към мъже. Ако жените се атакуват от мъже, представящи се на и над средна възраст, с добро положение и най-често разведени или загубили съпругата си, при мъжете това става чрез профили на млади момичета. Жертвите биват омайвани и убеждавани от виртуалните момичета да се съблекат голи и да се снимат и накрая им се искат пари, за да не се разпространи снимката\", обясни Колев. Защо обаче да сигнализираме ГДБОП \"Когато става въпрос за киберпрестъпление, трябва да се подаде сигнал до ГДБОП. Разследващите ще преценят дали това е престъпление, което е извършено от българска организирана престъпна група, или става дума за международни групи. Във втория случай ние информираме нашите партньори, защото установяваме от кои IP адреси е изпращано, евентуално къде са мулетата (сметките/хората, до които се превеждат пари - бел.ред.) и т.н. Това гарантира започване на разследване в други държави\". Колев допълва, че понякога стигат и до извършителя, но споменатите африкански държави нямат добре развита правоохранителна система, за да завърши всичко. Затова антимафиотите разчитат на превенцията, на информиране на обществото. Колев предупреждава, че е възможно срещу жертва на романтична измама да започне разследване за пране на пари. То трябва да бъде доказано, т.е. че жертвата умишлено е изпрала пари на измамника през сметката си. Разказва за последната съвместна операция \"Ема 4\" (операция на ЕС и САЩ) срещу мулетата и набирането им от престъпните групи. Тя е преминала в два етапа - установяване на мулетата, разпити и други процесуално-следствени действия спрямо тях. Вторият етап е превенцията. Затова е имало информационна кампания, на сайтовете на ГДБОП, МВР,  cybercrime.bg  и на банкова асоциация със съобщения, че всеки може да стане муле и че това е криминализирано. В хода на операцията в България са установени 112 мулета - за всякакви киберпрестъпления, не само за романтичните измами. Съветите на ГДБОП \"Загубените пари се възстановяват, но се стига до случаи на пълен психически срив, депресии и дори самоубийства\", коментира Колев щетите от любовните измами. Затова иска съветите за превенция да достигнат до много хора. На въпроса какво може да се направи, той обяснява, че базисните неща са проверка на профила, който ви иска приятелство. Може да се прави и с мисълта, че всеки може да стане жертва на различен вид престъпление във \"Фейсбук\". \"Трябва да бъдем внимателни като даваме лични данни, публикуваме лична информация, да подбираме хората, с които осъществяваме контакт\". По думите на Колев всеки сам трябва да прецени какви защити в социалните мрежи да ползва, като например тази във \"Фейсбук\", която ограничава кръга на хора, които могат да му пратят покана за приятелство до тези, с които вече има общи приятели. Според него предпазването е първо в ръцете на потенциалните жертви. Проверка на снимки, кой ги е харесал, има ли и каква активност в профила. При започнала комуникация - търсене на по-скорошна среща на живо. И голямо подозрение при каквото и да е споменаване на нужда от пари или също предложение да бъдат изпратени средства, ценности, да се разменят сметки. Иначе българските служби за киберсигурност са създали и сайт -  cybercrime.bg , на който се разказват различни механизми за извършване на престъпления в онлайн пространството. Съществува и  австралийски правителствен сайт , който дава опция за докладване на фалшиви профили, разказва много истории на измамени, съдържа още информация как да се разпознават измамниците и съвети за предпазни мерки.", "date": "2019.02.12", "title": "Съветите на разследващите за романтичните онлайн измами"}
{"url": "https://www.dnevnik.bg/bulgaria/2019/02/12/3388806_kratki_novini_otkradnatai_sa_chast_ot_ohranitelnite/", "text": "Мобилен пункт в София ще събира опасни отпадъци от домакинствата Инициативата е на Столична община и БалБок Инженеринг АД и съществува от 2012, става известно от съобщение до медиите. Опасните отпадъци се приемат безвъзмездно от домовете по заявка и по график в Мобилен събирателен пункт. Лекарствата с изтекъл срок на годност се събират само в Мобилен пункт. Опасните материали в бита варират от битова и строителна химия, технически материали, почистващи средства, препарати за борба с вредители и др. Приемането на обаждания от оператор и събирането на отпадъци се извършва само в работни дни от 9.00 до 18.00 часа. Допълнителна информация за графика може да се намери на интернет страниците на БалБок (www.balbok.com), Столична община (www.sofia.bg/waste) и Столичен инспекторат, както и на страницата на БалБок в социалната мрежа \"Фейсбук\". Втора проверка на строителния контрол не установи нарушения на плаж \"Алепу\" В района се \"Алепу\" се извършват само дейности по брегоукрепване, съобщава пресцентърът на Дирекция \"Национален строителен контрол\" (ДНСК). В момента се осигурява безопасност в свлачищния район, за което има издадено разрешение за строеж от главния архитект на Община Созопол и представлява първи етап от инвестиционния проект. Със заповед от органите на ДНСК строителството на втория етап от проекта, който включва три сгради, отразени в издаденото разрешение за строеж, е спряно. Съгласно изискванията на закона след изграждане на брегоукрепителното съоръжение следва да се извърши мониторинг, който да докаже, че то ще изпълнява необходимите геозащитни функции. По новата линия на метрото машинистите ще са с ограничени функции Те ще бъдат обучени и за работа на ръчен режим. През останалото време ще следят основно за безопасността на пътниците. На този етап кадрите са обезпечени. Това коментира ръководителят на столичния \"Метрополитен\" инж. Стоян Братоев пред БНТ. За новите влакове вече се обучават 25 души. Очаква се общо 20 хил. пътници да използват новата линия на метрото в София. Общо 20 влака ще се движат по линията, 13 от тях вече са в България. Системата за управление ще бъде тествана през април в отсечката между бул. \"България\" и кв. \"Красно село\" Откраднати са част от охранителните камери в резервата \"Сребърна\" Щетите са за приблизително 5000 лв, съобщава \"Нова телевизия\". В началото на месец януари камерата е записала влизане на ловци в резервата, като в следствие на това им е било издадено наказателно постановление. Най-вероятно причината да бъдат откраднати камерите са бракониерски набези в района, смятат от ръководството на резервата.", "date": "2019.02.12", "title": "Кратки новини: Втора проверка на строителния контрол не установи нарушения на плаж \"Алепу\""}
{"url": "https://www.dnevnik.bg/sviat/2019/02/12/3388821_dvete_partii_v_kongresa_na_sasht_dogovoriha_sdelka_za/", "text": "Преговарящи от двете партии в американския Конгрес съобщиха, че са постигнали принципно споразумение за финансиране на правителството и избягване на нова частична парализа на държавната администрация, предаде \"Асошиейтед прес\". За появилата се договореност съобщиха група конгресмени, сред които сенаторът републиканец Ричард Шелби и представителката на демократите Нита Лоуи, след среща при закрити врата в Капитолия. През уикенда преговорите блокираха заради исканията на демократите за лимит на броя на задържанията на имигранти. Изглежда в понеделник вечерта преговарящите от двете партии са постигнали пробив, посочва АП. Сега те се нуждаят от подкрепата на президента Доналд Тръмп, чийто подпис е нужен преди изтичането на крайния срок в петък в полунощ. Ако конгресмените не приемат закона, стотици хиляди федерални служители ще бъдат пуснати в отпуск за втори път тази година, отбелязва АП. /БТА", "date": "2019.02.12", "title": "Двете партии в Конгреса на САЩ договориха сделка за финансиране на правителството"}
{"url": "https://www.dnevnik.bg/evropa/2019/02/12/3388225_brekzit_bez_sdelka_shte_zaplashi_5_hil_rabotni_mesta_v/", "text": "Спадът на вноса от ЕС за Великобритания при Брекзит без споразумение ще заплаши над 600 хил. работни места в света, се посочва в публикувано вчера  проучване  на германския институт И Ве Ха (IWH), цитирано от \"Франс прес\". В България биха били засегнати 5.1 хил. души, от които 1.7 хил. директно и 3.4 хил. индиректно. За България се посочва още, че селското стопанство ще е силно засегнато. Според изчисленията на експертите от И Ве Ха, които се основават върху хипотезата за спад от 25 процента в търсенето на европейски продукти във Великобритания, 103 хил. работни места биха били заплашени в Германия и 50 хил. във Франция. Силно засегнати биха били също Полша (46.5 хил.) и Италия (46.2 хил.). Икономистите отбелязват, че при заплашените работни места \"освобождаването от работа е само една от опциите\" и компаниите биха могли \"да се опитат да запазят работните места\", като прибегнат до частична безработица или като намерят нови пазари. Обединеното кралство трябва да напусне ЕС на 29 март и все още не е наясно  в каква посока ще тръгне разводът  му с ЕС. Британските депутати отхвърлиха на 15 януари дълго обсъжданото споразумение между Брюксел и премиера на Великобритания Тереза Мей. Напускане на ЕС без споразумение, което ще означава най-вече въвеждане на мита, би могло да разстрои международните вериги на производство, обяснява Оливер Холтемьолер, съавтор на проучването. Изследването \"се концентрира единствено върху търговията със стоки и услуги\" и не взима предвид други последици от Брекзит като например по-слабата склонност за инвестиране или влиянието върху доходите на домакинствата. Общо 179 хил. работни места в ЕС са пряко зависими от спада в износа, а 433 хил. допълнителни работни места са непряко заплашени, както в ЕС, така и в трети страни. Около 59 хил. работни места са индиректно заплашени в Китай в компаниите, които снабдяват европейски фирми, изнасящи във Великобритания. Германската автомобилната индустрия, стожерът на износно ориентираната германска икономика, би била особено засегната - с 15 хил. работни места. Във Франция секторът на бизнес услугите ще почувства в най-голяма степен влиянието на Брекзит без споразумение, се посочва в данните на И Ве Ха, цитирани от \"Франс прес\" и БТА.", "date": "2019.02.12", "title": "Брекзит без сделка ще застраши 5 хил. работни места в България и над 600 хил. по света"}
{"url": "https://www.dnevnik.bg/sport/2019/02/12/3388826_uestbruk_podobri_51-godishen_rekord_na_legendata_uilt/", "text": "Ръсел Уестбрук влезе в историята на  НБА , подобрявайки 51-годишен рекорд на легендарния Уилт Чембърлейн. Гардът на \"Оклахома сити тъндър\" завърши с \"трипъл-дабъл\" при победата над \"Портланд трейлблейзърс\" 120:111. Това е десети пореден мач за Уестбрук с \"трипъл-дабъл\", с което той изпревари Чембърлейн, регистрирал девет срещи през 1968 г. Лидерът на \"гръмотевиците\" вкара 21 точки, овладя 14 борби и даде 11 асистенции. Серията му започна на 22 януари и в нея той има средно 19.7 точки, 13.2 борби и 13.8 асистенции. Дотук средно през сезона Уестбрук има двуцифрени показатели за точки, борби и асистенции, като може да завърши средно с \"трипъл-дабъл\" на мач в трети пореден сезон. В кариерата си Уестбрук има 127 \"трипъл-дабъла\" и е трети във вечната ранглиста на НБА. Пред него са единствено Оскар Робъртсън със 181 и Меджик Джонсън със 138. Двубоят се превърна в исторически и по друг показател, след като Пол Джордж също реализира \"трипъл-дабъл\". Крилото завърши с 47 точки, 12 борби и десет асистенции, като по този начин за пръв път в историята на НБА двама съотборници правят \"трипъл-дабъл\" в един мач с поне 20 точки. За девети път двама играчи от един тим завършват с двуцифрени показатели в три категории и общо за втори този сезон. През декември това направиха  Леброн Джеймс  и Лонзо Бол от \"Лос Анджелис лейкърс\".", "date": "2019.02.12", "title": "Уестбрук подобри 51-годишен рекорд на легендата Уилт Чембърлейн"}
{"url": "https://www.dnevnik.bg/sviat/2019/02/12/3388827_ispaniia_se_vkljuchva_vuv_frensko-germanski_proekt_za/", "text": "Испания ще се присъедини към френско-германския проект за боен самолет от ново поколение, който е предвиден да замени изтребителите \"Юрофайтър\" и \"Рафал\", обяви испанското министерство на отбраната, цитирано от \"Франс прес\". Министърът на отбраната Маргарита Роблес ще подпише писмо за намерения в този смисъл с колегите си от Франция и Германия в четвъртък в рамките на срещата на НАТО в Брюксел. Започнатият  през юли 2017 г. френско-германски проект  е известен като Система за боен самолет на бъдещето, която включва боен самолет от ново поколение, бъдещи крилати ракети и дронове, движещи се в ято. Той трябва да замени през 40-те години на този век сглобявания в Германия, Великобритания, Испания и Италия Юрофайтър и френския Рафал. Първи договор от 65 млн. евро е сключен с \"Дасо авиасион\" и \"Еърбъс\" за разработване на архитектурата на системата. Испанското министерство на отбраната смята, че включването на страната в проекта ще струва 25 милиона евро за две години. Конкурент на този проект е британският \"Темпест\", в който участват още Италия и Холандия. Испанското министерство на отбраната обаче заяви през декември, че очаква тези два проекта да се слеят поради необходимите за разработването им огромни инвестиции.", "date": "2019.02.12", "title": "Испания се включва във френско-германски проект за нов боен самолет"}
{"url": "https://www.dnevnik.bg/biznes/2019/02/12/3388848_komisiiata_za_konkurenciia_naloji_globa_ot_26_mln_lv/", "text": "Комисията за защита на конкуренцията (КЗК) наложи две глоби за общо 2.6 млн. лв. за имитация на кафето Nova Brasilia (\"Нова Бразилия\"). Едната санкция е в размер на 40 хил. лв. и е за \"Агро фуудс България\" ЕООД. Втората глоба е за 2.57 млн. лв. и е за \"Балкам Груп\" ЕООД, което е 6% от размера на нетните приходи на дружеството за 2017. Санкциите се налагат за имитация на опаковката на продукта. Решението на КЗК подлежи на обжалване пред Административен съд – София-област в 14-дневен срок от съобщаването му. Производството срещу двете компании е образувано по искане на \"Якобс Дау Егбертс БГ\" и \"Якобс Дау Егбертс ОПС БГ\". Първото дружество отговаря за продажбата и маркетинга, а второто произвежда \"Нова Бразилия\" във фабриката си в Костинброд. В своето искане до комисията двете компании посочват, че кафето \"Нова Бразилия\" присъства на българския пазар от 1991 г. и е \"широко известно, редовно купувано и неговата опаковка и външен вид са много добре познати на потребителите\". В преписката срещу двете компании е отбелязано, че в периода от декември 2017 г. до настоящия момент \"Балкам Груп\" ЕООД произвежда и разпространява на пазара по поръчка на \"Агро Фуудс България\" ЕООД вакумирано мляно кафе \"Brazil Selection Gold\" от 200 гр. Неговият външен вид почти изцяло имитира външния вид на \"Нова Бразилия\", произвеждано и предлагано от искателите. \"Brazil Selection Gold\" е продукт на \"Агро фуудс България\". Едноличен собственик на капитала и управител на дружеството е Веселин Механджийски. Кафето се продава от фирма \"Балкам груп\", която се управлява от Яник Мекушин. Върху опаковката на продукта е използвана маркировка, която се използва и от \"Балкам груп\", съвпада и посоченият фирмен телефон на потребителя. Това не е първият сблъсък между \"Якобс Дау Егбертс БГ\" и \"Балкам груп\". В началото на ноември 2018 КЗК обяви, че не открива нелоялни практики и заблуждаваща реклама от страна на \"Якобс Дау Егбертс БГ\" по отношение на кафето \"Нова Бразилия\". Производството бе образувано по искане на \"Балкам груп\", която твърдеше, че географското означение Brasilia заблуждава крайния потребител, че произходът на кафето е от Бразилия.", "date": "2019.02.12", "title": "Комисията за конкуренция наложи глоба от 2.6 млн. лв. за имитация на кафе \"Нова Бразилия\""}
{"url": "https://www.dnevnik.bg/detski_dnevnik/2019/02/12/3388878_zapochna_glasuvaneto_na_sedmoto_izdanie_na_biserche/", "text": "За седма поредна година българските деца ще могат да изберат своите любими книги за миналата година, номинирани в наградата \"Бисерче вълшебно\", съобщи фондация \"Детски книги\", която е организатор на инициативата с подкрепата на Министерство на образованието и науката. Отличието се връчва от 2013 г. и е единствената българска награда за новопубликувани детски издания, чието жури са децата. Основна цел на инициативата е да насърчи четенето и да повиши функционалната грамотност на подрастващите. Гласуването през сайта  www.biserche.com  вече е в ход и ще продължи до 15 април 2019 г. В настоящото издание на наградата могат да гласуват всички деца на възраст от 5 до 16 години.Те са поканени да избират измежду 110 заглавия, като най-голям е броят на книгите от български автори - 34. Номинациите са разпределени в четири възрастови категории за художествените произведения и една категория \"Нещотърсачи\" за нехудожествени книги. Като допълнение към основните дейности в кампанията, фондация \"Детски книги\" започна изграждането на мрежа от читателски клубове \"Бисерче вълшебно\". Целта е децата, обхванати в клубовете по места, да придобият умения за оценка и подбор на качествени четива и се превърнат в детско жури, което да прави предварителна селекция на книги за краткия списък на наградата \"Бисерче вълшебно\". Церемонията, на която ще се разберат победителите във всяка от категориите, ще се проведе на 22 април 2019 г., а среща на читателските клубове организаторите подготвят през юни 2019 г. в Пловдив, в рамките на \"Пловдив чете\". Повече подробности за наградата \"Бисерче вълшебно\" 2019 и правилата за участие, както и допълнителни материали за учители, библиотекари и родители, ще откриете в сайта  www.biserche.com .", "date": "2019.02.12", "title": "Започна гласуването на седмото издание на \"Бисерче вълшебно\""}
{"url": "https://www.dnevnik.bg/sviat/2019/02/12/3388846_chez_veche_pregovaria_s_indiiskiia_kandidat_za/", "text": "Българската компания \"Инерком\" вече не се разглежда от ЧЕЗ като ексклузивен кандидат в сделката за българските активи на компанията и се водят преговори и с индийската \"Индия пауър корпорейшън\". Това пише сайтът на  чешкия вестник \"Лидове новини\" , като цитира източници от ЧЕЗ. Заради ситуацията в България продажбата на бизнеса в страната, затруднена от регулаторни проблеми и неуспех на българския кандидат да набере нужните средства, ЧЕЗ се връща към работа с втория кандидат, първоначално предложил 355 млн. евро с изплащане за пет години. Офертата на \"Инерком\" бе за 342.4 млн., но веднага, пише \"Лидове новини\". Източниците от централата на ЧЕЗ обаче казват за изданието, че \"Индия пауър корпорейшън\" се опитва да се възползва от от неблагоприятните развития около сделката с \"Инерком\" и променя офертата си. Според говорителя на ЧЕЗ Алис Хоракова компанията още не се е отказала от сделката с \"Инерком\", тъй като все още няма обновена обвързваща оферта, която да разгледа. Хоракова добавя, че изборът на българската компания е бил свързан с разсроченото плащане, предложено от индийската.", "date": "2019.02.12", "title": "ЧЕЗ вече преговаря с индийския кандидат за активите в България, пише чешко издание"}
{"url": "https://www.dnevnik.bg/kultura/2019/02/12/3388746_fatih_akin_iznenada_berlinale_s_ujasiavasht_horur/", "text": "Въпреки прокрадналата се предварителна информация за зловещото съдържание на най-новия филм на германския режисьор от турски произход Фатих Акин \"Златната ръкавица\" (The Golden Glove) първите зрители на екранизацията на нашумелия роман на Хайнц Щрунк останаха, меко казано, смаяни от степента на физиологична директност, която им се наложи да понесат по време на провеждащия се в момента международен кинофестивал в Берлин. Серийният убиец Фриц Хонка, действително живял в Хамбург през 70-те години на миналия век, е показан от Акин като отблъскващ мъж със счупен нос и разноглед поглед, напомнящ Квазимодо, който обаче напива, бие, блъска и душѝ застаряващи, бедни, беззащитни и замаяни от алкохол бивши проститутки. Лекомислено озовали се в мизерния му таван, с малки изключения, те приключват земния си път като разчленени трупове, нервно наблъсквани от психопата в специално пригоден за целта таен шкаф. По определението на самия Акин \"Златната ръкавица\" е жанров филм, в който излъчването на главния персонаж е вдъхновено, както от мита за чудовището Франкенщайн, така и от една определена естетика на хорор киното. В Берлин той пламенно защити тезата си, че документалната реконструкция на физиката и поведението на истинския убиец е била на заден план за сметка на собственото му усещане за този нестандартен индивид. \"Всеки човек, колкото и отвратителен да е той, има право на лично достойнство. Искаше ми се някак да покажа, че дори извергът може да има своите малки мечти. Бих предпочел свят, в който няма серийни убийци, но, искаме или не, те съществуват и живеят редом с нас\" - каза той на пресконференцията си в Берлин. Хамбург от 70-те години е ограничен само до няколко общо взето безлични улици, за сметка на почти натрапчивото концентриране в пределно неуютното помещение на \"Златната ръкавица\", любимата кръчма на Хонка, където той примамвал жертвите си и най-вече в отвратителното, вонящо на трупове, негово жилище, където ги убивал. Цялостното изобразително решение на филма е в мръсно кафеникава гама, внушаваща усещането за засъхнала кръв, мръсна прах и трайни следи от цигарен дим. Все пак сложността на снимките е била голяма и усилията на младия немски актьор Йонас Даслер (само на 22 години) са изключителни. За невероятно тежката си роля той всеки ден е бил гримиран поне по три часа. В същото време, ефектът на разногледството е постигнат с помощта на специално изработени лещи с нестандартна големина, върху които оптичен специалист е рисувал на ръка. Не по-малки са били и изпитанията за актрисите, изпълняващи ролите на жертвите, тъй като в името на достоверното представяне на собствените си насилствени умъртвявания, и на тях им се налагало да стигат до трудни за издържане крайности. Невъзможно е да се предвиди доколко бъдещите зрители на филма ще се преборят със спонтанното отвращение, което няма как да не ги обхване при срещата си с него. По-важно е обаче да се проследи какви биха били реакциите към твърде нееднозначно му послание. Парадоксално или не, засега, \"Златната ръкавица\" е сред най-успешно продаваните заглавия в Берлин. За доста по-различна защита на личното човешко достойнство става дума във великолепния филм на живеещата в Брюксел македонската режисьорка Теона Стругар Митовска \"Господ съществува, името ѝ е Петруния\". В него безработната 32-годишна Петруния, завършила история, но без какъвто и да е работен стаж, живее в скромния апартамент на родителите си в град Щип. Властната и доста консервативна нейна майка я следва по петите, за да й прави закуска, но най-вече, за да й урежда интервюта за работа. След поредния отказ от страна на арогантен работодател, в деня на Богоявление, заедно с полуголите и превъзбудени мъже и без точно да осъзнава защо Петруния се хвърля в ледени води. Скокът й се оказва победоносен, тъй като кръстът попада точно в нейните ръце. Вдъхновена от победата си, тя гордо го вдига над главата си. Уви, радостта й не трае дълго. Упоритостта, с която защитава първенството си и правото да запази кръста при себе си преди да го предаде на местния свещеник, я превръщат в център на болезнено за нея внимание. Филмът е сниман по истински случай от 2014 година. Жената, извадила кръста тогава, веднага била анатемосана от църква и институции, тъй като според тях била нарушена вековната традиция в състезанието за кръста да участват само мъже. Босненката Елма Татараджич и самата Теона Митевска, които се подписват под сценария като съавторки, открито демонстрират, че в конкретния случай заемат ясна страна и тя е в полза на жените, защищаващи достойнството си сред агресивно настроени мъже. Нещо повече, те посочват не особено софистицираните механизми на насилие, с които си служат силовите структури като прокуратура и полиция. Ясно е показана и безпомощността на църквата, която не успява да обедини хората около добре формулирана и разбираема за хората християнска идея. \"Когато отидохме в църквата в Щип да молим за разрешение за снимки, отговорът, който получиме, беше рязко отрицателен, тъй като \"няма как да бъде подкрепен филм, в чието заглавие се твърди, че Бог е жена\" – сподели в Берлин продуцентката на филма и изпълнителка на една от ролите Лабина Митевска. Красивото попадение на екипа е в избора на изпълнителката на главната роля - театралната актриса от Щип Зорица Нушева. С първата си голяма роля в киното тя определено успя да спечели симпатиите на първите си зрители в Берлин. До този момент фестивалът показва по-скоро добро и много добро кино. System Crasher на младата германка Нора Фингшайдт, живяла дълги години в Аржентина, се оказа силно въздействаща социална драма, в която хирепчувствителната и лесно запалима тийнейджърка Бени не успява да получи точна и адекватна помощ от възрастните, призвани да се грижат за нея. От собствената й майка, до последния от поредните социални работници, всички се провалят и по хоризонтала и по вертикала. Заразителната с дивотата си, Хелена Ценгел се превърна в мярка за болезнено страдание към съдбата и преждевременните смърти на млади същества с \"трудни характери\". Усещане са доброта и въздушен чар остави сниманият изцяло в Монголия \"Яйце\" (Öndög) на китайския режисьор Ван Цюанян, вече печелил \"Златна мечка\" през 2007 година. Удивително е колко много този малък филмов бисер, в който една жена и стадата и живеят в безкрайната монголска степ, напомня на филма на Милко Лазаров \"Ага\". Случващото се, разбира се, е различно, защото вместо предчувствие за апокалипсис, тук има надежда за нов живот, но все пак, величествените пейзажи и дребните, изцяло загубени фигури сред тях, предизвикват приятни асоциации с един от най-добрите български филми напоследък. \"Благодарение на Бога\" (Grâce à Dieu), в който Франсоа Озон подлага на унищожителна критика лицемерието на висши представители на католическата църква относно сексуалните издевателства над деца, още веднъж показа влечението на режисьора към нарочно безефектното кино, докато с високобюджетния си \"Г-н Джоунс\" (Mr. Jones) полякинята Агниешка Холанд пак се изяви като майсторка на стабилното кино, в което политиката и жаждата за хуманност не винаги вървят ръка за ръка. А Джеймс Нортън, в ролята журналиста от Уелс Гарет Джоунс, посетил на собствен риск Съветския съюз и в частност Урайна през 30-те години и описал истината за подложеното на унищожителен глад население там, е толкова благородно умерен, колкото най- вероятно е бил и протагонистът му.", "date": "2019.02.12", "title": "Фатих Акин изненада \"Берлинале\" с ужасяващ хорър"}
{"url": "https://www.dnevnik.bg/bulgaria/2019/02/12/3388916_speshniiat_telefon_112_veche_e_dostupen_i_za_hora_sus/", "text": "Спешният телефон 112 вече е достъпен и за хора със слухови и говорни проблеми, съобщиха от МВР. Чрез мобилно приложение ще могат да се подават сигнали, като по информация на Националната система за спешни повиквания България е сред малкото държави в Европа, които предлагат подобна услуга. Благодарение на приложението хората с увреден слух могат да повикат полиция, пожарна или линейка. За целта трябва да попълнят формата за регистрация и да активират профила си, след като получат одобрение от телефон 112. След това чрез чат разговор ще могат да подадат сигнала си. Ще има готиви текствое за въвеждане в приложението. Платформата е достъпна както от смартфон и таблет, така и от лаптоп и компютър. По данни на Националната система за спешни повиквания в България има около 120 хил. души, които са със слухови и говорни проблеми.", "date": "2019.02.12", "title": "Спешният телефон 112 вече е достъпен и за хора със слухови и говорни проблеми"}
{"url": "https://www.dnevnik.bg/politika/2019/02/12/3388930_cvetanov_zadachata_na_gerb_shte_bude_protivodeistvieto/", "text": "В предстоящата кампания за европейските избори най-тежката задача пред ГЕРБ ще бъде да намерим противодействие на фалшивите новини. Ежедневното им лансиране и непрекъснатото им повтаряне създава усещане сред хората, че те всъщност са истина. Това каза в Разград председателят на групата на ГЕРБ в парламента и зам.-председател на партията Цветан Цветанов, цитиран от партийния пресцентър. Един от начините да се противодейства на фалшивите новини е да се правят непрекъснати срещи с хората и те да бъдат информирани за свършената работа, обясни стратегията си шефът на предизборния щаб на ГЕРБ. Според Цветанов БСП не могат да предложат алтернатива и нямат нещо, с което да се похвалят, а се интересуват единствено от това как да дискредитират управлението. \"Там има много сериозна вътрешна битка за това кой да води листата за европейските избори. Това е битка на различни лобита\", смята Цветанов. В ГЕРБ нещата не стояли по този начин, като партията имала стабилно ръководство и структури в цялата страна, които действали в пълен синхрон. \"БСП може и да твърдят, че са алтернатива, но след края на управлението им през 2014 г. имаше огромен дефицит и безработица от 11.5%. Днес обаче събираемостта в приходните агенции е с 50% по-висока, а безработицата е 5%, като прогнозите са тя да пада. Вдигнахме доходите с 10%, като благодарение на икономическото развитие, добрата събираемост и приходите от борбата с контрабандата догодина се очаква с още 10% да се увеличат доходите. Надявам се това да мотивира българите зад граница да се върнат у нас\", похвали управлението на ГЕРБ Цветанов. Според Цветанов в повечето общини проблемите са свързани със състоянието на пътната инфраструктура. \"Държавата обаче е стабилна, за миналата година имахме излишък и това ни позволи да отделим допълнителни целеви средства за българските общини и за подобряването на инфраструктурата там\", информира той.", "date": "2019.02.12", "title": "Цветанов: Задачата на ГЕРБ преди изборите е противодействието на фалшивите новини"}
{"url": "https://www.dnevnik.bg/evropa/2019/02/12/3388932_brekzit_propravia_put_za_britanskata_mocarela/", "text": "Моцарелата, която се произвежда във Великобритания, намира все по-голямо място на трапезата на британците и има надежда, че тя ще детронира италианската си братовчедка, възползвайки се от Брекзит, информира АФП. На 2 хил. километра от италианската област Кампаня, насред зеленеещите се хълмове на Хемпшир, Англия, няколко десетки биволи излизат лениво от обора. Настъпил е часът за доене във фермата в Лейвърстоук. Млякото им, богато на протеини и калций, е събрано и превърнато през деня в големи бели топки, които могат да бъдат опитани още същата вечер. Джоди Шектър, 69-годишният бивш шампион във Формула 1, е сменил професията си и се насочил към биоземеделието и отглеждането на животни. Той се е заел с производството на моцарела от биволско мляко преди 10 години с цел да получи най-добрия вкус, без да се правят компромиси. Днес Шектър произвежда 150 тона биомоцарела на година във фермата си от 1000 хектара. Все пак вкусът на британците е трябвало да се приспособи към този нов местен специалитет. \"В началото бе сложно, тъй като моцарелата ми бе прясна, а по-голямата част от хората в Англия никога не са вкусвали прясна моцарела. Моцарелата, която те купуват в супермаркетите, е на поне 5 дни и започва да омеква\", обяснява Шектър. Топките моцарела, които са произведени в тази ферма, се продават в супермаркетите \"Уейтроуз\" (Waitrose), в интернет от онлайн доставчика \"Окадо\" (Ocado) и могат да бъдат намерени в менюто на веригата за бързо хранене \"Прет а манже\". Няколко седмици преди излизането на Великобритания от ЕС, което е предвидено за края на март, Джоди Шектър гледа на бъдещето с оптимизъм. Потенциални клиенти са се свързали с него, опипвайки почвата. \"Има интерес\", твърди той. Около една трета от консумираните хранителни продукти във Великобритания в момента идва от континента и търговците се страхуват от нарушения във веригата им за снабдяване в случай на Брекзит без споразумение. Някои компании трупват запаси от храни, а други сменят доставчиците, обръщайки се към местния пазар. Компанията \"Адзури\" (Azzurri) също залага на произведена във Великобритания моцарела във веригите си ресторанти \"Аск ителиън\" и \"Дзици\". Там се използват 650 тона моцарела всяка година. \"Направихме дегустации на сляпо и британската моцарела спечели. Тя имаше много по-добра структура и бе по-кремообразна\", заяви пред \"Франс прес\" директорът за развитие на храните в \"Адзури\" Катрин Търнър. \"Това е много добър продукт, и то не само като вкус. Това е и по-местен продукт\", добави тя. \"Брекзит не бе единствената причина за избора ни, но бе взет предвид\", обяснява Катрин Търнър. Според нея да се смени произходът на един от ключовите продукти \"е нещо добро, като се има предвид сегашната несигурност\". /БТА", "date": "2019.02.12", "title": "Брекзит проправя път за британската моцарела"}
{"url": "https://www.dnevnik.bg/biznes/2019/02/12/3388944_biznesut_beleji_tendenciia_kum_po-guvkavo_razplashtane/", "text": "България отбелязва положителна тенденция към по-гъвкаво разплащане на задълженията. За 2018 г. срокът е 28 дни – с десет по-малко от 2017 г., съобщава Българската търговско-промишлена палата (БТПП), като цитира резултатите от последния доклад на Intrum (European Payment Report 2018). Проучването обхваща 29 страни, представени от 9607 компании. В него са отразени данни за 2017 и 2018 г.  Средноевропейското време за разплащане за 2018 г. е 34 дни. Най-бързи са междуфирмените разплащания в Латвия, Естония и Ирландия - съответно 18, 19 и 20 дни. Точно обратната е ситуацията в Португалия – 66 дни, Босна и Херцеговина и Италия – по 56 дни. Изследването показва, че в отношенията между бизнеса и крайните клиенти е налице по-кратък срок за разплащане. Средното време, което е нужно в Европа по този показател, е 22 дни през 2018 г. и 27 дни през 2017 г. В България то е 21 дни през 2018 г., а през 2017 – 20 дни. Най-дълго е времето за разплащане между бизнеса и клиентите в Испания - 45 дни, в Босна и Херцеговина - 39 дни и в Португалия - 38 дни, а най-кратко - в прибалтийските републики.  Изплащането на задълженията между бизнеса и публичния сектор в Европа е средно 40 дни, за България периодът на разплащане е 32 дни през 2018 г. Лидер по този критерий е Латвия - с 18 дни срок за разплащане, а с най-лоши показатели е Италия – 104 дни. България обаче заема и една неконкурентна позиция – 3-то място от страните с най-много отписани приходи – 2.78% от общите годишни приходи. Само Ирландия и Сърбия са пред нас със съответно 3.10% и 2.88%, а Румъния е 4-та с 2.73% отписани приходи според анкетата на Intrum. Средният процент за ЕС на загуба на приходи е 1.7%. Почти една трета (31%) от анкетираните фирми в България казват, че ще могат да наемат повече служители, ако длъжниците им са по-бързи с техните плащания. Това е по-висок резултат в сравнение с европейската средна стойност от 20%.", "date": "2019.02.12", "title": "През 2018 г. разплащането между фирмите продължава да се ускорява, сочи проучване"}
{"url": "https://www.dnevnik.bg/bulgaria/2019/02/12/3388956_dji_pi_grup_shte_stroi_tunel_jeleznica_vupreki_che_se/", "text": "Точно четири месеца след  отказа на ръководството на \"Джи Пи Груп\" компанията да строи най-дългия в България тунел  днес от Агенция \"Пътна инфраструктура\" (АПИ) обявиха, че строителната фирма все пак ще изпълни проекта. Поръчката е възложена на консорциума \"АМ Струма тунел 2018\", в който участват \"Джи Пи груп\" АД, \"Глобал кънстръкшън\" ООД и \"Виа план\" ЕООД. Тунел \"Железница\" е част от магистрала \"Струма\" и ще е с дължина около 2 км. Стойността на договора е малко над 222 млн. лв. с ДДС. Проектът ще се съфинансира чрез Оперативна програма \"Транспорт и транспортна инфраструктура\" 2014-2020 г. Срокът за завършване на тунела e 1060 календарни дни, което означава, че в началото на 2022 г. \"Железница\" вече ще бъде в експлоатация. Тунелът ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика и т.н. Ще бъде изграден и обслужващ тунелен път при южния портал на тунела откъм Симитли, площадка за хеликоптер, два моста над Суха река, подпорна стена и др. През октомври миналата година \"Джи Пи груп\" обяви, че се отказва от проекта, въпреки че спечели обществената поръчка за него. Решението беше мотивирано с \"полза на обществения интерес от предотвратяване на огромните загуби на държавния бюджет и в подкрепа на пътната безопасност\". Решението на избрания изпълнител да се оттегли от процедурата дойде часове след като премиерът  Бойко Борисов настоя компанията да бъде извадена от всички европейски и държавни проекти.  Тогава прокуратурата  запорира пари и блокира парични преводи  на стойност около 14 млн. евро на фирми и търговци около \"Джи Пи груп\" след сигнала на вицепремиера Томислав Дончев и сайта \"Биволъ\" за злоупотреба при разходване на евросредства. В мотивите си да се откаже от строителството на тунела \"Джи Пи груп\" отчете, че заради започналите проверки има реална опасност да не спази графикът за изпълнение на проекта, заради което пък България може да загуби финансирането на цялата магистрала \"Струма\" и да се наложи да върне парите в бюджета на ЕС. Малко след оповестеното решение на АПИ от \"Джи Пи груп\" обявиха с писмо до медиите, че на 4 януари тази година Върховният административен съд е постановил, че обединението \"АМ Струма Тунел 2018\" e законосъобразно избранo за изпълнител за изграждането на тунел \"Железница\" по реда на Закона за обществените поръчки. \"С оглед създалата се ситуация - скъсените срокове и възможността изграждането на този мащабен проект да бъде провалено, управителният съвет на \"Джи Пи Груп\" АД се съобрази със законодателството и изпълни задълженията си, като сключи договор за изграждането на тунел \"Железница\" с възложителя Агенция пътна инфраструктура. Същото ще бъде в полза на обществения интерес от предотвратяване на огромните загуби на държавния бюджет, които могат да възникнат при неизпълнение на проекта до 2023 г., и в подкрепа на пътната безопасност\", пише в позицията на строителната компания. От АПИ уточниха още, че трасето преди и след тунела ще се строи от други консорциуми. Участъкът от 720 метра преди \"Железница\" в посока София - Кулата ще бъде изграден от \"Железница - север\", в който са \"ГБС Инфраструктурно строителство\" АД, \"Главболгарстрой\" АД и \"Главболгарстрой интернешънъл\" ЕАД. Стойността на договора е близо 36 млн. лв. с ДДС. Участъкът след тунел \"Железница\", който е с дължина 1.4 км, пък ще бъде построен от \"ПСТ груп\" ЕАД. Стойността на договора е около 22 млн. лв. с ДДС.", "date": "2019.02.12", "title": "\"Джи Пи груп\" ще строи тунел \"Железница\", въпреки че се отказа преди 4 месеца"}
{"url": "https://www.dnevnik.bg/kultura/2019/02/12/3388448_konstantin_iliev_turpenieto_e_ot_nai-hubavite_i/", "text": "- Не съм сигурен, че само от интерес към така нареченото отвъдно се роди тази пиеса. Тя е преди всичко опит да се изведе от проблематиката на днешния ни ден вечният въпрос \"какво да се прави\"? Театърът е изкуство, което онагледява взаимоотношения между хора. И колкото те са по-различни, толкова по-голяма е вероятността между тях да стават необичайни неща. А какво по-различно може да има от живия и мъртвия, от човека, живял преди векове и този, когото можем да срещнем всеки ден в трамвая. Така че населяването на театралната сцена с такива невъзможни компании е – за да не казвам високопарното \"драматургична техника\" – похват от занаята, с който се занимавам. Използвал съм го и в други пиеси: \"Босилек за Драгинко\", \"Куцулан или Вълча Богородица\", \"Франческа\".  - От каквато и националност да е един човек, той не може да избяга от обкръжението си, от историята на страната, която обитава. Това е материал, с който може да се работи. Няма как да се взема материал от въздуха. Затова и историята присъства в работата ми. Но нямам афинитет към чисто историческите пиеси.  - Едва накрая си дадох сметка за асоциациите, които могат да се направят с \"При закрити врати\". Но това е само заради изречението на Сартр: \"Адът – това са другите\". При мен адът е да бъдеш наблюдаван, да знаеш всичко, което си извършил, да не можеш да скриеш нищо. Що се отнася до мита за Сизиф, не го смятам за особено важен за пиесата. Това е детайл от финала, в който би трябвало има елемент на хумор. Театърът се нуждае от разведряващи моменти. На тази реплика винаги се чува сякаш леко злорад смях от страна на зрителите. Разбираемо е: в основата на комичното е, че на някого се случва нещастие, което на теб не ти се е случило.  - В случая нe става въпрос за съвестта, а че вършиш нещо, което не е безнаказано. На няколко места в \"Братя Карамазови\" фигурира съждението, че щом няма Бог, значи всичко е позволено. Според театралната хипотеза, която предлагаме на зрителите, и без Бог не всичко е позволено, защото следва възмездие. И то е формулирано с кратката и ясна дума срам. Безкрайният срам не е малко наказание.  - Справедливост трябва да има и ще я има, ако правото бъде уважавано и то има достойно място в битието на хората. Това е големият въпрос на България в момента. Всичко, което днес се случва в страната – и демографската криза, и мизерията, и не особено розовото бъдеще, което се очертава пред нацията, е резултат от липсата на върховенство на правото. Докато в България няма действаща правосъдна система, нещата ще вървят много зле. Заобиколени сме от крадци, лъжци, корумпирани хора и обществото го търпи. Търпението е едно от най-хубавите и същевременно най-ужасните качества на българина. Щом търпиш, когато се минават границите на поносимото, сам си си виновен за хала, в който се намираш.  - Този проблем не започва от 89-а година. В пиесата ми \"Одисей пътува за Итака\", трагикомична, донякъде криминална история, един обикновен отруден човек по наивен начин разказва притчата за Одисей като спасително средство, с което могат да се оправят нещата в България. Пиесата е от 1984 година, когато положението също не беше розово. Героят говори, че тези, които управляват, трябва да бъдат вързани, както Одисей е бил вързан за мачтата, за да не се поддава на изкушението на сирените. Тогава управниците на България бяха развързани, но са развързани и сега. Няма реално действаща правосъдна система, която да обезсилва песента на сирените. (Ако такъв възвишен израз можем да използваме за такова мръсно нещо като корупцията.)  Лошото е, че българинът държи все по-малко на това да се нарича българин. И то е заради усещането, че не е там, където би трябвало да бъде. Едно време теоретизирах, че срамът е това, което ще ни спаси. Оказа се, че не съм прав. Най-бедни сме, най-болни и въпреки това не ни е толкова срам, щом продължаваме така.  - Когато участвам в създаването на спектакъл по моя пиеса, не го правя с режисьори, които се отнасят немарливо към словото. Последната редакция на една пиеса е нейната сценична реализация. Винаги се налага нещо да се промени, да се доизясни. Така беше и с Явор, но по-малко, отколкото обикновено. Имаше детайли, които променихме заради мястото на действието – пиесата е писана за голяма сцена, а се наложи да се постави на малка. Сценографът Никола Тороманов намери много добро решение на проблема. Явор направи смислен и предизвикващ актьорите действен анализ – нещо, което всички режисьори са учили, но малко го владеят в истинския смисъл на думата. Разпределението се оказа удачно, актьорите играят в безупречен ансамбъл. С това, че Явор Гърдев ангажира талантливи млади хора, бяха преодолени последиците от изкривените работни взаимоотношения в днешния български театър – актьорът да няма интерес да играе там, където е на щат, а да участва във външни постановки. В един репертоарен театър заплатите би трябвало да са достатъчно високи, а страничните ангажименти на втори план. - Избуяването на халтурата, за което току-що говорих, е следствие от малоумното изискване театрите да бъдат търговски предприятия. Сигурно е по-прегледно и по-лесно да се управлява само чрез финансови механизми, отколкото да се търсят начини за адекватна оценка на художествения резултат. Пълните или празни салони са показател, който не трябва да се пренебрегва, но субсидирането само на база продаден билет води до катастрофално снизяване на вкуса на зрителя, деквалификация на актьора и вкарване на театъра в предварително обречено на съмнителен успех състезание с други средства за развлечение. Българският театър не от вчера страда от безстопанственост. Би трябвало хората в централните ведомства, от които той зависи, да притежават воля и интелект да сложат нещата на мястото им. Само че, кого го е грижа? Нали театърът бил безсмъртен. Да си се оправя сам. - Националните прегледи на българската драма навремето вършеха много добра работа, защото мобилизираха театрите. Всеки от тях се стремеше да се яви с открито от него заглавие. Имаше глад за българска драматургия. Поради стечение на някои обстоятелства седемдесетте години например бяха особено добри за българския театър. Независимо от политическата конюнктура, независимо от партийната опека – намираха се начини тези неща да се преодолеят. Но прегледите бяха и нож с две остриета. Страхът от наказание правеше всички участващи в дълбоко ешалонираната цензура – от директора на театъра до началника или сътрудника в съответния отдел на Комитета за култура или Централния комитет на партията особено подозрителни и придирчиви. Обтягаха се нерви, създаваха се конфликтни ситуации и враждебни взаимоотношения. През 1963 г. за Третия национален преглед Любен Гройс се зае във Варна с постановка на пиесата ми \"Мъка по цветовете\". Тогава бях на 26 години. По нареждане на Комитета за култура работата беше спряна 20 дни преди деня на премиерата. Заради идейни недостатъци, т.е. – несъответствие с партийната линия. (Подробности по тази история се съдържат в спомените на директорката на Варненския театър Пенка Дамянова в посветена на Гройс книжка на сп. \"Театър\" от 1995 г.)  След случилото се на прегледа се опитах да постъпя на работа като драматург в някой от провинциалните театри, но беше невъзможно, защото за това беше необходимо одобрение от Комитета за култура. Дамянова се опита да ме назначи във Варна, но не й позволиха. Написах още две пиеси. Едната от тях беше куклена и остро сатирична. Тя никак не беше за показване и остана заключена в чекмеджето до ноември 1989 г. През 1968 г. Бургаският театър включи в проекто-репертоара си другата, чието заглавие беше \"Златният кръст\". Нея тогава също я спряха, а много години по-късно и в Плевен веднага след премиерата, там вече под заглавие \"През октомври без теб\". Претекстът да не ме назначават за драматург беше, че нямам театрално образование. За да преодолея това формално изискване се явих на изпит за аспирантско място по съвременна немска драматургия. Още през първата година от пребиваването си в Берлин сивата теория така ми дотегна, че за доста време зарязах книги, фишове и ксерокопия и написах четвъртата си пиеса - \"Музика от Шатровец\". След още три години защитих докторската си дисертация в Хуболтовия университет и сега вече ми беше дадена възможност да постъпя на работа като драматург на Благоевградския театър. Там с Любен Гройс през 1973 г. направихме \"Музика от Шатровец\". Десет години след първия ми опит да стъпя на театрална сцена. - Виждам, че държавата, в която живеем, не е добре устроена. Даже много зле. И това не ме прави особено оптимистично настроен. Театърът също не ме радва, защото се движи в посока, която не обещава добро бъдеще. В София от време на време се появяват и добри постановки. Съвсем спорадично и по окръжните сцени. Но не може да съществува силен национален отбор без клубен футбол. Трябва да има качествен театър и извън столицата. ", "date": "2019.02.12", "title": "Константин Илиев: Търпението е от най-хубавите и най-ужасните качества на българите"}
{"url": "https://www.dnevnik.bg/politika/2019/02/12/3388966_nfsb_nastoiava_za_kanoniziraneto_na_vasil_levski/", "text": "Партия НФСБ, която е част от управляващата коалиция \"Обединени патриоти\", припомни с писмо до ръководството на Българската православна църква, че преди година е настояла спешно да бъде разгледан \"въпросът с канонизацията като светец на йеродякон Игнатий, познат със светското си име Васил Иванов Кунчев. В писмото преди година партията на Валери Симеонов е изложила мотиви, \"свързани с живота и дейността му в защита на православните християни и мъченическата му смърт\". Според НФСБ тази им молба е срещнала \"голяма обществена подкрепа сред боголюбивия български народ, включително и сред мнозина свещенослужители\", но по необясними за тях причини въпросът и до ден днешен не е разглеждан от Светия синод на БПЦ. Молбата им за среща с архиереи от Светия синод и лично с патриарх Неофит Български, на която да представят допълнителни аргументи за започване на \"процедурата по канонизация на Васил Левски, който жертва живота си, за да можем днес в България да изповядваме своята православна вяра свободно, без гонения и притеснения\", също не е удовлетворена. В новото писмо от НСФБ припомнят, че църквата неведнъж е откликвала на молбите и духовните потребности на миряните. \"Храбри свещенослужители рискуваха не само сана си, но и свободата и дори живота си, за да поведат борбата за независимостта на БПЦ, на която се радваме днес. И благодарение на която вие, уважаеми архиереи, имате високата отговорност да водите БПЦ\", пише още в писмото, което е подписано от Валери Симеонов, Данчо Хаджиев, Валентин Касабов и Борис Ячев.", "date": "2019.02.12", "title": "НФСБ настоява за канонизирането на Васил Левски"}
{"url": "https://www.dnevnik.bg/sport/2019/02/12/3388974_pochina_gordun_benks_-_vratariat_koito_otkradna_gol_na/", "text": "Легендата на световния футбол Годрън Бенкс е починал на 81 години, съобщава \"Ройтерс\". Англичанинът е определян за един от най-великите вратари в историята. На клубно ниво той е играл 293 мача за \"Лестър\", има и 194 двубоя за \"Стоук сити\". Изиграл е 73 мача за националния отбор. Именно със състава на Англия идва големият връх в кариерата му - спечелването на световната титла на домашната сцена през 1966 г. Бенкс не допуска гол в груповата фаза, както и в четвъртфинала с Аржентина (1:0). Първият гол във вратата му е този на португалеца Еузебио от дузпа, но англичаните печелят с 2:1. Във финала домакинът на световното триумфира с 4:2 срещу Германия и печели най-голямото отличие в историята си. Четири години по-късно Бенкс отново е на вратата на Англия на световното в Мексико. В групата си англичаните срещат бъдещия шампион Бразилия. През първото полувреме Бенкс прави забележително спасяване след удар с глава на Пеле, но след почивката Жаирзиньо вкарва и носи победата на \"селесао\". След мача светът вече говори за Бенкс. По-късно отиграването му става известно като \"Спасяването на века\". Остават и думите на Пеле: \"Аз вкарах този гол, Бенкс просто ми го открадна.\"", "date": "2019.02.12", "title": "Почина Гордън Бенкс - вратарят, който \"открадна\" гол на Пеле със \"спасяването на века\""}
{"url": "https://www.dnevnik.bg/sviat/2019/02/12/3388973_kitai_uvelichava_zlatno-valutnite_si_rezervi/", "text": "Китайската народна банка е склонна да се придържа към политиката на увеличаване на златно-валутните си резерви на фона на засилващата се нестабилност на световните пазари, съобщи днес в. \"Чайна дейли\". \"Взехме мерки, които гарантираха стабилността на валутните резерви и устойчив баланс на международните плащания\", коментира пред изданието ръководителят на Държавното управление по валутен контрол на Китай Пан Гуншен, цитиран от ТАСС. Той допълни, че през 2018 година е отбелязано затягане на контрола на капиталовите инвестиции. Според официалната статистика запасите от чуждестранна валута на китайската централна банка са се увеличили през януари спрямо декември с 15.2 млрд. долара до 3.09 трлн. долара. Освен това Китайската народна банка е купила около 60 милиона тройунции злато, чиято стойност е еквивалентна на 79.3 млрд. долара и това е максималният месечен обем за последната една година. В същото време главният финансов регулатор на страната е намалил през втората половина на 2018 година притежаваните американски облигации с 61.7 млрд. долара до 1.12 трлн. долара. Спадът е рекорден от май 2017 година.", "date": "2019.02.12", "title": "Китай увеличава златно-валутните си резерви"}
{"url": "https://www.dnevnik.bg/evropa/2019/02/12/3388964_franciia_i_germaniia_ne_razbirat_kakva_zaplaha_e/", "text": "Изборите за Европейски парламент през май ще покажат, че служителите на ЕС в Брюксел и френският президент Еманюел Макрон са отдалечени от средностатистическите европейци, каза полският премиер Матеуш Моравецки пред френския вестник \"Фигаро\", цитиран от EUobserver. Моравецки освен това защити чистката в съдебната система в Полша и предупреди за рисковете от руския \"имперализъм\". \"Предстоящите избори за Европейски парламент ще покажат, че Европа е съвсем различна от начина, по който я виждат хората в Брюксел\", посочи премиерът. \"Почти със сигурност ще се появят напълно нови сили, които брюкселските бюрократи обичат да омаловажават, наричайки ги \"популистки движения\". Но за мен те са родени от демокрацията и трябва да бъдат чути\", подчерта Моравецки, според когото неолибералният модел трябва да бъде поставен под въпрос. \"Всички европейски социологически проучвания казват, че основните въпроси за европейските общества са миграцията и тероризмът. Трябва да се вслушаме в тревогите на хората. Широкото отваряне на вратите на Европа не е отговорът\", каза още премиерът. \"Аз съм за Европа на национални държави, а господин Макрон иска Съединени европейски щати\", заяви Моравецки, според когото хората няма да приемат този проект. \"Ценностите на ЕС, които всички ние споделяме, съществуват, но няма такова нещо като универсална европейска идентичност.\" Думите му идват на фона на  продължаващото напрежение  между Брюксел и Варшава по въпросите за върховенството на закона и мигрантите. ЕС заплаши Полша със санкции, след като правителството започна да уволнява съдии и да ги замества с политически съюзници. Полша е застрашена и от глоба заради бойкота на квотите за мигранти на ЕС. Междувременно Полша и Италия водят разговори за сформирането на  нова група  в Европейския парламент след изборите през май. Нова група в европарламента? Италианското правителство иска да привлече също така крайнодесни депутати от Дания, Франция, Унгария, Холандия, Швеция и други. Дори и новата група да е по-малка, отколкото италианският вицепремиер Матео Салвини би искал, Моравецки прогнозира, че сходно мислещите евродепутати от други групи в крайна сметка ще гласуват заедно. Чехия е с либералите, Унгария е с десноцентристката Европейска народна партия, а Словакия е със социалистите и демократите, но \"ние се разбираме много добре помежду си\", посочи той. Моравецки защити съдебната чистка с обяснението, че съдите, които биват уволнявани, са пионки на бившия комунистически режим в страната. Той сравни реформата с действията на Франция спрямо нацистките сътрудници по време на Втората световна война и тези на Германия към съдиите от бившата ГДР. Според него Франция и Германия не разбират заплахата, която Русия представлява, защото \"никога не са били окупирани и плячкосвани от (съветската) Червена армия\". \"Нашият регион живее в сянката на Москва, която никога не е преставала да бъде агресивна\", каза още той. Вътрешни злоупотреби \"Западна Европа винаги е била защитена от Русия от Централна Европа, (така че) те гледат на Русия като на икономически и търговски партньор\", допълни премиерът, отправяйки критики към решението на Германия  да строи \"Северен поток 2\"  с Русия. Той подчерта, че не съществува въпрос за излизане на Полша от ЕС, \"защото ние сме една от най-проевропейски настроените държави на континента – почти 87% (от поляците) подкрепят ЕС\".", "date": "2019.02.12", "title": "Франция и Германия не разбират каква заплаха е Русия, каза полският премиер"}
{"url": "https://www.dnevnik.bg/sport/2019/02/12/3388525_levski_predstavia_dermendjiev_i_novite_si_igrachi/", "text": "Треньорът Георги Дерменджиев и новите си футболисти на \"Левски\" заявиха, че отборът трябва да си поставя реални цели. Четиримата бяха представени пред медиите дни преди първия официален мач за 2019 г. - в неделя сините приемат \"Локомотив\" (Пловдив). Дерменджиев замени на поста словенеца Славиша Стоянович по средата на подготовката в Кипър. Новият треньор посочи, че все още няма договор с клуба, но въпреки това няма и притеснения. \"Трябва да бъдем изключително реални и да нямаме излишни очаквания, както е било преди\", каза Дерменджиев. Той определи проекта на клуба за перспективен. Целта за пролетта е отборът да се представи възможно най-добре. \"Това е период, в който отборът трябва да е изключително добре организиран на всяко ниво.\" \"Искам да се върне ДНК-то на този отбор, мисля, че това са хората, които могат да го направят с опита си\", заяви треньорът за новите футболисти. През зимната пауза \"Левски\" се подсили с трима нови футболисти. Бяха привлечени  капитанът на \"Берое\" Мартин Райнов , нападателят на \"Ботев\" (Враца)  Валери Божинов  и защитникът  Живко Миланов , който се присъедини към сините преди ден. За Божинов това ще бъде втори престой на \"Георги Аспарухов\" след 2014 г. Миланов, който е юноша на сините, за трети път облича  екипа на тима . \"Трябват дела, а не думи. По-малко да се говори, повече да се работи. Ако това го направим във всеки мач, и вие, и треньорският щаб, и най-вече феновете ще са доволни\", каза Божинов. Живко Миланов акцентира върху това, че спрямо предишния му престой клубът е много по-различен. \"Тогава, ако направехме равен на \"Герена\", не можех да си стигна до колата\", заяви бранителят. Единствен халфът Райнов, който е на 26 години, е привлечен на \"Герена\" с трансферна сума. Тримата нови се присъединяват към  Николай Михайлов , който беше привлечен през декември.", "date": "2019.02.12", "title": "Дерменджиев: Всички искат \"Левски\" да е шампион, но трябват реални цели"}
{"url": "https://www.dnevnik.bg/sviat/2019/02/12/3388977_trump_razreshi_pravitelstveni_sredstva_da_se_izpolzvat/", "text": "Президентът на САЩ Доналд Тръмп подписа снощи указ за използването на правителствени ресурси за увеличаване на капацитета на изкуствения интелект в страната на фона на нарастващите признаци за напредъка на Китай в този сектор, предаде ДПА. Разпореждането цели да \"даде тласък на растежа на американската икономика, да укрепи нашата икономическа и национална сигурност и да подобри качеството ни на живот,\" както и да \"гарантира, че изкуственият интелект се използва за защита на гражданските свободи, личните данни и американските ценности\". С документа се подкрепят и изследванията, преквалификацията на работници и изготвянето на регулации. Не е посочена точната сума на бюджета. След 2017 година Китай явно насърчава развитието на изкуствения интелект и обеща да произведе първокласна технология на световно равнище, заплашвайки водещата роля на САЩ в технологичните иновации. Пекин използва държавни средства, за да прокарва интересите си, отчасти подкрепяйки частни фирми. Освен това изнася технологиите си, включително за недемократични правителства.", "date": "2019.02.12", "title": "Тръмп разреши правителствени средства да се използват за изкуствен интелект"}
{"url": "https://www.dnevnik.bg/razvlechenie/2019/02/12/3388979_grupi_ot_pet_razlichni_strani_se_prisuediniavat_kum/", "text": "Пет рок и метъл групи от пет различни държави ще се включат в програмата на рок фестивала Hill Of Rock 2019, който ще се проведе от 28 до 30 юни на Гребния канал в Пловдив, обявиха организаторите му от \"София мюзик ентърпрайсис\". Новото попълнение в първия ден - 28 юни, е португалската хеви метъл група Moonspell, която ще свири преди Disturbed. Създадени през 1992 година, те са едни от най-разпознаваемите португалски банди и основна фигура на местната готик метъл сцена. През 2018 излезе тяхната компилация Lisboa Under The Spell. Създадената през 1993 г. в Епоо финландска метъл формация Children of Bodom бързо набира популярност и вече има девет студийни албума, а малко преди концерта им в Пловдив, през март ще излезе и десетият, озаглавен Hexed. В България те пристигат в състав Алекси Лайхо (китара и вокал), Яска Раатикайнен (ударни), Хенка Сепеле (бас китара), Яне Вирман (клавишни) и Даниел Фрейберг (китара). Публиката ще може да чуе още и изпълненията шведите Avatar, англичаните Gloryhammer и германците Lord Of The Lost. Avatar са шведска хеви метъл банда, формирана в Гьотеборг през 2001. Групата има издадени седем студийни албума, като през 2018 на пазара излезе последният от тях – Avatar Country. Групата е известна с впечатляващото си сценично присъствие и изпълненията им на живо. Стилът на английската банда Gloryhammer може да се определи като симфоничен пауър метъл, в който всеки член на бандата пресъздава различен герой. През пролетта на 2019 им предстои да издадат нов албум на име Legends From Beyond the Galactic Terrorvortex. Германската група Lord Of The Lost е основана в Хамбург през 2007 г. като солов проект на певеца фронтмен Крис Хармс. През годините издава общо пет албума и набира популярност. Последният им студиен запис е издаден през 2018 г. и носи името Thornstar. Обявените досега хедлайнери на Hills of Rock 2019 са групите Disturbed, Whitesnake и Garbage.", "date": "2019.02.12", "title": "Групи от пет различни страни се присъединяват към Hills Of Rock 2019"}
{"url": "https://www.dnevnik.bg/tehnologii/2019/02/12/3388992_za_tri_meseca_nasa_otkri_dva_kratera_pod_grenlandiia/", "text": "Само три месеца след като НАСА обяви, че е установила метеоритен кратер с размерите на Париж под ледовете на Гренландия, днес американската космическа агенция съобщи, че е направила второ подобно откритие. Първият открит кратер се намира под ледника Хиавата, а вторият - на 185 км от него. Екипът на НАСА е използвал сателитни данни за ледената повърхност на Гренландия, както и измерванията на радара на агенцията, който изследва ледената покривка на Земята. Чрез тях е установено наличието на още един кратер, който се намира на 1.7 км под ледовете на Северозападна Гренландия. По първоначални данни кратерът е с дължина 35 км и дълбочина от близо километър. Ако размерите му се докажат, той ще бъде 22-ият най-голям кратер на планетата. Първият открит кратер в Гренландия е малко по-малък от новооткрития. За него се предполага, че се е образувал при метеоритен сблъсък преди около 12 хил. години. Вторият открит кратер обаче е доста по-стар. От взетите проби на леда е установено, че той е непокътнат от 79 хил. години и най-вероятно точно тогава Земята е била ударена от метеор. От НАСА уточняват, че има и друга възможност да се получи подобна структура. Това е при вулканична дейност, когато се образува калдера, която се получава при сриване на кратера навътре в самия него. Дълбочината ѝ може да стигне до няколкостотин метра, а диаметърът – 10-20 км. Космическата агенция обаче отхвърля тази теория, тъй като районите с вулканична дейност в Гренландия се намират сравнително далеч от открития кратер.", "date": "2019.02.12", "title": "За три месеца НАСА откри два кратера под Гренландия"}
{"url": "https://www.dnevnik.bg/evropa/2019/02/12/3388993_germanskiiat_trudov_pazar_ima_nujda_ot_pone_260_hil/", "text": "Германският трудов пазар ще има нужда от поне 260 хил. имигранти годишно в средносрочен до дългосрочен план и много от тях ще трябва да дойдат от страни извън ЕС. Това сочи изследване, публикувано днес и цитирано от ДПА. Според проучването, направено за института \"Бертелсман\", населението на страната в трудоспособна възраст ще се свие с около 16 милиона души, или около една трета, до 2060 г. заради застаряването и ниската раждаемост. Авторите посочват, че имиграцията от страни от ЕС вероятно ще намалее през идните четири десетилетия, тъй като в повечето членки на общността стандартът на живот се повишава и следователно техните граждани ще имат по-малко стимули да емигрират към Германия в търсене на работа. Ще бъдат необходими около 146 хил. имигранти от ЕС и близо 114 хил. от държави извън блока, за да се балансират демографските промени в Германия \"до степен, която е приемлива за икономиката\", се посочва в изследването. Миналата година  Германия прие имиграционен закон , с който се надява да привлече квалифицирани работници от страни извън ЕС в опит да покрие хроничния недостиг, припомня ДПА.", "date": "2019.02.12", "title": "Германският трудов пазар се нуждае от поне 260 хил. имигранти годишно"}
{"url": "https://www.dnevnik.bg/sviat/2019/02/12/3388995_ungariia_prodava_vsichki_svoi_iztrebiteli_mig-29_s/", "text": "Унгарските власти предложиха на търг всички изтребители МиГ-29 на разположение на министерството на отбраната на страната. Това пише изданието за новини в отбраната и сигурността  Jane's 360 . Предлагат се 19 самолета, някои от които са негодни за летене и имат нужда от основен ремонт. Още 20 двигателя и 293 други предмета, сред които резервни части, също са в списъка. Началната цена е 2.8 млрд. форинта, или 10 млн. долара, продължава изданието. Продажбата ще трябва впоследствие да се одобри от руските власти, уточнява списанието. През 1993 г. Унгария получи 28 изтребителя МиГ-29 от Русия като част от изплащането на дълга на Съветския съюз. След влизането в НАТО Будапеща постепенно започна да заменя руските изтребители с шведски, а от 2010 г. на Миг-29 на практика не летят. Властите в Унгария вече продадоха някои от тях през 2013 и 2017 г. Нов МиГ-29 днес струва около 25 млн. долара, отбелязва сайтът \"Медуза\". Новината бе съобщена в деня на пристигането на американския държавен секретар Майк Помпео в Унгария. Тогава местно издание съобщи, че Будапеща ще купи американски противоракетни системи, позовавайки се на източници, близки до преговорите. Според Direkt36 това (и разговори за други подобни сделки) е една от причините за визитата на Помпео.", "date": "2019.02.12", "title": "Унгария продава всички свои изтребители МиГ-29 с начална цена $10 млн."}
{"url": "https://www.dnevnik.bg/razvlechenie/2019/02/12/3388996_malko_predi_da_navurshi_70_godini_richard_giur_stana/", "text": "Американският актьор Ричард Гиър стана отново баща. Говорител на 69-годишния актьор е потвърдил пред CNN, че той и съпругата му, 35-годишната испанка Алехандра Силва, са станали родители на момче. Няма информация за точната дата на раждане, нито за името на детето, което е първо за двойката. И двамата имат деца от предишните си връзки. Гиър има 19-годишен син от брака си с Кери Лоуел, а Силва - син от бившия й съпруг Говинд Фридланд. Гиър и Силва сключиха брак миналата година. Връзката им започна през 2015 г. малко след края на нейния развод.", "date": "2019.02.12", "title": "На 69 години Ричард Гиър стана отново баща"}
{"url": "https://www.dnevnik.bg/sport/2019/02/12/3388987_grigor_dimitrov_dari_pari_za_tenis_ekipirovka_na_deca/", "text": "Григор Димитров се включи в благотворителната кампания \"Тенис за Африка\". Най-добрият български тенисист дари средства за осигуряването на тенис екипировка за африкански деца. Акцията беше организирана от бившия аржентински тенисист Бриан Дабул, който преди десет години достигна до №82 в световната ранглиста. \"Искам да благодаря на всички, които бяха замесени в \"Тенис за Африка\". Днес с щедрата подкрепа на Григор Димитров набрахме 5000 долара. С тях ще бъде закупена екипировка и ще бъде изпратена на 150 деца в Африка\", обясни Дабул в социалните мрежи. Част от децата, на които ще бъде изпратена екипировка, изпратиха благодарствено послания към българския тенисист. \"Благодарим ти, Григор Димитров. Много сме признателни и щастливи от помощта ти. Децата от ДР Конго\", гласи посланието. В момента  Димитров се възстановява от контузия в рамото . Заради травмата той пропуска турнирите от категория \"АТП 500\" в Ротердам и Акапулко. Очаква се бившият №3 да се завърне на корта за мастърсите в Индиън Уелс и Маями.", "date": "2019.02.12", "title": "Григор Димитров дари пари за тенис екипировка на деца в Африка"}
{"url": "https://www.dnevnik.bg/photos/2019/02/12/3388983_fotogaleriia_zad_kulisite_na_nai-dobroto_kuche/", "text": "В Ню Йорк се открива ежегодната кучешка изложба \"Уестминстър кенъл клуб\", на която почти 3 хил. състезатели се борят за множество трофеи.", "date": "2019.02.12", "title": "Фотогалерия: Зад кулисите на \"Най-доброто куче\""}
{"url": "https://www.dnevnik.bg/biznes/2019/02/12/3388999_prez_2018_g_iznosut_za_treti_strani_namaliava_a_za_es/", "text": "През 2018 г. българският износ нараства с 1.2% спрямо предходната, а вносът - с 6.3%, съобщи Националният статистически институт. От данните за търговията с трети страни се вижда, че износът към тях е с 12.5% по-малък, отколкото през 2017 г., а вносът се увеличава със 7.4%. Данните за търговията с ЕС (които са до края на ноември) сочат увеличение на износа с 9.5%, а на вноса - с 6.8%. Общо през годината от България са изнесени стоки за 55.3 млрд. лв., а стойността на вноса е 62.9 млрд. лв. ", "date": "2019.02.12", "title": "През 2018 г. износът за трети страни намалява, а за ЕС - расте"}
{"url": "https://www.dnevnik.bg/bulgaria/2019/02/12/3389064_suzdatelite_na_proekta_za_otsechka_ot_struma_sa/", "text": "Фирмата \"Пътпроект 2000\" е правила временни пътища и сондажи миналото лято в Кресненското дефиле. Лично управителят ѝ Любен Симеонов коментира пред Би Ти Ви обвиненията, че в района са изградени над 7 километра незаконни временни пътища в непосредствена близост до трасето на лот 3.2.2 на магистрала \"Струма\". Вчера  Фондация \"Антикорупционен фонд\" (АКФ) изрази с писмо до медиите подозренията си , че преди официалното обявяване на обществена поръчка за изграждането на най-скъпия и сложен участък на магистралата от Крупник до Кресна тя вече е компрометирана, тъй като \"една компания има предимство пред останалите\". В писмото се съобщава, че проверка е установила, че периодът на изграждане на временните пътища е юни - септември 2018 г. На място са били открити и следи от извършени вертикални сондажи, типични за проучвателни дейности в началните етапи на пътното строителство. Терените, върху които са направени пътищата и сондажите, са държавна собственост и попадат в района на \"Държавно горско стопанство Кресна\". Директорите на горското стопанство и Югозападното държавно предприятие не знаеха за съществуването на пътищата и сондажите и отрекоха те да са ги изградили или да са дали разрешение за изграждането им. От Агенция \"Пътна инфраструктура\" (АПИ) пък посочиха в писмо до медиите, че не са възлагали никакви дейности, свързани с бъдещото трасе на магистрала \"Струма\". Симеонов обясни, че \"Пътпроект 2000\" е фирмата, която е реализирала идейния проект за строителството на бъдеща отсечка от магистрала \"Струма\". Той добави, че сондажи и временни пътища са правени и през 2017 г. Идейният проект е възложен от АПИ и на практика предхожда изготвянето на техническия проект и строителството. По думите му в договора с пътната агенция е заложено да се направи подробно инженерно-геоложко проучване на трасето и масива, през който минава магистралата. За целта са възстановени стари горски пътища, които били ерозирали от атмосферните условия. Имало и изградени нови. Симеонов обясни още, че АПИ не са знаели за дейностите на фирмата. \"Исках да проверя дали този откос, който съм заложил в идейния проект, отговаря на инженерно-геоложките условия. През 2017 г. информирахме горското стопанство. Сега, разчитайки на информацията от 2017 г., през 2018 г. направихме допълнителни сондажи\", отбеляза той.", "date": "2019.02.12", "title": "Създателите на проекта за отсечка от \"Струма\" са правили сондажите по нея"}
{"url": "https://www.dnevnik.bg/kultura/2019/02/12/3388968_retrospektiva_na_turskiia_rejisyor_djeilan_vliza_v/", "text": "Ретроспектива на Нури Билге Джейлан ще е част от програмата на \"София филм фест\", съобщават организаторите. Тя ще включва последните пет филма на един от най-успешните турски режисьори. Запазена марка на Джейлан е работата с непрофесионални актьори, много често с негови близки - приятели и членове на семейството му. Самият той работи като оператор, монтажист, звуков дизайнер, сценарист и режисьор. Джейлан има дългогодишна връзка с Кан. През 2006 г. с \"Климати\" той взима наградата ФИПРЕССИ. През 2008 г. за \"Три маймуни\" получава отличието за най-добър режисьор. С международната копродукция \"Имало едно време в Анадола\" през 2011 г. грабва Grand Prix на Кан, а през 2014 г. е удостоен с най-голямата награда на фестивала - \"Златната палма\". Ретроспективата на Джейлан в рамките на 23-ия \"София филм фест\" започва с \" Филмът разказва за разпадането връзката между университетския професор Иса (в ролята е самият Джейлан) и доста по-младата от него Бахар (ролята е поверена на съпругата му - Ебру). Интимните отношения между двамата са представени в продължение на три сезона, в края на които единият убива другия. Според \"Ню Йорк таймс\" \"Климати\" е \"силен портрет на екзистенциалната самота, в който изображенията говорят по-силно и много по-въздействащо, отколкото каквито и да било думи\".  е посветен на историята на политик, който по невнимание убива с колата си невинен човек на безлюден път. Той убеждава дългогодишния си шофьор да поеме вината, като му обещава сериозна сума. Това обаче се отразява зле на отношенията на шофьора със семейството му. \"В този филм всеки кадър сякаш е свален от стената на художествена галерия – всички са толкова силни и изпълнени с емоция\", пише \"Холивуд рипортър\". обрисува живота в провинциално градче чрез криминална история. Във филма са вплетени цитати от няколко разказа на Чехов. Чрез извършено в пустинна местност престъпление, разказано с помощта на прийоми от криминалните драми и уестърн филмите, са изказани съждения за живота и света. \"Ню Йорк таймс\" нарича лентата \"метафизичен \"роуд муви\", посветен на живота, смъртта и границите на познанието\". В  бивш актьор притежава семеен хотел в Кападокия и обича да си спомня за своето бохемско минало. Той се опитва да осмисли живота си чрез мащабно изследване на турския театър и публикации в местен вестник. Потопен в своята неувереност, актьорът не си дава сметка, че се е превърнал в съдник на обкръжаващата го среда. Той упражнява контрол дори над най-близките си, включително над значително по-младата си съпруга. Според \"Телеграф\" филмът \"представя борбата на един човек със самия себе си и опита му да се справи с отчуждението от света\". На \"София филм фест\" ще бъде представен и новият филм на Джейлан   - копродукция между Турция, Франция, Германия, България, Босна и Херцеговина, Македония и Швеция. Лентата е реализирана с подкрепата на Националния филмов център и в партньорство с \"Ню Бояна филм студиос\". Премиерата на филма беше в Кан. В него млад мъж мечтае да стане писател и се завръща в родния си град в Анадола, за да потърси средства за издаването на дебютната си книга. Но там попада във водовъртежа на различни проблеми, включително дълговете на неговия баща. \"Филмът е своеобразна елегия, посветена на мечтите и родното място - и как завръщането към тях понякога е причина за особен, сладко-горчив вкус на носталгия...\", пише Питър Брадшоу в \"Гардиън\". Джейлан е роден през 1959 г. в Истанбул. В края на 1993 г. започва снимките на късометражния си филм \"Какавида\", използвайки негатив от Русия и лента с изтекъл срок на годност от държавната телевизия. Първите му три пълнометражни филма \"Градчето\", \"Облаци през май\" и \"Отчуждение\" оформят неговата \"трилогия на провинцията\". След като \"Отчуждение\" получава голямата награда на журито и Grand Prix за най-добър актьор в Кан през 2003 година, лентата обикаля десетки фестивали в цял свят. Печели над 20 международни награди и така се превръща в най-награждавания турски филм.", "date": "2019.02.12", "title": "Ретроспектива на турския режисьор Джейлан влиза в програмата на \"София филм фест\""}
{"url": "https://www.dnevnik.bg/sport/2019/02/12/3388943_kak_shte_rabotiat_videopovtoreniiata_v_shampionskata/", "text": "Технологията за видеопреглед на съдийските решения ще дебютира днес в Шампионската лига. \"Манчестър юнайтед\" срещу \"Пари Сен Жермен\" и \"Рома\" срещу \"Порто\" ще  са първите мачове от най-комерсиалния футболен турнир , в които може да бъдат използвани видеоповторения. Президентът на УЕФА Александър Чеферин дълго време беше против въвеждането на технологията, която вече се използва в повечето големи европейски лиги, световното първенство и другите основни турнири на ФИФА. В началото на сезона словенецът  изключи възможността видеоповторенията да бъдат използвани през 2018-2019 . Предимно положителните отзиви и някои съдийски грешки в крайна сметка форсираха въвеждането ѝ още за преките елиминации тази година. В Шампионската лига видеоповторенията няма да се използват при всяка ситуация. УЕФА разграничи случаите, в които главният рефер сам може да поиска видеопреглед, и тези, в които асистентите във видеостаята трябва да се намесят. Когато става въпрос за обективна ситуация -   - тогава не е необходимо главният съдия да преглежда ситуацията лично. В тези случаи видеоасистентите го информират за фактите. Крайното решение обаче си остава на главния рефер, подчертават от УЕФА. Видеоасистентите ще преглеждат всяка една ситуация, но   при \"ясна и очевидна грешка\". В това число влизат случаите на  , както и наличието на  , преди да се стигне до даден инцидент. В случаите, които предполагат интерпретации -   - видеоасистентите трябва да информират главния съдия, който след това да прегледа ситуацията на монитор до страничната линия и да вземе крайното решение. Когато се стигне до видеопреглед на терена, феновете трябва да бъдат информирани какво се случва чрез екраните или говорителната уредба на стадиона. Съдийският екип пък ще има картина от всички налични телевизионни камери. \"Целта е да бъдат намалени съдийските грешки в ситуациите, които могат да бъдат решителни за изхода на мача, заяви италианецът Роберто Росети, който е шеф на съдийската комисия на УЕФА.", "date": "2019.02.12", "title": "Как ще работят видеоповторенията в Шампионската лига"}
{"url": "https://www.dnevnik.bg/evropa/2019/02/12/3389072_mei_otloji_glasuvaneto_na_sdelkata_za_brekzit_v/", "text": "Британският премиер каза пред своя екип от водещи министри, че парламентът няма да гласува ревезирана сделка за Брекзит тази седмица, защото тя се нуждае от повече време за преговори с ЕС. Това заявиха от канцеларията на Тереза Мей, предаде \"Ройтерс\". Мей опитва да издейства промени в сделката, която договори с ЕС миналата година, след като британските депутати я отхвърлиха основно заради притеснения за политиката, целяща да се избегне връщането на граничния контрол на остров Ирландия (т.нар. \" предпазна мрежа \"). \"Тя каза, че е ясно, че ще е необходимо малко повече време за завършване на дискусиите с ЕС и затова няма да представяме съдържателно гласуване тази седмица\", посочи говорител на канцеларията на премиера. Повторното гласуване по сделката с ЕС за Брекзит  бе планирано за 14 февруари . Засега позицията на ЕС остава непроменена. Главният преговарящ на съюза за Брекзит Мишел Барние вчера за пореден път заяви, че ЕС няма намерение отново да обсъжда условията по споразумението, постигнато миналата година. Мей днес изрази увереност, че може да постигне споразумение за Брекзит, което парламентът да подкрепи. Пред депутатите тя заяви, че не вижда  предложения от опозиционната Лейбъристка партия  митнически съюз с ЕС като начин за осигуряване на споразумение. \"Разговорите са в ключов етап и всички ние сега трябва да сдържаме нервите си, за да получим промените, които Камарата иска, и да реализираме Брекзит на предвидената дата (29 март). Като получим необходимите промени за \"предпазната мрежа\", като защитим правата на работниците и околната среда, както и като засилим ролята на парламента в следващата фаза на преговорите, мисля, че можем да постигнем сделка, която ще бъде подкрепен от тази Камара\", допълни Мей.", "date": "2019.02.12", "title": "Мей отложи гласуването на сделката за Брекзит в британския парламент"}
{"url": "https://www.dnevnik.bg/photos/2019/02/12/3389021_fotogaleriia_kakvo_ima_v_edno_frensko_alpiisko_shale/", "text": "Шале (chalet) обикновено наричат хижа или малка къща в Алпите, която може да бъде наета за ски сезона. Но през годините това се е превърнало в стандарт в алпийския туризъм, който се предлага и под формата на цял етаж в сгради в центъра на курорт. Наемите варират - и то значително - според пиковете около Коледа или зимната ваканция на децата, но са по няколко хиляди евро за седмица. За повечето българи изглежда стряскащо, но това е цена за няколко спални и общи помещения и кухня за десетина души, т.е. на човек може да излезе по 80-90 евро, а това е понякога е по-добре от хотел. Предлагаме ви разходка из един такъв шале-апартамент в центъра на френскя курорт Вал Д'Изер благодарение домакинството на организацията   и  .", "date": "2019.02.12", "title": "Фотогалерия: Какво има в едно френско алпийско шале"}
{"url": "https://www.dnevnik.bg/sviat/2019/02/12/3389061_rusiia_probno_shte_se_izkljuchi_ot_internet/", "text": "Руските депутати приеха на първо четене проектозакон, чиято цел е в страната да бъде изграден \"суверенен интернет\", способен да действа независимо, ако Русия бъде откъсната от големи световни сървъри, предадоха \"Франс прес\" и БТА. Планът, който премина първия етап в Думата (долната камара на парламента), включва редица мерки, чиято цел е да се гарантира функционирането на руския сегмент в интернет и той да бъде защитен от евентуални кибератаки. Той е представян като отговор на \"войнствения характер на новата американска стратегия в областта на киберсигурността, приета през септември 2018 година\", в която Русия се посочва като заплаха. Предвижда се по-конкретно да бъде създадена \"инфраструктура, която позволява да се гарантира функционирането на руските интернет ресурси, в случай че руските оператори се окажат лишени от възможността да се свързват с чуждестранни интернет сървъри\". Пробно изключване Това е същият текст, който според вносителите обезпечава устойчивостта на руския сегмент на интернет в случай на изключване от инфраструктурата на световната мрежа, пише РБК. \"За\" са гласували 334 депутати, \"против\"- едва 47. Той проправя и пътя за \"учение\", което ще позволи на Москва да анализира по-добре потенциалните заплахи. По-рано президент на компания, занимаваща се с въпросите на киберсигурността,  потвърди за РБК , че планът за \"изключване\" е обсъждан на работна група (включваща бизнеса и представители на властите) в практическите му измерения. Със специално \"учение\" трябва да се анализират опасностите от подобен акт, за да се внесат съответните корекции на второ четене. \"Учението\" трябва да бъде завършено до 1 април, дотогава трябва да се направят и предложенията. Какво още предвижда законът  Руските доставчици на интернет освен това ще трябва да гарантират, че техните мрежи имат технически средства, които позволяват \"централизиран контрол на трафика\", за да дадат отпор на евентуални заплахи. Тези \"технически средства\", чието съдържание не се уточнява, ще бъдат предоставени на операторите от руския регулатор на телекомуникациите и медиите Роскомнадзор, който ще получи разширени правомощия с този текст. Определят се и \"правила за маршрутизация на трафика\", за да се минимизира обемът изтичащи в чужбина данни, които си предават руските потребители. Критики Проектът бе критикуван от руската Сметна палата заради разходите, свързани с изпълнението му, оценявани на над 20 милиарда рубли, или 270 милиона евро. Упреци се чуха и от правителството, което се пита как ще бъдат осигурени финансите за прилагането му и защо ще има разширени правомощия на Роскомнадзор. Те предвиждат агенцията да може да се намесва пряко в управлението на мрежата в случай на заплаха и да може благодарение на тази технология да блокира директно забранено в Русия съдържание. В момента това е задача на самите оператори, които се справят с нея с променлив успех. Предаването към чужбина на данни, разменяни в интернет между руски потребители, ще трябва също да бъде \"минимализирано\", като те ще преминават основно през сървъри, включени в специален регистър, изготвен от Роскомнадзор. В петък работна група, обединяваща основните руски телекомоператори, принципно подкрепи проектозакона, но предложи да бъдат направени тестове, за да се види какви реални заплахи застрашават мрежата. Откъсване от \"корените\" Идеята данните между руски граждани и организации да \"остават\" в Русия, вместо да минават през сървъри, базирани в чужбина, не е нова. В законопроекта, изискващ Русия да може да действа дори при опити на чужди сили да изолират кибепространството ѝ, са залегнали идеи, които президентът Владимир Путин одобри през есента на 2017 г. Планът предвиждаше системата да се тества в Русия  и после да се предложи  на другите държави от групата БРИКС (Бразилия, индия, Китай и Южна Африка). Тогава идеята бе за създаването на \"дублиращи коренни сървъри за имената да домейните (т.нар. DNS), независима от контрола на (международните организации) ICANN, IANA и VeriSign и способна да обслужва искания от потребители на въпросните страни в случаи на срив или целево въздействие\". Става въпрос за две организации, свързани с имената на домейните, базирани в САЩ, и дъщерната на едната от тях (ICANN) IANA, отговаряща специфично за коренните DNS сървъри, отпускането на IP адреси и делегирането на регистрация на домейни. Въпросната система DNS (Domain Name Server) се използва за преобразуване на имената на сайтове в IP адреси на базата на разпределена база данни. Тя дава възможност за отваряне на сайтове просто чрез изписването на домейна им, вместо да се въвежда IP адресът на сървъра, където се намира сайтът. На практика тя функционира като виртуален указател, в който на всеки домейн съответства адрес. В основата на системата са 13 коренни DNS сървъра, които осигуряват достъп до информация за всички домейни, били те национални или с общо предназначение. Повечето от тях са в САЩ, няколко са в Европа или Япония. Съществуват и т.нар. огледални сървъри, даващи възможност исканията от руските потребители да не се озоват в DNS сървър на другия край на Земята. Те обаче единствено дублират информацията в коренните сървъри. Нито един от коренните DNS сървъри обаче не е в Русия. В страната обаче има \"огледални сървъри\" и властите смятат, че това би позволило на системите ѝ да работят дори при наказателно \"изключване\".", "date": "2019.02.12", "title": "Русия пробно ще се \"изключи\" от интернет, парламентът прие закон за \"суверенна\" мрежа"}
{"url": "https://www.dnevnik.bg/evropa/evropeiski_parlament/2019/02/12/3389088_evroparlamentut_odobri_obediniavane_na_resursite_za/", "text": "Модернизирането на механизма на ЕС за гражданска защита, който беше поставен на изпитание при горските пожари, бури и наводнения през 2017 г. и 2018 г., беше подкрепено от Европейския парламент, предаде пресслужбата на институцията. Новото законодателство, неформално съгласувано със Съвета на ЕС през декември, ще помогне на държавите членки да реагират по-бързо и ефективно на природни и причинени от човека бедствия чрез по-ефикасно споделяне на ресурсите на гражданската защита. RescEU По искане на Европарламента се установява \"rescEU\" резерв от ресурси, например самолети за борба с горски пожари, помпи с висок капацитет, полеви болници и екипи за спешна медицинска помощ, за използване при различни спешни случаи. RescEU ще се използва, когато държава членка няма достатъчно ресурси да реагира в бедствена ситуация, след решение на Европейската комисия. Евродепутатите също така успяха да подсилят Мрежата за знания в областта на гражданската защита на ЕС с цел да се улесни обмена между млади професионалисти и доброволци в областта на гражданска защита. Текстът беше приет с 620 гласа \"за\" срещу 22 гласа \"против\" и 35 \"въздържал се\". Ще влезе в сила след окончателното одобрение от страна на Съвета на министрите и ще се прилага от това лято. Механизмът на ЕС за гражданска защита е доброволна система, чрез която ЕС координира доброволния принос от участващите държави за страна, която е поискала помощ. В последните години екстремните метеорологични условия и други феномени разшириха способностите на държавите членки да си помагат взаимно, особено когато няколко от тях са изправени пред същия тип бедствия едновременно. Когато има малка подкрепа или тя липсва напълно, ЕС не разполага с резервен капацитет да помага на бедстваща страна.", "date": "2019.02.12", "title": "Европарламентът одобри обединяване на ресурсите за по-добра реакция при бедствия"}
{"url": "https://www.dnevnik.bg/sport/2019/02/12/3389062_obikolkata_na_sofiiskiia_maraton_veche_shte_e_21_km/", "text": "Организаторите на маратона в София ще променят и увеличат дължината на трасето, по което се провежда надпреварата. Дължината на обиколката нараства от 10.550 на 21 км, заяви директорът на състезанието Даниел Дуков пред \"Дневник\". \"Тази година променяме трасето на маратона. Вече ще бъдат две обиколки по 21 км. Старт-финалът ще бъде от \"Александър Батенберг\" пред художествената галерия\", каза Дуков. Темата за увеличаването на дължината на трасето  често предизвиква коментари, като бягащите се надяваха на по-голямо разнообразие. Според организаторите наличието на по-дълга обиколка ще увеличи интереса на елитните състезатели, които ще имат възможност да гонят по-силни постижения. През октомври Дуков заяви, че най-добрите маратонци имат затруднения при разминаването на други състезатели заради големия брой участници. Досега състезателите в класическата дистанция (42.195 км) правеха четири обиколки по 10.550 км. Дуков допълни, че от тази година маратонът е под шапката на Международната асоциацията на средни и дълги бягания (AIMS). По думите му състезанието е получило лиценз от организацията и очаква да влезе в категория \"Бронзово ниво\" в ранглистата на най-изявените световни маратони. \"Вече имаме протекцията на Международната федерация по лека атлетика и това състезание ще се популяризира в целия свят, не само в Европа\", каза още Дуков.  Директорът на маратона очаква да се включат повече от 5000 участници. Надпреварата ще се проведе на 13 октомври, като  ранната регистрация е отворена .", "date": "2019.02.12", "title": "Обиколката на Софийския маратон вече ще е 21 км"}
{"url": "https://www.dnevnik.bg/evropa/evropeiski_parlament/2019/02/12/3389103_evrodeputatite_poiskaha_durjavite_da_zasiliat_borbata/", "text": "В отговор на продължаващите нарушения на основните права на ромите Европейският парламент изисква по-силни мерки за борбата срещу антиромските настроения в ЕС, предаде пресслужбата на институцията. Антиромските настроения са институционализарана и вкоренена в историята форма на расизъм, която се изразява в \"насилие, реч на омразата, експлоатация, стигматизация\" и дискриминация, посочват евродепутатите в незаконодателната резолюция приета във вторник с вдигане на ръка. Училищната изолация, достъпът до пазара на труда, жилищното настаняване и здравеопазването са сред главните проблеми, на които продължават да бъдат изложени ромите в Европа. Текстът подчертава особено тежкото състояние на младите роми, сред които нараства броят на тези, които не са трудово заети, не учат или не се обучават. Задължителни и ясни цели за интеграция на ромите Евродепутатите призовават Европейската комисия и държавите членки да предложат по-широк набор от приоритетни области, \"ясни и обвързващи\" цели, срокове и механизми за оценяване на напредъка в интеграцията на ромите, след като изтече срока на сегашната рамка на ЕС през 2020 г. Те изискват и \"значителни публични средства\" и човешки ресурси за тези цели. Парламентът призовава за интегриране на принципа на равенството между половете и използването на ориентиран към децата подход в стратегическата рамка на ЕС, както и за по-близко участие на представители на ромите и неправителствени организации в изготвянето на интеграционните политики. Евродепутатите подчертават необходимостта да се защити и насърчи равният достъп до всички права за ромските деца. Парламентът призовава за специфични антидискриминационни цели, както и мерки за включване на ромите в политиките за устойчивост на околната среда и дигиталното общество. Текстът на резолюцията подчертава, че по-справедливо представяне на ромите във всички сфери е необходимо, включително в медиите, държавните институции и политическите органи. Структурните фондове на ЕС трябва да бъдат използвани за подобряване на условията за живот и бъдещите възможности на ромите, отбелязват евродепутатите. Те призовават държавите членки да проучат сегашните и минали злоупотреби със съответните фондове и да предприемат правни действия срещу нарушителите.", "date": "2019.02.12", "title": "Евродепутатите поискаха държавите да засилят борбата срещу антиромските настроения"}
{"url": "https://www.dnevnik.bg/photos/snimka_na_denia/2019/02/12/3389016_snimka_na_denia_makedoniia_izdigna_flaga_na_nato/", "text": "Знамето на НАТО се издигна до македонското национално за пръв път пред сградата на правителството.", "date": "2019.02.12", "title": "Снимка на деня: Македония издигна флага на НАТО"}
{"url": "https://www.dnevnik.bg/sport/2019/02/12/3389082_dela_triabvat_a_ne_dumi_kak_valeri_bojinov_planira_da/", "text": "Валери Божинов облече за втори път в кариерата си фланелката на \"Левски\" и си постави високи цели при завръщането си на  стадион \"Георги Аспарухов\" . Този път обаче опитният нападател призова всички да бъдат здраво стъпили на земята, да загърбят приказките и да работят. \"Нормално е в \"Левски\" да имаш високи цели, това няма да се промени. Според мен обаче не трябва да има много думи, а повече работа. Дела трябват, а не думи\", каза  Божинов  при представянето си, напомняйки завета на Апостола на свободата Васил Левски. След дни Божинов навършва 33 години и посочи себе си като един от опитните в състава. Той си постави роля да помага на чужденците, като дори обясни какво е липсвало дотук на сините. \"Мисля, че с нашето привличане \"Левски\" има опитни футболисти – мен, Живко (Миланов), Ники ( Николай Михайлов ) и Марто (Мартин Райнов). Ние знаем какво е \"Левски\", какво значи този клуб и трябва да го предадем на останалите. Според мен те са добри играчи, \"Левски\" има много силни чужденци, не е нужно да ги изброявам - Яблонски, Мариани, Тиам, Нуно Рейш, Цветкович, Кабрал, Паулиньо и другите\", каза Божинов. \"На тях им липсваше малко самочувствие, да има кой да ги потупа по рамото, да им даде кураж. С тях малко по-трудно става комуникацията\", добави нападателят. Божинов призова за приземяване по отношение на очакванията и натиска към сините. В момента \"Левски\" е трети, като изостава с 10 точки от \"Лудогорец\" и с четири от втория ЦСКА. При представянето на Божинов и другите две нови имена в \"Левски\"  Живко Миланов  и  Мартин Райнов  нападателят трябваше да отговаря на въпрос за предстоящото дерби с ЦСКА на 24 февруари. \"За ЦСКА не се говори, още е далеко и има много време до 24-ти, преди това имаме друг мач. Точно за това ви призовах да няма... Нека не говорим много, да го правим на терена. Нека най-вече сме живи и здрави, да има конкуренция в този отбор и треньорът да си каже: \"Днес искам да ги пусна всички 23 или 25 играчи\". Новият нападател на \"Левски\" вдигна настроението със закачка със съотборника си Миланов. Опитният защитник отговаряше дълго за разликата между предишните си престои на \"Герена\" и обстановката в момента. \"Живко отговори и за мен. Няма да му противореча, все пак той е по-възрастен\", каза Божинов и добави, че за \"Левски\" предстоят добри дни.", "date": "2019.02.12", "title": "Дела трябват, а не думи: как Валери Божинов планира да преобрази \"Левски\""}
{"url": "https://www.dnevnik.bg/biznes/2019/02/12/3389126_izbrani_sa_izpulniteli_za_modernizaciia_na_garite/", "text": "Днес в Национална компания \"Железопътна инфраструктура\" (НКЖИ) комисията за разглеждане, оценка и класиране на подадените оферти обяви решението си за класирането на участниците по проект \"Реконструкция на гарови комплекси Подуяне, Искър и Казичене по три обособени позиции\". Това съобщи пресцентърът на НКЖИ. \"Инфраструктурно строителство\" АД е избрана за изпълнител на проекта по реконструкция на гара \"Подуяне\" с предложена цена близо 3 млн. лв. без ДДС. За модернизацията на Гара Искър е избрано обединението \"Консорциум Гара Искър 2018\", участници в което са фирмите \"Среги\" ООД и \"ТИТ Инженеринг\" ЕООД. Предложената цена е около 1.2 млн. лв. без ДДС. \"Сдружение Интерполис 2018\" с участници \"Интерполис\" ЕООД и \"Инфра Роудс\" ЕООД печели проекта за модернизацията на гарата в Казичане на цена от около 1.1 млн. лв. без ДДС. Проектът се финансира от оперативна програма \"Транспорт и транспортна инфраструктура\" 2014-2020 и е на стойност 7.4 млн. лева, от които безвъзмездната финансова помощ е 6.3 млн. лева. Строителните дейности и за трите гари се предвижда да започнат веднага след сключване на договорите и да завършат през 2020 г., отбелязва НКЖИ.", "date": "2019.02.12", "title": "Избрани са изпълнители за модернизация на гарите Подуяне, Искър и Казичене"}
{"url": "https://www.dnevnik.bg/evropa/2019/02/12/3389124_italiia_oficialno_poiska_ot_franciia_da_i_predade/", "text": "Италия официално поиска от Франция да екстрадира бивш ляв екстремист, за който се смята, че е бил активен по време на т.нар. \"Оловни години\", предаде \"Ройтерс\", като се позова на френското министерство на правосъдието. Миналия месец италианският вицепремиер Матео Салвини  прикани френския президент  Еманюел Макрон да екстрадира леви партизани, които се укриват във Франция от десетилетия, за да не лежат в затвора в Италия. Стотици души са убити в бомбени атентати, убийства и улични престрелки между враждуващи крайнодесни и крайнолеви екстремистки фракции през \"Оловните години\", период на социален и политически хаос от края на 60-те до началото на 80-те години. \"Към днешна дата френското и италианското правосъдно министерство обсъждат 15 случая\", каза говорител на френското министерство на правосъдието. Той добави, че миналата седмица Италия е изпратила официална молба за екстрадиция за един екстремист. Говорителят каза, че в близките дни очаква втора молба и че утре ще има заседание за обсъждане на исканията на Италия, но не се очаква тогава да бъде взето решение. Според римския в. \"Република\" във Франция живеят девет италиански бегълци левичари, в това число трима осъдени за участие в отвличането на бившия италиански премиер Алдо Моро през 1978 г. В средата на 80-те години на миналия век бившият френски президент Франсоа Митеран установи политика, станала известна като \"доктрината Митеран\", която защитава екстремистите от екстрадиция, защото по думите на Митеран италианската съдебна система е предубедена срещу тях. Доктрината е изоставена в началото на XXI век. /БТА", "date": "2019.02.12", "title": "Италия официално поиска от Франция да й предаде бивш ляв екстремист"}
{"url": "https://www.dnevnik.bg/politika/2019/02/12/3389131_karakachanov_shte_napusne_koaliciiata_ako_ne_se_prieme/", "text": "Вицепремиерът и лидер на ВМРО Красимир Каракачанов каза, че е готов да си подаде оставката и да мине в опозиция, ако концепцията му за интеграция на ромите не бъде приета в парламента. Това се разбра от негово интервю по телевизия \"Евроком\". \"Отдавна в България е дошло \"време разделно\". Ако ГЕРБ смятат, че ДПС са им по-близки и идеологически по-близки до сърцето - няма никакъв проблем. Аз си подавам оставката и минавам в опозиция. Да направят коалиция с ДПС и да си управляват заедно и щастливо!\", каза Каракачанов на въпрос дали ГЕРБ няма да се съобразят с ДПС, които критикуват концепцията му. Лидерът на ВМРО каза, че вече имаше подобен случай със Закона за вероизповеданията. \"Ето, ГЕРБ приеха предложенията на ДПС, а не приеха предложенията на ВМРО за твърди мерки срещу проникването на радикалния ислям и опитите на чужди държави и религии през вероизповеданията в България да реализират политика. Това беше, както се казва, \"светване на лампичката\" в моята глава. Ако и този път решат да се съобразят с ДПС - няма проблем, да си управляват с ДПС. Да обяснят на обществото, че са готови да управляват с една етническа партия, а не с една патриотична организация като ВМРО\", добави Каракачанов. Той смята, че ДПС традиционно работи с този електорат. \"И от това е проблемът на България - не само ДПС, но и така наречените системни партии много обичат да работят с този електорат по време на избори, по един или друг начин да ги мотивират - било с обещания, било материално - да гласуват за тях. И точно тук е разковничето на проблема: българските партии не желаят да губят електорат и поради тази причина досега не правят абсолютно нищо. Защото, за съжаление, в последните 28-29 години вече партиите в България се интересуват не от проблемите на българската нация, а се интересуват от предизборните си резултати, от следизборните си резултати и от това дали ще са на власт, или не\", каза още Каракачанов. Каракачанов добави, \"че всеки ден има в някое населено място в България подобен конфликт - цигани пребили младеж, цигани пребили пенсионер, ограбили го, изнасилили бабичка\". \"Това не може да продължава. В един момент на някой ще му гръмне \"бушонът\" и ще започне да се саморазправя и тогава положението ще бъде окончателно изтървано. Все още има някакъв шанс да вкараме този проблем в някакви релси и да се опитаме да го решаваме\", добави вицепремиерът. Той каза още, че не се притеснява, \"под формата дори ако трябва на повинност, тези хора да бъдат принудени да ходят на училище и да бъдат принудени да се квалифицират, за да могат да си намерят работа\". Каракачанов каза още, че българският бизнес от години говори за липса на работна ръка и има идеи да се вкарват работници от Третия свят, от Виетнам, от Китай, от Индия и т.н.\" В същото време има 400 хил. български граждани в работоспособна възраст, които се водят трайно безработни, които всъщност не желаят да работят - нямало работа в България\", каза още той в интервюто. В  концепцията  на Красимир Каракачанов се предлага въвеждането на общественополезен труд, контрол над социалните помощи, спиране на детската раждаемост. Основната идея в предложенията му предвижда спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\". При злоупотреба с парите от \"детски\" да се въведе отпускането на надбавки в натура, предлага лидерът на ВМРО. Той предлага спиране на помощите и при отказ от образоване, придобиване на трудови навици и квалификация, както и при липсата на видим напредък по социализиране и интеграция. Част от \"идеите му\" и сега са заложени в много закони. Други като забрана за заселване и трудова повинност противоречат на конституцията и международните договори за правата на човека. От БСП коментираха, че е късно за ултиматуми, но е време за избори. Има ли резон в предложенията на Каракачанов, ще се реши на коалиционен съвет, каза в Харманли в неделя лидерът на ГЕРБ в парламента Цветан Цветанов в Харманли в събота. В другите две партии в \"Обединени патриоти\" - НФСБ и \"Атака\" също смятат, че идеите на Каракачанов трябва да бъдат обсъдени.", "date": "2019.02.12", "title": "Каракачанов ще напусне управлението, ако не се приеме концепцията му за ромите"}
{"url": "https://www.dnevnik.bg/razvlechenie/2019/02/12/3389018_vmesto_film_skorseze_i_di_kaprio_shte_praviat_serial/", "text": "Следващият голям съвместен проект между Мартин Скорсезе и Леонардо ди Каприо ще бъде телевизионен сериал, а не филм, съобщава \"Индипендънт\". Скорсезе, който  планира отдавна да адаптира бестселъра на Ерик Ларсън \"Дяволът в белия град\"  за известния сериен убиец от Чикаго в края на XIX век. Хенри Холмс, мести продукцията от големия на малкия екран за щатската услуга Hulu. Ди Каприо ще бъде продуцент, но не е известно дали предишните му намерения да се снима в една от главните роли, продължават да са част от плана. Сюжетът проследява историята на двама мъже - архитект урбанист, занимаващ се със Световното изложение в Чикаго през 1893 г., и Хенри Холмс, харизматичен доктор, артист и същевременно изтънчен сериен убиец, който се възползва от туристическата атракция на града и успява да привлече покрай нея между 27 и 200 жертви в своя \"Замък на убийствата\".  След работата си по  документалния филм за Боб Дилън  и гангстерската драма \"Ирландецът\" Скорсезе отново ще обедини сили с Ди Каприо и по друг голям филмов проект Killers of the Flower Moon - адаптация по документалната книга на Дейвид Гран за серията от убийства, които заличават индианското племе в Оклахома през 20-те години, след като в техните земи са открити залежи на петрол. Случаят се смята за първото разследване на ФБР за убийство с участието на Джей Едгар Хувър. Филмът все още няма обявена дата на излизане. Междувременно Ди Каприо се снима и в  новия проект на Куентин Тарантино заедно с Брад Пит \"Имало едно време в Холивуд\" , който разказва за известния масов убиец Чарлз Менсън на фона на най-хипарските години на Холивуд чрез историята на залязваща звезда от уестърн сериал (Леонардо ди Каприо) и неговия дубльор (Брад Пит), които се опитват да свържат двата края, докато тяхната съседка Шарън Тейт става жертва на убиеца. Услугата Hulu работи и по други големи проекти с популярни личности от Холивуд. Преди ден компанията представи пред журналисти първи кадри от най-новия си сериал по романа на Джоузеф Хелър \"Параграф 22\", който ще отбележи завръщането на Джордж Клуни към телевизията 20 години след \"Спешно отделение\". Актьорът ще играе поддържаща роля, а освен това ще е продуцент на поредицата и режисьор на два от епизодите.", "date": "2019.02.12", "title": "Вместо филм Скорсезе и Ди Каприо ще правят сериал за серийния убиец от Чикаго"}
{"url": "https://www.dnevnik.bg/bulgaria/2019/02/12/3389152_bsp_otkaza_da_uchastva_v_rukovodstvoto_na_sdrujenieto/", "text": "Кметовете от БСП, участващи в управителния съвет на Националното сдружение на общините (НСОРБ), напуснаха съвета и отказаха да участват в днешното общо събрание на сдружението. и призоваха всички делегати от БСП да го напуснат. Това се случва месеци преди местните избори, които трябва да се състоят през есента. Предложението бе направено от кмета на Гоце Делчев Владимир Москов след като не бяха приети правила и критерии за разпределяне на средствата, отпускани за общините от правителството, за каквито кметовете от БСП настояват. \"Въпреки нашето настояване, такъв документ не бе приет от Управителния съвет на НСОРБ\", подчерта Москов. \"Затова обявяваме несъгласието си и ние, членовете на УС от БСП, оттегляме участието си от работата на съвета и призоваваме всички делегати от БСП, които участват в днешното заседание, да се оттеглят заедно с нас\", заяви Москов пред делегатите, цитиран от \"Фокус\". Според социалистите от отпуснатите през миналата година от бюджетния излишък допълнителни 146 млн. лева за местната власт, две трети са отишли в общини, ръководени от кадри на ГЕРБ, 25 млн. лева - при кметове от ДПС, 17 млн. лева при други общини и едва 4 млн. лева за кметове от БСП. От общо 23 членове на управителния съвет на сдружението петима са от БСП. Представители на ГЕРБ на събранието заподозряха, че кметовете - социалисти изпълняват поръчка на партийната си централа. \"Смятам, че решението за напускане не е взето в залата, а от някъде другаде\", коментира, цитиран от \"Фокус\", кметът на Бургас Димитър Николов, който е и член на висшето ръководство на ГЕРБ. Той изтъкна, че сдружението \"е платформа на приятелство и професионализъм\" и призова кметовете от други партии да не се подвеждат. Подозрението на кметовете от ГЕРБ се потвърди и от прессъобщение на ръководството на БСП, в което се казва, че решението кметовете - социалисти да напуснат събранието е взето на \"Позитано 20\". Според председателя на сдружението и кмет на Велико Търново Даниел Панов (ГЕРБ) не може кметове от БСП, които получават средства, да напускат управителния съвет. \"В тези 130 общини, които колегите от БСП казват, че са на ГЕРБ, живеят 5.2 млн. жители. А в общините, в които те са кметове, са 560 хил. жители\", изтъкна Панов пред журналисти. \"Колегите кметове от БСП в България са не повече от 40. Втора политическа сила в местната власт са всички онези, които са издигнати от независими сдружения и НПО – това са 50 души. Тези хора са получили по-малко от колегите от БСП. Според нас няма драма с постановленията. Но има политически натиск, защото не може кметове от БСП да получават средства и в същото време да подкрепят тази декларация\", добави председателят на сдружението.  Дневният ред на общото събрание предвижда отчет за дейността на управителния съвет, приемане на проектобюджет и програма за дейността през 2019 г. Поканени са и министри. ", "date": "2019.02.12", "title": "БСП отказа да участва в ръководството на сдружението на общините"}
{"url": "https://www.dnevnik.bg/gradska_sreda/2019/02/12/3389153_mejdublokovite_prostranstva_v_sofiia_da_se_poddurjat/", "text": "Столичната община да предоставя безвъзмездно земята между жилищните сгради на притежателите на имоти около тях. Гражданите пък от своя страна ще имат задължението да поддържат и почистват пространствата. Това предлагат общинските съветници от \"Политическа група 5\", които са внесли проект за наредба в администрацията на общината. Причината за предложението на групата е, че сега голяма част от тези площи се използват като нерегламентирани паркинги, не се почистват и не се облагородяват. Възможността етажната собственост да получи прилежащите терени ще позволи на софиянци да стопанисват и да се грижат за градинките и междублоковите пространства, като по този начин участват активно в подобряването на жизнената среда в жилищните комплекси, се казва в съобщението на \"Политическа група 5\", в която влизат Иван Велков (\"Зелените\"), Светослав Витков, Венцислав Мицов (\"Глас Народен\"), Симеон Славчев (независим) и Стоян Александров (гражданска квота на \"Движение 21\"). Предложената от тях наредба предвижда в междублоковите пространства да не се позволява отглеждането на животни, използването им за паркинг, производствени, търговски или други стопански дейности, поставяне на огради, складирането на вещи или отпадъци, ползването им от трети лица или ограничаване на възможността за ползване на всички съседи.", "date": "2019.02.12", "title": "Междублоковите пространства в София да се поддържат от гражданите, искат общински съветници"}
{"url": "https://www.dnevnik.bg/biznes/2019/02/12/3389287_uizer_otmenia_vsichko_poleti_do_brjuksel_utre/", "text": "Уизер\" (Wizzair) отменя всичките си утрешни полети от и до Брюксел поради планирана обща стачка в Белгия, съобщиха от компанията. Полетите са пренасрочени за 14 февруари 2019 г. Пътниците с резервации, засегнати от промените, ще бъдат уведомявани чрез имейл и SMS. \"Уиз Ер\" се извинява на всички засегнати клиенти, но уточнява, че форсмажорни обстоятелства като публични стачки, са извън контрола на авиокомпанията. От съобщението се вижда, че освен от София, за 14 февруари за пренасрочени и полетите от и до Клуж-Напока (Румъния), Тимишоара (Румъния), Букурещ (Румъния), Любляна (Словения), Варшава (Полша) и Будапеща (Унгария). Пренасрочените полети от и до София София – Брюксел Шарлероа 14.02.2019 г., 06.00 часа Брюксел Шарлероа – София 14.02.2019 г., 09.30 часа", "date": "2019.02.12", "title": "\"Уизер\" отменя всички полети до Брюксел утре"}
{"url": "https://www.dnevnik.bg/evropa/evropeiski_parlament/2019/02/12/3389012_populistite_prevurnaha_italiia_v_durjavata_s_nai-mnogo/", "text": "Популисткото правителство в Италия само за една година хвърли страната в компанията на Русия, Унгария и Турция по медийна (не)свобода. Това показва годишният доклад на Съвета на Европа \"Демокрацията в опасност: заплахи и нападения срещу свободата на медиите в Европа\", представен в Страсбург днес. На тези четири държави са посветени отделни секции заради това колко проблемна става работата на журналистите там. Италия е държавата от ЕС, от която идват най-много сигнали за заплахи и нападения. Въпросните сигнали се регистрират от Съвета на Европа и партньорските му организации в специална система (повече за нея четете най-долу, а какво показва тя за България -  четете тук .) \"Повечето от сигналите през 2018 г. са регистрирани след официалното встъпване във власт на новото правителство\" на 1 юни, показва докладът, а двамата вицепремиери Луиджи ди Майо и Матео Салвини редовно пишат в социалните мрежи враждебни послания срещу журналистите. В същото време държавата не е отговорила на нито един от сигналите, публикувани в платформата от 2017 г. насам. Като цяло докладът показва, че институциите са отслабени, а атаките срещу журналисти остават безнаказани в държавите от ЕС. Не става въпрос само за физически нападения, макар че поне двама репортери бяха убити в последните години заради работата си - Ян Куцяк в Словакия и Дафне Каруана Галиция в Малта. Двойно са скочили заплахите, а това престъпниците да остават ненаказани вече е \"новото нормално положение\". Увеличили са се онлайн кампаниите, в които репортери са тормозени и клеветени, а ехо ефектът в социалните мрежи увеличава опасността срещу тях да бъдат предприети и физически нападения. Въпреки мащаба на заплахите властите невинаги приемат такива оплаквания сериозно, отбелязва докладът. 69% от журналистите са били обект на психическо насилие, 53% - на онлайн тормоз, 31% са били нападани физически, 23% - арестувани, разследвани или съдени - 13% - обект на сексуален тормоз.   Това показва проучване на Съвета на Европа от 2017 г., извършено сред 940 души. Орязването на финансирането на обществените медии също е важен проблем, който им пречи да осъществяват дейността си, сочат авторите на изследването. Какво да се прави През 2015 г. Съветът на Европа създаде платформа, в която граждански и журналистически организации могат да изпращат информация за натиска върху тях. Целта е събраните на едно място данни да послужат като тласък към създаването на по-добри механизми за защита на медиите. Държавите са реагирали на 270 от събраните от 2015 г. насам 511 сигнала. От тях 24% са физически нападения, но най-много - 34%, са \"други действия със смразяващ ефект върху медийната свобода\".", "date": "2019.02.12", "title": "Популистите превърнаха Италия в държавата с най-много заплахи срещу медиите в ЕС"}
{"url": "https://www.dnevnik.bg/bulgaria/2019/02/12/3389288_sinut_na_minju_staikov_shte_se_lekuva_pod_domashen/", "text": "Апелативният специализиран съд остави под домашен арест Стайко Стайков, син на бизнесмена Миню Стайков, съобщи Би Ти Ви. Магистратите потвърдиха решението на по-ранната инстанция. Стайков беше издирван с европейска заповед за арест, но  неочаквано се появи в \"Пирогов\" , като обяви, че е отвлечен и не е знаел, че е търсен. Днес бяха представени резултатите от осемчленна съдебно-медицинска експертиза, според която здравословното му състояние не позволява да се лекува в затворническата болница. Заради това и прокуратурата оттегли протеста си. Стайков е обвинен за участие в престъпна група за пране на пари, данъчни престъпления и разпространение на нелегални цигари. Днес той се яви с патерица и абокат в съда, като пожела да не бъде сниман.", "date": "2019.02.12", "title": "Синът на Миню Стайков ще се лекува вкъщи"}
{"url": "https://www.dnevnik.bg/sport/2019/02/12/3389251_ot_dortmund_s_muzika_ili_kak_futbolisti_vlizat_v/", "text": "Някога искали ли сте да знаете кои са любимите песни на футболните ви идоли? Това вече е възможно за привържениците на \"Борусия\" (Дортмунд), след като клубът подписа споразумение с музикалната платформа Deezer. Като част от партньорството германският отбор ще има свой канал в Deezer с плейлисти на част от футболистите си. Роля в подбора на музика ще имат капитанът Марко Ройс, Марсел Шмелцер, Юлиан Вайгъл и Якоб Бруун Ларсен. \"Музиката, подобно на футбола, има силата да обединява хората. С Deezer имаме идеалния партньор на наша старана, за да бъдем още по-близо до феновете чрез музиката\", каза Карлстен Крамер , който е директор в отдела по продажби, маркетинг и дигитализация в \"Борусия\".  Deezer става официален музикален партньор и ще излъчва съдържание в мобилното приложение на \"жълто-черните\". Платформата има подобно споразумение с английския \"Манчестър юнайтед\", като подборът на музикално съдържание ще е различен за всеки кръг. \"Музиката и футболът имат дълбока традиция, от подгряващите песни до химните и любимите песни на играчите\", заяви Ралф Пигин, вицепрезидент на Deezer в централна и източна Европа.", "date": "2019.02.12", "title": "От Дортмунд с музика, или как футболисти влизат в ролята на диджеи"}
{"url": "https://www.dnevnik.bg/sport/2019/02/12/3389289_futbolniiat_sudiia_georgi_kabakov_shte_sviri_nov_mach/", "text": "Футболният съдия Георги Кабаков ще ръководи нов мач от евротурнирите. Един от водещите български рефери получи наряд за двубоя между \"Брюж\" и \"Ред бул\" (Залцбург). Мачът от 1/16-финалите в Лига Европа е в четвъртък от 22.00 ч. на стадион \"Ян Брейдел\". Помощници на Кабаков ще са Мартин Маргаритов и Диян Вълков. През декември съдията  ръководи домакинството на \"Валенсия\" срещу \"Манчестър юнайтед\" в групите на Шампионската лига . Преди дни асоциацията на футболните съдии в България раздаде наградите за най-добрите рефери за 2018 г. Тогава  съдиите си пожелаха малко грешки и повече мачове в Европа . Този сезон двубой от Лига Европа ръководи и Ивайло Стоянов. Той беше назначен на срещата между \"Краснодар\" и \"Акхисар\" в Лига Европа.", "date": "2019.02.12", "title": "Футболният съдия Георги Кабаков ще свири нов мач в евротурнирите"}
{"url": "https://www.dnevnik.bg/sviat/2019/02/12/3389250_ucheni_protestiraha_sreshtu_komersializiraneto_na/", "text": "Унгарски учени протестираха днес в Будапеща срещу плановете на правителството на Виктор Орбан за реформиране на финансирането и изследователската работа на Унгарската академия на науките (MTA) в името на повече икономически ползи. Множеството се събра пред сградата на академията и издигна над главите си книги и плакати, сред които и призив за академична свобода. \"Ройтерс\" допълва, че това е поредният сектор, в който Орбан се намесва със затягане на държавния контрол, откакто дойде на власт през 2010 г. \"Сегашната ситуация, в която 5000 изследователи и персонал от MTA са на ръба на оцеляването и почти в невъзможност да се занимават с научна работа, заплашва бъдещето на цялата унгарска научна общност\", се казва в специално изявление на академичните служители. През 2018 г. правителството реши да пренасочи средствата за MTA и от януари започна да обявява конкурси за достъп до фондовете, вместо да остави институтите сами да определят приоритетите си. Академията се финансира изцяло от държавата и годишно получава 40 милиарда форинта (около 150 млн. евро). Орбан отвърна с отворено писмо, публикувано днес на интернет сайта му, в което се отговаря на част от критиките срещу плановете му. \"Все още ги няма гаранциите за създаване на икономически ползи от познанието в системата за изследования и иновации. Увеличаването на добавената стойност в нашата промишленост е възможно, единствено ако те концентрират ресурсите си\", пише в него. Освен книги, като символ на независимостта на научните занимания протестиращите носеха плакати с надпис   (Академията не е банкомат). Физикът Золтан Берени коментира за \"Ройтерс\", че MTA се е оказала твърде независима за Орбан. \"Виждаме как в днешна Унгария много неща могат да се случат дори в университетските и научните среди. Видяхме какво се случи с Централноевропейския университет. Единственото, в което съм сигурен е, че това не е опит изследванията да станат по-ефективни.\"", "date": "2019.02.12", "title": "Учени протестираха срещу \"комерсиализирането на науката\" от Орбан"}
{"url": "https://www.dnevnik.bg/evropa/2019/02/12/3389134_sporut_s_franciia_moje_da_sploti_razedinenata/", "text": "Управляващата коалиция в Италия изпадна в тежка турбуленция за пръв път, откакто пое властта през юни 2018 г. Дипломатически кризи, идеологически противоречия и ежедневни кавги вземат своя дан, докато  икономиката затъва в рецесия . Решението на Франция  да извика за консултации посланика си  в Рим като протест срещу  нееднократните словесни атаки  от страна на популисткото ръководство на Италия засили усещането, че в италианската столица цари хаос, и допринесе за засилване на песимизма на и без това неспокойните финансови пазари. Италия е третата по големина икономика в Европа и има втория най-голям дълг в проценти от БВП след Гърция, което кара инвеститорите да бъдат крайно предпазливи поради политическия риск в страната. Разприте напоследък породиха спекулации, че правителството може да падне още преди изборите за Европейски парламент през май. На тези избори отдавна се гледа като тест за двете управляващи партии - крайнодясната \"Лига\" и антисистемното Движение \"Пет звезди\". Но интервюта с над дузина депутати от коалицията сочат, че въпреки дълбокото взаимно разочарование нито една от страните не очаква развод в непосредствено бъдеще, като френският спор вероятно ще укрепи трудните им отношения, вместо да ги скъса. \"Единни сме в това, че няма да приемаме заповеди от Франция, Европа или който и да било друг\", каза пред \"Ройтерс\" Гулиелмо Пики, виден представител на \"Лигата\" и заместник-министър на външните работи на Италия. \"Какво очаквате? Ние сме в предизборна кампания, в която всеки си има собствени интереси\", добави той. И \"Лигата\", и Движение \"Пет звезди\" припознаха проевропейския френски президент Еманюел Макрон като естествен противник в съответните си предизборни битки, публично обвинявайки го, че подкопава външната, икономическата и имиграционната политика на Италия. Внезапното решение на Макрон да извика за консултации френския посланик - невиждана стъпка след Втората световна война, разтревожи италианските бизнес лидери, но може да се хареса на избирателите на \"Лигата\" и \"Пет звезди\", \"Потенциално това е нещо, което може да помогне на партиите от правителството да възстановят връзките\", каза Лоренцо Преляско, основател на консултантската компания \"ЮТренд\". \"Идентифицирането на общи врагове винаги помага за сплотяване на партиите, така че не смятам това за голям проблем\", заяви той. Коалицията, както тя самата признава, е изправена пред огромен брой други проблеми, като се започне от анемичната икономика. В края на 2018 г. Италия изпадна в рецесия за трети път в рамките на десетилетие, а миналата седмица Европейската комисия понижи прогнозата си за италианския растеж до 0.2 процента за тази година вместо първоначалната 1.2 процента - най-ниския растеж в 28-членния съюз. Разтревожени да не би избирателите да ги обвинят за новия икономически спад, партиите от коалицията се надяват, че техният щедър на разходи бюджет за 2019 г., който включва нова схема за подкрепа на доходите, ще вдигне икономиката. Чакаме да видим какъв ефект ще има бюджетът\", каза Стефано Патуанели, лидер на групата на Движение \"Пет звезди\" в Сената, горната камара на италианския парламент. Докато се усети ефектът от бюджета, ще минат месеци, а междувременно коалицията е изправена пред много препятствия, включително деликатният въпрос дали да се строи френско-италианската железопътна връзка в Алпите - TAV. Движението \"Пет звезди\", което има сериозни корени сред природозащитниците, иска да ликвидира многомилиардния европроект, докато ориентираната към бизнеса \"Лига\" е твърдо решена да го реализира и няма никакви признаци, че която и да било от двете партии е склонна да отстъпи. Този месец трябва да бъде взето отношение и по друг поляризиращ въпрос - дали богатите северни региони, където е бастионът на \"Лигата\", трябва да имат по-голяма автономия - нещо, за което Движението \"Пет звезди\" се опасява, че ще изсмуче фондове от неговите бастиони на юг. \"Ако регионалната автономия не се реализира така, както ние искаме, аз ще напусна правителството. Няма да има смисъл да стоя повече\", каза Джанкарло Джорджети, заместник-секретар в кабинета на премиера и водеща фигура в \"Лигата\". Бъдещето на лидера на \"Лигата\" и министър на вътрешните работи Матео Салвини се превърна в допълнителен повод за напрежение, тъй като магистратите притискат парламента да свали имунитета му, което да им позволи евентуално да му предявят  обвинения в отвличане  заради отказа му миналата година да разреши на група мигранти да слязат на брега от спасителен кораб. \"Движение \"Пет звезди\" си спечели подкрепа, осъждайки депутатските привилегии, и може да понесе сериозен удар, ако понечи да защитава Салвини. Но депутатите от \"Лигата\" поставят въпроса как биха могли да продължат да работят заедно, ако изоставят съюзника си и го предадат на съдебната система. Намираме се в ситуация, при която, каквото и да направим, ще загубим\", каза пред \"Ройтерс\" пожелал анонимност министър от \"Пет звезди\". Подобни въпроси винаги са трудни за решаване. Но ситуацията се изостря допълнително от факта, че се разиграва на фона на регионални предизборни кампании и преди изборите за Европейски парламент на 26 май, което не оставя на партиите голяма свобода на маневриране. Благодарение на позицията на Салвини срещу имиграцията само за година подкрепата за \"Лигата\" се удвои и вече е около 34 процента, докато \"Пет звезди\" падна до около 24 процента, с осем пункта спрямо националните избори миналия март. Ако през май подкрепата за \"Пет звезди\" се срине, лидерът на партията Луиджи ди Майо ще бъде изправен пред Въпреки всички тези проблеми няма друго жизнеспособно мнозинство в парламента, а избирателите в Италия често наказват партиите, които развалят коалиции и предизвикват нестабилност - убедителна причина за \"Пет звезди\" и \"Лигата\" да се държат заедно. \"Не мисля, че която и да било от управляващите партии има някакъв интерес да събаря правителството тази година, още по-малко преди европейските избори\", каза Преляско от \"ЮТренд\". Когато миналата година Салвини се събра с \"Пет звезди\", той откъсна \"Лигата\" от старите й политически съюзници, националистите от \"Италианските братя\" и \"Форца Италия\" на бившия премиер Силвио Берлускони. Трите партии все още се борят заедно на местни избори и за първи път от май миналата година преди седмица Салвини се появи публично заедно с Берлускони преди  регионалния вот в областта Абруцо . Новината за предизборната проява породи слухове, че старият десноцентристки блок може би ще бъде съживен на национално равнище, но Салвини открито отхвърли идеята и за да бъде още по-ясен, не качи събитието в нито един от масово следените си профили в социалните мрежи. Социологическо изследване миналата седмица във вестник \"Стампа\" обясни резервираността му, като прогнозира, че той ще загуби седем процентни пункта, ако се върне при Берлускони, една реликва от политическото минало. \"Ясно е, че ситуацията в момента е пълна каша, но ние продължаваме напред. Ситуацията е силно динамична, но засега не сме стигнали до точка, в която правителството би било изложено на риск\", каза пожелал анонимност политик и заместник-министър от \"Лигата\".", "date": "2019.02.12", "title": "Коалицията в Италия е опасно разделена"}
{"url": "https://www.dnevnik.bg/evropa/evropeiski_parlament/2019/02/12/3389039_populistkiiat_premier_na_italiia_zaplashi_evropa_s/", "text": "Премиерът на италианското популистко правителство Джузепе Конте успя да вбеси почти всички партии в Европарламента с провокативна реч, която трябваше да бъде част от седемнадесетия дебат за бъдещето на Европа. На практика обаче той се оплака от липсата на солидарност с проблемите на Италия и поиска повече европейски фондове за социални мерки на фона на проблемната икономика на собствената му държава. Конте критикува и липсата на солидарни мерки за справяне с мигрантите, голяма тежест от която се стовари върху Италия и всъщност качи на власт популистите. Това се случва, докато Рим е в  безпрецедентен политически конфликт  с Франция, обект е на предупреждения от ЕС заради  слабото развитие на икономиката ѝ  и възпрепятства приемането на реформа на Дъблинските споразумения за бежанците. Някой да се извини През изминалите 30 години европейското управление се свеждаше само до икономическия аспект, перспективите ни за развитие се основаваха на тенденциите на либерализацията. Регламентирането бе ограничено в основни икономически сектори, бяха ограничени също така и възможностите за социална закрила, което доведе до повече неравенство. Най-вече по време на икономическата криза в рамките на европейското управление бе проведена много строга политика за ограничаване на държавния дълг по силата на много строги параметри. Освен това се сви силно и потреблението, което се отрази изключително отрицателно върху социалната сфера, каза Конте. В лицето на една безпрецедентна икономическа криза, европейската политика се оттегли. Имаше опасност полека лека да загубим контакт с народа, да се стигне до една неопреодолима, не само географска, пропаст между Брюксел и периферните части на европейския континент. политиката си върна своята представителна и легитимна функция. Но се струваше на гражданите далечна, като политика на олигарси. \"Да се надяваме, че след години някой ще се извини за това, че не е имало достатъчно социална Европа или че миграционната криза не е била управлявана достатъчно добре\", каза той. Не бива да реагираме на промените със стерилен консерватизъм. Дори напротив - ще трябва да дадем възможност за конфликт. Конфликтът трябва да намери своето проявление по демократичен път, да се превърне в двигател, дори с риск да се откажем от някои сигурни и установени модели, заяви премиерът на Италия. Хората в градовете обедняват, самотни са, обезверени са. Ако пренебрегваме тези емоции, може да се стигне до непредвидими последици. Според мен популизмът на 21 век ни налага радикално да преосмислим формите и институиите, които характеризираха реда през последните 30 години. Европа ще трябва отново да се превърне в двигател. Не бива тя да откликва само на интересните на отделни държави-членки, настоя Конте. Европа като световна сила Според него Европа трябва да намери своето място в Съвета за сигурност на ООН и трябва да започне отново диалога си с Русия и Китай. \"Не бива да се подаваме на илюзията на политическия изолационизъм. Трябва да работим, за да ангаижраме двете страни във всяко едно отношение.\" Трябва да продължим по пътя на интеграцията на европейската отбрана. Тя не е в противоес на НАТО, ЕС ще покаже, че може да гарантира повече сигурност за гражданите си. Не бива да забравяме, че ако иска да играе роля на световната сцена, ще трябва да поддържа тесни връзки с Обединеното кралство след Брекзит, посочи той. Онези, които пристигат на бреговете на ЕС, пристигат в Европа. Трябва да си припомним това, за да приложим правилния подход към миграцията, в момента, в който е заложена на карта европейската сигурност. Европа трябва да работи за финансирането за Африка. В противен случай миграцинните потоци може да намалеят в краткосрочен план, но не и трайно. Не можем да си затворим очите пред факта, че мнозинството от африканците живее в антихуманни условия, въпреки богатите природни ресурси, с които разполага този конфинент, каза още той. Солидарност, солидарност Недостатъчната промяна на солидарност показва защо Европа се затруднява при гарантирането на повече справедливост; новите европейски структури трябва да са насочени най-вече в борбата с безработицата и насърчаването на растежа. Трябва да отправим смело послание, най-вече в борбата срещу безработицата. Така няма да се стига до националистически залитания, каза Конте. Трябва да се постигне адекватно равновесие между новите приоритети като миграцията, растежа и инвестиците и традиционните политики като кохезионните фондове. По тези политики трябва да се предоставя и в бъдеще пълно финасиране, тъй като те са от решаващо значение в социалнополитически план, заяви той. Реакциите Речта на Конте бе посрещната с остри реакции от лидерите на представените в парламента парти и се наложи неколкократно председателят на ЕП Антонио Таяни да припомня, че темата на дебата е \"Бъдещето на Европа\", а не \"италианското правителство\". Лидерът на ЕНП Манфред Вебер посочи, че Италия е държавата с най-ниския икономически растеж в Европа и това е проблем за целия континент. \"Ние вярваме в стабилната валута, която е фундаментално важна за силната иконимика. Вашето правителство обсъждаше в началото дали трябва изобщо да е член на еврозоната\", каза още той. Предишното правителство постигна много и действително тогава Европа не бе достатъчно солидарна. Но кажете честно на италианците кой не иска да реформира Европа - това са хора като Матео Салвини (лидерът на Лига, бел. ред.), заяви лидерът на парламентарната група на социалистите и демократите Удо Булман. Италианското правителство възпрепятства приемането на единна позиция за кризата във Венецуела. Вие сте под натиска на Путин, на Кремъл, това е истината, каза лидерът на либералите Ги Верхофстад. Той припомни, че италианското правителство не подкрепя реформата на Дъблинските споразумения, въпреки призивите на Конте сега. \"Вашето правителство носи отговорност за стагнацията в италианската икономика, която може да прерасне в рецесия. Вашето правителство няма стратегия за растеж, то прилага само тактики и прави подаръци на гражданите, за да бъде предизбрано. Вашето правителство в лицето на Ди Майо, злоупотребява с правомощията си, подкрепяйки жълтите жилетки във Франция. Сред тях са хора, които вандалстват. Де Майо се срещна с Кристоф Шалансон. Познавам го, той на два пъти е изисквал военен преврат срещу избрания президент на френската република.\" Защитиха го донякъде само независимият депутат и бивш член на ЮКИП Стивън Улф и Мара Бицото от Европа на нациите и свободите, която похвали работата на Матео Салвини (а не на самия премиер) и обяви, че Лига ще стане водеща сила както в Италия, така и в Европейския парламент. В ролята си на евродепутат тя каза още, че мисията на Лига е \"да опази страната си от брюкселските бюрократи\".", "date": "2019.02.12", "title": "Популисткият премиер на Италия заплаши Европа с още популизъм, ако не е солидарна"}
{"url": "https://www.dnevnik.bg/sport/2019/02/12/3389233_narushenie_za_burza_igra_ili_kak_roni_osulivan/", "text": "Умението да прави големи и скоростни серии е една от причините Рони О'Съливан да бъде смятан за най-гениалния играч в историята на снукъра. 43-годишният англичанин държи изумителни рекорди, като този за най-бърз максимум от 147 точки - 5 минути и 20 секунди. Когато Ракетата е във вихъра си, за съдиите става много трудно да връщат обратно на масата отбелязаните цветни топки. Понякога дори невъзможно. Днес петкратният световен шампион се изправи срещу 25-годишния си сънародник Сандерсъм Лам в двубой от първия кръг на Откритото първенство на Уелс. Шампионът в турнира от 2004, 2005, 2014 и 2016 г. изостана с 1:2, но в четвъртата парти влезе в силна серия. Тя достигна до 95 точки след попадение по розовата и беше на път да се превърне в 922-ия сенчъри брейк в кариерата му. О'Съливан обаче демонстративно отигра следващата червена още преди розовата да бъде извадена от съдията. Това доведе до фаул и край на серията. Ракетата обаче не се забави дълго, преди да реализира 922-ата си серия от сто и повече точки. Той записа 116 поредни точки в петия фрейм, след което сложи точка на двубоя в шестата партия. Във втория кръг на турнира О'Съливан ще играе с китаеца Юан Сиджун.", "date": "2019.02.12", "title": "Нарушение за бърза игра, или как Рони О'Съливан пропусна шанс за сенчъри брейк"}
{"url": "https://www.dnevnik.bg/sviat/2019/02/12/3389300_makedoniia_ot_dnes_oficialno_e_severna_makedoniia/", "text": "Македонското правителство съобщи, че държавата официално е преименувана на Северна Македония по силата на споразумението за нормализиране на отношенията с Гърция, което й дава и възможност за присъединяване към НАТО, предаде \"Асошиейтед прес\", цитирана от БТА. Правителството заяви в съобщение за медиите, че държавата официално се нарича Република Северна Македония. Правителствен служител каза, че това ще бъде публикувано в \"Държавен вестник\" по-късно днес. От утре новото име ще бъде изписано на пътните знаци, първо на табелата на границата с Гърция, добави служителят, цитиран от АП. Развръзката в спора за името на Македония,  дойде след 27 години  и беше уреден с Преспанския договор миналото лято.", "date": "2019.02.12", "title": "Македония от днес официално е Северна Македония"}
{"url": "https://www.dnevnik.bg/bulgaria/2019/02/12/3389302_poslanik_makarov_bulgariia_niama_da_poluchi_arhivite/", "text": "Сега наблюдаваме активни опити отвън да се зачертае потенциалната възможност тръбата на \"Турски поток\" да се продължи по територията на България. Това казва руският посланик в София Анатолий Макаров  в отговор на въпроси , поставени му във \"Фейсбук\", съобщава агенция \"Фокус\". Той реши по този начин да общува с българите  по повод деня на дипломата , като  вчера публикува отговорите на по-рано направените питания . Макаров уточнява, че бъдещето на \"Турски поток\" зависи от това, доколко българското правителство е готово да го отстоява както пред Европейската комисия, така и пред тези, които се противопоставят на него. \"Иначе от наша страна такава готовност има\", добавя посланикът. На въпрос защо България плаща най-скъпият руски газ в Европа, Анатолий Макаров отговаря, че енергийната истерия в страната е създадена изкуствено, най-вече от посредниците и заради използването на различни методологии от НСИ и \"Булгаргаз\". Според него ако наистина цените на газ у нас са били най-високи, то \"Булгаргаз\" е щяла да трупа милиони лева загуби, а вместо това, дружеството отчита печалби. Попитан за премахването на визите за българи Анатолий Макаров посочва, че облекчаването на визовия режим ще допринесе за взаимното развитие на туризма. \"Първата стъпка в тази посока е свикване на консултации по темата между външните министерства на двете страни. Русия отдавна предлагала провеждането на такава среща, но засега не е получила отговор от българската страна\", отговаря руският посланик. В друг свой отговор Анатолий Макаров отбелязва, че България е демократична държава и народът ѝ има право да определя сам своето бъдеще – чрез избори, граждански инициативи, медии. На въпрос кога Русия ще върне българските архиви и допуска ли за нормално историята ни да е в чужда държава и да нямаме свободен достъп до тях посланикът отговаря, че тези материали са достъпни за българските архивни служби и изследователи, в това число за копиране. Той отбелязва, че до април 2018 г. на българската страна са предадени общо около 10 хиляди копия. \"Що се отнася до оригиналите, част от тях бяха връчени на България през 1949 и 1958 години по време на Съветския Съюз. Сега обаче оригиналите не могат да се предават в съответствие с Федералния закон №64 от 15 април 1998 г. \"За културни ценности, преместени в резултат на Втората Световна война и намиращите се на територията на Русия\", добавя Макаров, като подчертава отново, че достъп до архивите за българите е открит. В своите отговори руският посланик заявява, че се надява по време на мандата му Владимир Путин да посети България. \"Той има покана, а над конкретното съдържание работим заедно с българската страна\", добавя той. Попитан, какво прави русия срещу фалшивите новини, разпространявани от българските медии, посланикът отговаря: \"Проблемът е очевиден, дори няма смисъл да го посочваме с думи. Ако искате да знаете алтернативна гледна точка – четете нашите информационни агенции, вашите обективни медии, има такива\".", "date": "2019.02.12", "title": "Посланик Макаров: България няма да получи архивите си, но те могат да се копират"}
{"url": "https://www.dnevnik.bg/photos/2019/02/12/3389204_fotogaleriia_svetovnite_snimki_na_denia_-_12_fevruari/", "text": "Артисти въртят разтопен метал по време на събитие, свързано с китайската Лунна нова година, в провинция Хънан, Китай.", "date": "2019.02.12", "title": "Фотогалерия: Световните снимки на деня - 12 февруари 2019 г."}
{"url": "https://www.dnevnik.bg/sviat/2019/02/12/3389320_lavrov_predupredi_pompeo_kakvo_da_ne_praviat_sasht/", "text": "Руският външен министър Сергей Лавров е казал на държавния секретар на САЩ Майк Помпео, че плановете на САЩ да наложат допълнителни санкции на Русия, заради случая Скрипал, са неоснователни и само ще влошат отношенията, предаде \"Ройтерс\", цитирана от БТА. В разговор по телефона днес Лавров е предупредил САЩ да не се месят във вътрешните работи на Венецуела.", "date": "2019.02.12", "title": "Лавров предупреди Помпео какво да не правят САЩ"}
