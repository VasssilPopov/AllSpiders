{"url": "https://www.dnevnik.bg/ot_vas/novini_ot_vas/2018/06/06/3190445_za_cvetiata_pchelichkite_i_parichkite/", "text": "Един от цветарниците, известни сред зевзеците като \"легените на Ф.\", находящ се в градинката пред информационния център на НАТО", "date": "2018.06.06", "title": "За цветята, пчеличките и... паричките"}
{"url": "https://www.dnevnik.bg/bulgaria/2018/06/06/3190818_valeri_simeonov_izprati_signal_do_cacarov_zaradi/", "text": "Изпратих сигнал до главния прокурор Сотир Цацаров относно проверката за закононарушения на служители в Министерство на туризма, касаещи незаконни строежи и незаконно одобрени схеми и категоризации на заведенията на морския плаж \"Слънчев бряг-юг\". Това написа в профила си във \"Фейсбук\" вицепремиерът Валери Симеонов. В него той посочва, че в нарушение на закона служители на Министерството на туризма и други институции са одобрили три броя схеми за преместваеми обекти и съоръжения. Още в понеделник Симеонов обяви пред журналисти, че пет заведения в Слънчев бряг трябва да бъдат съборени, защото са незаконни. Министърът на туризма  Николина Ангелкова контрира , че това не е вярно. Отговорът на вицепремиера беше обвинение, че  тя подготвя продажба  на 20 декара плаж в Слънчев бряг За нарушения  отрече и министърът на регионалното развитие Николай Нанков . Днес  Симеонов пък обяви , че между 2001 и 2016 г. незаконно е отклонявана река Хаджийска в Несебър, за да може да се направи заведение. Ангелкова: Уврежда се имиджът на държавата Днес министърът на туризма в прав текст заяви: \"Панаирът за преместваемите обекти се прави в началото на летния сезон и изключително много уврежда имиджа на българската държава като туристическа дестинация.\" Тя допълни, че не може да си обясни мотивите на Симеонов. Ангелкова призова всеки, който смята , че има някакви нарушения, да сигнализира компетентните органи. Министърът на туризма посочи, че миналата година е имало същата драма за същите обекти на \"Слънчев бряг-юг\".", "date": "2018.06.06", "title": "Валери Симеонов изпрати сигнал до Цацаров заради заведенията в Слънчев бряг"}
{"url": "https://www.dnevnik.bg/sport/2018/06/06/3190714_francuzin_zapochna_opit_za_prepluvane_na_tihiia_okean/", "text": "Плуване по осем часа на ден в продължение на шест месеца, за да бъде прекосен Тихия океан от Азия до западния бряг на Северна Америка. Това приключение започна французинът Бен Леком в опит да привлече вниманието към проблема със  замърсяването на океаните с пластмаса . 51-годишният плувец планира да измине разстоянието от близо 9000 километра, като плува по около 50 км дневно. По време на изпитанието Леком рискува срещи с акули, лошо време и ниски температури на водата. Екип от специалисти ще следи състоянието на плувеца и ще събира данни за замърсяването на водите. Изследването има за цел да покаже също до каква степен аварията на атомната електроцентрала във \"Фукушима\" през 2011 г. е засегнала живота в океана. Подготовката на Леком за преплуването на Тихия океан започва преди шест години. Французинът очаква поддържането на положителна психическа нагласа да се окаже най-големият тест по време на приключението му. \"Психическата устойчивост има много по-голямо значение, отколкото физическите усилия. Трябва да си сигурен, че винаги си мислиш позитивни неща. Когато няма какво да завладее ума ти, той влиза в спирала, откъдето започват проблемите\", каза пред Леком преди АФП. Той стартира от град Кочи, който се намира на японския бряг, като финалната точка на плуването му е Сан Франциско. За да изпълни задачата си, французинът ще трябва да приема по близо 8000 калории храна на ден. Преплуването на Тихия океан не е първият голям проект за Леком. През 1998 г. той става първият човек, който преплува самостоятелно Атлантическия океан. Тогава Леком измина дистанцията от 6400 км за 73 дни.", "date": "2018.06.06", "title": "Французин започна опит за преплуване на Тихия океан с екологична мисия"}
{"url": "https://www.dnevnik.bg/bulgaria/2018/06/06/3190822_po_primera_na_stara_zagora_v_shumen_sushto_shte/", "text": "На 28 юни се очаква общинският съвет в Шумен да обсъди искането на съветника от \"Атака\" Добрин Чайлев да се създаде временна комисия, която да проучи турско-арабските имена на местностите в общината и да предложи нови наименования. Това каза пред \"Дневник\" Чайлев, потърсен за коментар на информации в местни медии, че в Шумен ще искат да  последват примера на Стара Загора , където наскоро общинският съвет е решил да преименува над 800 местности, които сега носят турско-арабски имена. Чайлев съобщи, че вече е внесъл докладна записка за създаване на временна комисия за преименуването и има входящ номер от 4 юни. Следващото заседание на общинския съвет е на 28 юни и по думите на Чайлев искането му по закон трябва да бъде включено в дневния ред. Общинският съветник от \"Атака\" каза, че инициативата е лично негова и само той се е подписал под искането. След това обаче е провел разговори със свои колеги и е получил уверение за подкрепа от общинските съветници от \"Патриоти за Шумен\" и Националния фронт за спасение на България. Чайлев говорил и с представител на ГЕРБ, които имат 14 от общо 41 съветници и са най-голямата група, но засега от ГЕРБ са му казали, че трябва да обсъдят въпроса и нямат решение за подкрепа. ДПС разполагат с петима общински съветници. \"Отсега искам да успокоя, че няма да се сменят имената на Томбул джамия или на Куршум чешма, става дума за местности, не за исторически обекти\", заяви Добрин Чайлев. Засега той няма данни колко местности ще бъдат засегнати от евентуална промяна. Решението на общинският съвет в Стара Загора да смени думи като \"бунар\", \"баир\", \"кория\" с \"кладенец\", \"рид\" и \"горичка\" предизвика остра реакция и неодобрение. От мюсюлманското вероизповедание определиха случващото се като \"нов \"възродителен процес\".", "date": "2018.06.06", "title": "По примера на Стара Загора в Шумен също ще обсъждат предложение за смяна на турските имена на местностите"}
{"url": "https://www.dnevnik.bg/zelen/2018/06/06/3190827_grajdani_iskat_prokuraturata_da_proveri_dali_e/", "text": "От сдружение \"Да запазим Корал\" сезират Върховната административна прокуратура по казуса с ограничения достъп до плажа за граждани. Преди ден от Министерството на туризма  заявиха , че там няма нарушения и до плажа има достъп за граждани, но гражданите имат сериозни съмнения, че ведомството е проверило на място за това.  В понеделник от  сдружението подадоха сигнал до министър Николина Ангелкова  с призив да извърши проверка на място дали има нарушение на законовите норми. Според сдружението часове след сигнала им на сайта на Министерството на туризма е публикувано  изявление . В съобщението се обяснява, че експерти на Министерството на туризма са направили инспекция на място и са установили, че има две места за пешеходен достъп. Единият минава през общински път. Според проверката \"има възможност за пешеходно преминаване и през частния терен. Собствениците на имота са уверили, че през летния сезон няма да възпрепятстват туристите да преминават пеша, за да стигат до плажа\". Настояваме да бъде извършена проверка от върховната прокуратура дали е извършена действително проверка на място по сигнала им, има ли документи, доказващи извършената проверка, както и съответстват ли изводите за липса на нарушения с констатираните факти от извършената проверка. Сдружението продължава да настоява за проверка на Корал, която да установи ограничен ли е свободният достъп. \"Както е видно от десетки публикации и видеа, на територията на пясъчните дюни, намиращи се непосредствено зад плажната ивица, е разположено ограждение от дървени колове, забити в дълбочина непосредствено в сивите и облесени дюни зад плажа, напречно свързано с преграждане от тел. Ограждението възпрепятства свободния достъп на гражданите до територия, представляваща изключителна държавна собственост, предназначена за публично ползване. Считаме, че поставеното съоръжение ограничава и прави невъзможен достъпа за пешеходци или хора, използващи детски или инвалидни колички\", е позицията на гражданите. От сдружението ще публикуват видеоексперимент, демонстриращ възможен ли е достъпът до плажа. ", "date": "2018.06.06", "title": "Граждани искат прокуратурата да установи дали е извършена проверка на Корал"}
{"url": "https://www.dnevnik.bg/bulgaria/2018/06/06/3190824_suprugata_na_tomislav_donchev_predizvika_polemika_vuv/", "text": "Репликата \"Морковите за циганите са на свършване, време е за тоягата\", написана от съпругата на вицепремиера Томислав Дончев в публичен пост на личната й страница във \"Фейсбук\", предизвика остра полемика в социалната мрежа. Публикацията дори беше докладвана от потребители и изтрита, но дискусиите не спряха. В нова публикация след свалянето на първия пост Дончева се защити, че \"Морковът и тоягата\" е метафора, която се използва в политиката, икономиката и бизнеса и изразява процес на стимулиране и наказание в зависимост дали спазваш дадени правила или не. Добави, че не е забелязала някоя държава, служител или предприятие да са се засегнали от подобно сравнение. Дончева, която работи като експерт в Българската стопанска камара, посочва, че публикацията й засяга определена етническа група и се извинява за това, че е сложила под общ знаменател всички роми: \"Не всички цигани са престъпници, както и не всички българи са честни и почтени граждани\". Дончева акцентира върху думата \"тояга\", като я нарича израз на дълбокото си убеждение, че към ромската общност трябва да се прилагат не само стимули, но и наказания, така както същото се прилага и за българите, когато нарушават правилата. \"Къде видяхте расизъм в изказаното мое мнение? Напротив! Аз искам равноправие, но не само в правата, но и в задълженията\", написа тя и отново се извини на всеки, който се е почувствал засегнат. В същото време Дончева реагира остро на упреците в мрежата, че не е редно съпругата на вицепремиер да изразява подобни мнения. \"Това, че съм обвързана семейно с един от вицепремиерите на България, не означава, че трябва да си запуша устата и да нямам право на свободно изразяване на това, което мисля. Аз съм независима личност и нямам никакво намерение да спазвам някакъв измислен, остарял и ненужен етикет\", коментира тя. По думите й блокирането на публикацията е \"лесен ход, действие на слаби и страхливи хора\". \"Не ме е страх от вас. Няма да ме накарате да мисля различно, да се изразявам свободно и да споделям това, което мисля. Нахъсвайте се помежду си, колкото искате. Изпращайте ми анонимните си гнусни извратени пожелания. Не ме трогвате. Само ме карате да си мисля, че вярата в интеграцията е илюзия, с която съм живяла дълги години\", завършва Дончева. До момента Томислав Дончев не е коментирал публикациите.", "date": "2018.06.06", "title": "Съпругата на Томислав Дончев предизвика полемика във \"Фейсбук\" с антиромско изказване"}
{"url": "https://www.dnevnik.bg/evropa/2018/06/06/3190829_purviiat_ispanec_letial_v_kosmosa_shte_bude_ministur/", "text": "Новият испански премиер Педро Санчес назначи астронавт за министър на науката в кабинет, доминиран от жени, предаде \"Гардиън\". Санчес обяви, че Педро Дуке, 55-годишен ветеран от две космически мисии (за пръв път през 1998 и после отново през 2003 г.), ще работи като министър на науката, иновациите и университетите в новата му администрация. Той е първият испанец, летял в Космоса. Долорес Делгадо, която е прокурор, специализиращ в човешките права и терористичните случаи, ще бъде министър на правосъдието. Кармен Калво, бивш министър на културата, ще бъде вицепремиер и министър за равенството, а Надя Калвиньо, в момента генерален директор за бюджета в Европейската комисия, ще отговаря за икономиката. Родената в Барселона Меричел Батет  ще бъде натоварена с каталунската криза  в новата си роля на териториален министър, а бившият председател на Европейския парламент Жозеп Борел ще отговаря за външната политика. Борел, който е роден в Каталуня, е отявлен критик на каталунската независимост. Очаква се в кабинета да има девет жени и трима мъже. Санчес  успя да свали консерватора Мариано Рахо й от власт чрез вот на недоверие миналата седмица. След като  вчера се оттегли от лидерския пост  в Народната партия, по-рано днес Рахой обяви, че напуска окончателно политиката.", "date": "2018.06.06", "title": "Първият испанец, летял в Космоса, ще бъде министър на науката в новия кабинет"}
{"url": "https://www.dnevnik.bg/video/novinite_na_bnt/2018/06/06/3190850_video_drugite_novini/", "text": "Нови доказателства за по-ранното заселване на Земята Разширяването на метромрежата е подложено на обществено обсъждане Нови разкрития за тайнствените фигури на Великденските острови След 20 минути забравяме миризмите Sting & Shaggy в Античения театър - скоро Интерактивен \"Юлий Цезар\"", "date": "2018.06.06", "title": "Видео: Другите новини"}
{"url": "https://www.dnevnik.bg/bulgaria/2018/06/06/3190825_protestite_sreshtu_stroeja_na_aec_belene_produljavat_i/", "text": "Протестите срещу рестартирането на проекта АЕЦ \"Белене\" продължават и утре, когато парламентът се очаква да отмени мораториума за  строеж на втора ядрена централа  в България. Акцията отново е инициирана от обединението \"Демократична България\", в което влизат \"Да, България\", ДСБ и \"Зелените\". Във фейсбук се организира събитие под наслов \"Утре пак срещу АЕЦ \"Белене\". Между 300 и 400 протестиращи се събраха на протест пред парламента днес и обявиха, че искат да попречат на коалицията \"Кражба\" между ГЕРБ и БСП и на енергийната мафия да налее нови милиарди в гьола \"Белене\". Те скандираха \"Оставка\" и отправиха три искания - да се изостави окончателно идеята за строеж на АЕЦ \"Белене\", площадката да се превърне в икономическа зона, а оборудването да бъде продадено или монтирано в АЕЦ \"Козлодуй\". \"Ние сме тук, защото Борисов излъга десните избиратели\", обяви лидерът на ДСБ Атанас Атанасов. Той обяви, че ако ГЕРБ е записала в предизборната си програма, че ще рестартира проекта АЕЦ \"Белене\", сега Борисов нямало да е премиер. \"Това, както и фактът, че Борисов де факто изпълнява програмата на БСП, изисква избори. Честно е Борисов да отиде пред своите избиратели и да им каже: \"Аз ще управлявам с Пеевски, аз ще изпълнявам програмата на БСП и ченгетата около Първанов, аз ще сменя орбитата на България и от една европейска страна, която се бори да бъде в ядрото на ЕС, ще я превърна в страна, която отново е сателит на авторитарния режим в Кремъл\", каза лидерът на \"Да, България\" Христо Иванов. Според Мартин Димитров втората атомна централа никога няма да бъде завършена, но има опасност да бъдат похарчени милиони. Днес парламентарната комисия по енергетика разглежда  две проекторешения, свързани със съдбата на проекта \"Белене\" . Те са предложени от ГЕРБ и БСП. И двете партии искат енергийният министър да разработи процедура за избор на стратегически инвеститор в проекта за АЕЦ \"Белене\" до 31 октомври т.г. Протестиращите призовават депутатите да покажат, че България е парламентарна република и да гласуват против рестарта на АЕЦ \"Белене\".", "date": "2018.06.06", "title": "Протестите срещу строежа на АЕЦ \"Белене\" продължават и утре"}
{"url": "https://www.dnevnik.bg/sport/2018/06/06/3190859_mugurusa_sukrushi_ambiciite_na_sharapova_samo_za_70/", "text": "Гарбине Мугуруса сложи болезнен край на завръщането на Мария Шарапова в \"Ролан Гарос\". Испанката имаше нужда само от 70 минути, за да постигна убедителна победа над рускинята с 6:2, 6:1 и да се класира за полуфиналите в Париж. Двубоят започна обещаващо, като изиграването на първите три гейма отне повече от 20 минути. Мугуруса успя да спечели и трите, като реализира два пробива. След това шампионката в Париж от 2016 г. довърши по категоричен начин започнатото. В първия сет Шарапова не получи нито една възможност за пробив. Във втората част носителката на пет титли от Големия шлем стигна до една и я реализира, за да изравни за 1:1. След това обаче двукратната шампионка в Париж от 2012 и 2014 г. загуби пет поредни гейма, а с това и мача. Двете успяха да пласират по десет печеливши удара, но разликата в грешките беше много голяма. 27 от 57-те точки на Мугуруса в този мач дойдоха от непредизвикани пропуски на Шарапова. В същото време испанката допусна само 15. Особено големи бяха проблемите на Шарапова при втори сервис. Тя допусна цели шест двойни грешки в осемте си подавания и спечели едва пет от 26-те точки, които бяха разиграни при вторите й сервиси. Мугуруса постигна първа победа в четвъртия си мач срещу Шарапова, за която това беше първо участие в Париж от 2015 г. Тя пропусна последните две издания на турнира, след като в началото на 2016 г. беше наказана за употреба на забранени вещества, а преди година беше много назад в ранглистата и не получи \"уайлд кард\" за участие.  В спор за място във финала Мугуруса ще срещне световната №1 Симона Халеп. Румънката направи страхотен обрат срещу двукратната шампионка в Големия шлем Анжелик Кербер - 6:7 (2), 6;2, 6:2. Другият полуфинал е изцяло американски и противопоставя финалистките от US Open Слоун Стивънс и Мадисън Кийс. За Мугуруса това ще е четвърто участие в полуфиналите на турнир от Шлем. Тя е спечелила всеки един от досегашните си три. 24-годишната испанка преследва третата си голяма титла след \"Ролан Гарос\" през 2016 г. и \"Уимбълдън\" през 2017 г.", "date": "2018.06.06", "title": "Мугуруса съкруши амбициите на Шарапова само за 70 минути"}
{"url": "https://www.dnevnik.bg/sport/2018/06/06/3190793_snimka_na_denia_ministurut_i_shampionkite/", "text": "Министърът на младежта и спорта Красен Кралев награди с почетни плакети състезателките,  . Плакети получиха и треньорите на ансамбъла Весела Димитрова и Михаела Маевска, както и на девойките Силвия Стойнева. \"Благодаря ви за емоциите, които за пореден път ни донесохте. Грешки ще има и друг път, те са част от спорта. Важното обаче е, че видяхте, че нямате лимит на вашите възможности. Ако сте спокойни, няма кой да ви стигне\", каза Кралев към гимнастичките. Председателят на федерацията по художествена гимнастика Илиана Раева поздрави ансамбъла за духа, който състезателките са проявили въпреки допуснатите грешки. Ансамбълът спечели злато във финалите на три топки и две въжета, бронз в многобоя и отборното класиране, а Татяна Воложанина взе сребро на обръч при девойките", "date": "2018.06.06", "title": "Снимка на деня: Министърът и шампионките"}
{"url": "https://www.dnevnik.bg/evropa/2018/06/06/3190871_es_e_na_put_da_vuvede_obshta_sistema_za_preduprejdenie/", "text": "Европейските институции постигнаха временно споразумение за създаване на обща система за известяване с есемес в случай на терористична атака или природно бедствие, предаде \"Франс прес\", цитирана от БТА. То е част от по-широко споразумение за пакет от мерки за телекомуникационните компании,  договорено късно снощи  от преговарящите от Европейския парламент и 28-те страни, членки на ЕС. Целта е \"да се повиши защитата на гражданите на съюза\", съобщи Европейската комисия в комюнике. Предвижда се да бъде приложена \"система за предаване на предупреждения до гражданите по мобилните им телефони\". \"Това ще позволи на гражданите и пътуващите да бъдат информирани за непосредствени заплахи в района, в който се намират\", се казва в комюникето. Идеята за такава система бе предложена от евродепутатите и се основава на принципа на номер 112 - общ телефонен номер за спешни обаждания, който може да бъде набран от стационарен или мобилен телефон във всички държави от ЕС, за да се извикат линейка, пожарната или полицията. Такава система съществува от 8 ноември 2012 г. в Холандия - първата страна в света, въвела такъв механизъм за предупреждение при наводнения и атентати.", "date": "2018.06.06", "title": "ЕС е на път да въведе обща система за предупреждение за атентати и бедствия с есемес"}
{"url": "https://www.dnevnik.bg/sviat/2018/06/06/3190663_zaev_triabva_da_prieme_dogovora_za_severna_makedoniia/", "text": "Македонският премиер Зоран Заев трябва да реши дали приема договора за името с Гърция до 9 юни, защото датата е и крайният срок кабинетът в Скопие да го одобри, а утре темата трябва да бъде обсъдена в телефонен разговор с гръцкия министър-председател Алексис Ципрас. Такова условие е отправено към Заев в хода на преговорите, пишат гръцкото издание  \"Хелас джърнъл\"  и македонското  МКД , като цитират дипломатически източници. Не се уточнява защо е отправено искането, като според МКД става въпрос за молба на властите в Съединените щати. Според двете издания за утре е планиран телефонният разговор между Заев и гръцкия му колега Алексис Ципрас, който се очакваше да се проведе миналата седмица, но се отложи заради напрежение в опозицията в двете страни. Според \"Хелас джърнъл\" информацията идва от \"източник от Ню Йорк\", директно включен в преговорите. Събеседникът на изданието добавя, че в предстоящия телефонен разговор трябва да се попълнят \"празни места\" в договора - да се потвърдят точното име и да се одобрят езикът и националността на македонците. Междувременно за днес в Гърция  са планирани многохилядни протести  в 23 (след първоначално обявените 13) града с искане Атина да не позволява на Скопие да запази думата \"Македония\" в новото име и страната да бъде задължена да не употребява термините \"македонски език\" и \"македонска нация\". На подобни позиции е и най-голямата опозиционна партия \"Нова демокрация\". Ако обаче Македония не приеме договореностите за името до този срок, кръгът се затваря и е възможно да се пропусне \"влакът\" за НАТО и ЕС. При положителен отговор ще има среща между Ципрас и Заев. Какво е договорено Окончателното име ще е \"Република Северна Македония\" и решението е взето в Ню Йорк, пише още гръцкото издание. И македонски медии  съобщиха това през май , цитирайки източници, свързани с преговорите. Миналия месец най-трудните въпроси в спора бяха обсъдени в централата на ООН в Ню Йорк, след като Македония повтори, че иска да приключи въпроса до юни, за да може да получи покана за друга международна организация - НАТО - на срещата на върха на алианса месец по-късно. Договорена и и всеобща употреба на името - т. нар. принцип \"ерга омнес\", който предвижда новото име да се използва и за двустранна и международна, и за вътрешна употреба. Конституционните промени, издействани от Гърция, са само 2 - в чл. 3 (за границите на Македония и възможността те да бъдат променяни чрез поправки в основния закон) и чл. 49 (според който Македония \"се грижи за положението и правата на представителите на македонския народ в съседните земи и изселниците от Македония\"). Публикацията на МКД пък сочи, че Атина и Скопие са приели \"компромис\" - всеобща употреба на новото име, но без промяна на македонския език и народ (\"на идентичността\", от която властите в Скопие не желаят да отстъпят). В хода на разговорите в Ню Йорк е имало спор дали името и националността трябва винаги да бъдат съпътствани от бележка, че става въпрос за славянски произход, несвързан с този на жителите на гръцка Македония. Двете искания - за \"ерга омнес\" и промяна в  конституцията  - бяха основни за Атина, но трудни за приемане от Скопие. В интервюто си за държавната телевизия ЕРТ в понеделник външният министър на Гърция Никос Коциас каза, че договорът е 20 страници, и без да обяснява кое е приетото от двете страни име, добави, че то е \"включено в пакета и трябва да го обявят двамата премиери\", но изреди  трите варианта, останали на масата  в последната фаза на преговорите.", "date": "2018.06.06", "title": "Заев трябва да приеме договора за \"Северна Македония\" до 9 юни, пишат медии в Атина и Скопие"}
{"url": "https://www.dnevnik.bg/evropa/2018/06/06/3190875_junker_nastoia_stranite_v_es_da_sblijat_vijdaniiata_si/", "text": "Председателят на Европейската комисия Жан-Клод Юнкер призова днес държавите от ЕС да сближат вижданията си по въпросите за миграцията. Той направи това изявление на съвместна пресконференция с канцлера на Австрия Себастиан Курц, предаде БТА. Юнкер определи вчерашното заседание на Съвета на ЕС по правосъдие и вътрешни работи в Люксембург като \"противоречиво\" заради прозвучалите там мнения по обсъжданите промени в миграционното законодателство. Той добави, че не е в състояние да отхвърли общото предложение на Австрия и Дания мигрантите да бъдат държани в лагери извън ЕС. Председателят на еврокомисията съобщи, че днешните разговори с Курц и австрийското правителство в Брюксел, свикани  в навечерието на австрийското председателство на Съвета на ЕС  от началото на юли, са засегнали много теми, включително Западните Балкани. Имам големи очаквания за австрийското председателство, добави той. По някои въпроси имаме различни виждания, но по повечето споделяме общи гледни точки, посочи Юнкер. Той определи правителството във Виена като \"проевропейско\", макар крайната десница да е част от управлението. Юнкер призова за прекратяване на проверките по вътрешните граници на Шенген. Австрия е една от държавите, въвели подобни извънредни проверки с оправданието за заплаха за сигурността от неуправляемото движение на мигрантите. Курц определи обстановката, в която предстои началото на австрийското председателство, като сложна. По неговите думи е трудно предвиждането дори на краткосрочното бъдеще покрай поведението на САЩ и Русия, както и заради предстоящото напускане на ЕС от Великобритания. Той отбеляза, че ако до края на месеца Европейският съвет не постигне решение по промените в миграционното законодателство, въпросът ще бъде обсъден на среща в Залцбург през септември.", "date": "2018.06.06", "title": "Юнкер настоя страните в ЕС да сближат вижданията си за миграцията"}
{"url": "https://www.dnevnik.bg/sviat/2018/06/06/3190389_seksut_ne_prodava_izkustvo_-_akucionni_kushti_se/", "text": "Две от най-старите аукционни къщи в света обявиха тази седмица, че се отказват от практиката да използват само момичета и жени, позиращи до произведения на изкуството, предлагани на търг. Това е поредният сигнал, че сексизмът не помага за продажбите, коментира фондация \"Томпсън Ройтерс\". \"Сотбис\" (Sotheby's) и \"Кристис\" (Christie's) съобщиха, че вече мъже от персонала им ще участват на фотосесиите за рекламиране на определени произведения преди деня на наддаването. Снимките се разпращат на потенциални клиенти и, изглежда, промяната е факт от известно време, но бе разгласена след критична публикация на сайта artnet.com. От \"Кристис\" поясняват, че медии и фотографи са свикнали да искат за снимките си изрично да позира момиче, но това вече няма да бъде приемано. Джема Мармълейд, творец и лектор по фотография в Университета на Дарби, смята, че решението е много закъсняло. \"Клишето за пасивно съзерцаваща, най-вече млада, бяла, хетеронормативна дама от средната класа се задържа твърде дълго по снимките за представяне на предложени на търг произведения.\" Освен това по данни на 2018 Art Market Report на търсачката за аукциони Barnebys делът на жените, интересуващи се от пазара на изкуство, непрекъснато расте.", "date": "2018.06.06", "title": "\"Сексът не продава изкуство\" - акуционни къщи се отказаха от момичета на търговете"}
{"url": "https://www.dnevnik.bg/skorost/2018/06/06/3190146_noviiat_q-model_na_audi_e_sus_siluet_na_kupe/", "text": "Ауди\" представи новия си кросоувър, който комбинира елегантността на купе с вместимостта на SUV. Q8 е дълго 4.99 метра, широко 2 метра и високо 1.71 м. Междуосието е почти три метра. Отзад има три отделни седалки, като по желание те могат да бъдат и на релси. Багажният обем при сгънати облегалки на задните седалки достига 1755 литра. Кокпитът е оформен по подобие на \"Ауди\" A8, като настройките се правят през два дисплея с размери 10.1 и 8.8 инча. Традиционните бутони са почти напълно елиминирани. Приборното табло е заменено от 12.3-инчов екран, който може да предлага различна визия. Навигацията има възможност да се самообучава, като избира маршрута на база предишни предпочитания на водача. За автомобила е разработено приложение, което позволява отключване и заключване на колата и стартиране на двигателя от дистанция. При това в зависимост от кой телефон е активирана колата се възстановяват запазените от собственика на устройството настройки. Към момента данни за двигателите няма, но е ясно, че Q8 ще използва микрохибридна технология и 48-волтова електрическа система. В колата ще се монтира стартер-алтернатор, който подпомага традиционния двигател при потегляне и ускорение. Друго предимство на системата е, че позволява движение по инерция и с изключен мотор при високи скорости и загасване на двигателя при спиране още при 22 км/ч. Задвижването е куатро, като в стандартни условия разпределението на въртящия момент е 40 към 60 в полза на задния мост. При нужда по-голяма част от тягата ще се изпраща към колелата с по-добро сцепление. \"Ауди\" Q8 може да е с четири завиващи колела, като задните се отклоняват с до 5 градуса в посока противоположна на предните при ниска скорост и в унисон с предните при висока. Така, от една страна, се подобрява маневреността, а от друга, стабилността. Стандартният клиренс на Q8 e 25.4 см, като версиите с въздушно окачване могат да се вдигнат с още 9 см над земята. Тази ходова част позволява шофиране със спортни или комфортни настройки. Новият кросоувър на \"Ауди\" разполага с всички най-съвременни системи за сигурност, а от пролетта ще се предлага и със система за самостоятелно паркиране, която ще работи дори ако водачът не е в колата. Продажбите на Q8 в Европа започват през есента.", "date": "2018.06.06", "title": "Новият Q-модел на \"Ауди\" е със силует на купе"}
{"url": "https://www.dnevnik.bg/bulgaria/2018/06/06/3189988_protivnici_na_aec_belene_izlizat_na_protest/", "text": "Противници на рестартирането на проекта АЕЦ \"Белене\" се събират на протест тази сутрин в 8.30 ч. пред сградата на парламента, където се очаква тази седмица да бъде обсъждана  отмяна на мораториума за строеж на втора ядрена централа  в България. Акцията е инициирана от обединението \"Демократична България\", в което влизат \"Да, България\", ДСБ и \"Зелените\". \"Управляващите обясниха, че реализирането на проекта е възможно включително и с междудържавен заем от Русия. Това е в пълно противоречие с направените многократно досега заявления, че държавата няма да дава допълнителни пари за \"Белене\", пишат организаторите в  групата на събитието в социалната мрежа \"Фейсбук\". \"Да излезем и да попречим на коалицията \"кражба\" между ГЕРБ и БСП и на енергийната мафия да налее нови милиарди в гьола \"Белене\". Не на енергийната колонизация от Русия. Няма да се извиняваме на Путин, както направи Борисов. Не искаме родината ни да бъде водена на Изток. Искаме Европа и енергиен суверенитет\", призовават от \"Демократична България\". В парламента са внесени  две проекторешения, свързани със съдбата на проекта \"Белене\" . Те са предложени от ГЕРБ и БСП. И двете партии искат енергийният министър да разработи процедура за избор на стратегически инвеститор в проекта за АЕЦ \"Белене\" до 31 октомври тази година.", "date": "2018.06.06", "title": "Противници на АЕЦ \"Белене\" излизат на протест"}
{"url": "https://www.dnevnik.bg/bulgaria/2018/06/06/3189981_tri_semeini_subitiia_shte_suputstvat_sofiia_praid_v/", "text": "Заявления за провеждане на шествие, протест и концерт с призиви за опазване или възражане на семейните ценности в центъра на града в съботния ден са подадени в Столичната община. Първото събитие трябва да започне в 14 часа, а третото би трябвало да приключи в 20 часа. Така, ако общината разреши провеждането им, събитията ще съвпаднат с традиционния парад в подкрепа на ЛГБТИ общността в България - \"София прайд\". От 14 до 16:30 ч. е заявено шествието \"Поход за семейството\", което ще започне от площад \"Независимост\", ще продължи по бул. \"Цар Освободител\", ще премине покрай сградата на Министерския съвет, а оттам по бул. \"Княгиня Мария Луиза\" и по бул. \"Витоша\" до Националния дворец на културата. Само 30 минути след това - от 17 часа, пред билетния център на НДК ще започне концерт с наслов \"За Възраждане на семейните ценности\". Той е организиран от партия \"Възраждане\" и е планирано да приключи в 20 часа. Междувременно от 17 часа в Княжевската градина ще се състои протест \"Да спасим децата на България и българското семейство\". На същото място от 16 часа е планирано началото на \"София прайд\", като тази година мотото е \"Различни хора, равни права!\". През миналото лято събитието също беше съпътствано от мирен протест на националистическа организация. Тогава и двете събития се проведоха в Княжевската градина, разделяни от полиция и паметника на Паметника на съветската армия. За поредна година има настроения срещу провеждането на \"София прайд\", като общинският съветник от ВМРО Карлос Контрера изпрати до сигнал до министъра на вътрешните работи Валентин Радев,  с който настоява за забрана за  провеждането му .", "date": "2018.06.06", "title": "Три \"семейни събития\" ще съпътстват \"София прайд\" в събота"}
{"url": "https://www.dnevnik.bg/sport/2018/06/06/3190452_ludogorec_naznachava_brazilec_za_menidjur_budeshteto/", "text": "Бразилецът Пауло Аутори ще бъде представен днес за поста мениджър на \"Лудогорец\". 61-годишният специалист вече е в България, след като в края на май напусна поста си на спортен директор в бразилския \"Флуминензе\". Аутори, който има треньорска кариера повече от 40 години, е водил 19 клуба, както и националните отбори на Перу и Катар. За последно бразилецът е бил начело на \"Атлетико Паранензе\" през сезон 2016-17, с който печели шампионата на щата Парана и стига до осминафиналите в Копа Либертадорес. По-късно Аутори е на поста директор за няколко месеца, преди от 18 декември да заеме същия пост във \"Флуминензе\", където остава шест месеца. Специалистът е в София заедно с футболния агент Роджерио Перейра, който води голяма част от бразилските футболисти в България. \"Добре дошъл в твоя нов дом \"Лудогорец\", написа Перейра. Агенция CMR Sport, която пък представлява Аутори, написа, че той е новият треньор на седемкратния шампион. Ситуацията оставя големи съмнения около треньора на тима Димитър Димитров. Специалистът, който изведе \"Лудогорец\" до седма поредна титла, обяви, че остава, в края на миналия сезон, след като има договор за още една година. За днес е насрочена пресконференция на \"Лудогорец\", на която трябва да бъде представен официално нов генерален спонсор на клуба. При  представянето на новите футболисти  Димо Бакалов и Драгош Григоре обаче Димитров не присъстваше. Според \"Спортал\" засега Димитров ще остане в тима, но идващият Пауло Аутори ще има думата какво ще е бъдещето на помощниците на Димитров Петър Колев, Георги Чиликов и Детелин Маслов. От този сезон в тима има нов кондиционен треньор -  Иван Диас, който идва от \"Атлетико\" (Мадрид) . По-рано през годината беше привлечен и  бившият кадър на \"Селтик\" Йън Коул .", "date": "2018.06.06", "title": "\"Лудогорец\" назначава бразилец за мениджър, бъдещето на Димитър Димитров е неясно"}
{"url": "https://www.dnevnik.bg/sviat/2018/06/06/3190224_hiliadi_gurci_protestirat_dnes_zaradi_makedoniia/", "text": "В най-малко 13 града в Северна Гърция се очакват протести с искане да не се прави компромис за името на Македония, пишат медии в двете страни и радио \"Свободна Европа\". В някои от тях са изявили готовност да се включат и организации от гръцката диаспора в Европа. Демонстрацията, на която организаторите се надяват да привлекат до 3 млн. души, се провежда на фона на опити за решаване на продължаващия три десетилетия спор за името между Атина и Скопие. Премиерите на двете страни - Алексис Ципрас и Зоран Заев, казват, че са близо до решение, но най-големите опозиционни партии, съответно \"Нова демокрация\" и ВМРО-ДПМНЕ, отхвърлят условията на преговорите. По-рано и недоволни граждани в Скопие  протестираха срещу готовността  на Македония да прави отстъпки. На пресконференция в края на май организаторът на гръцкия протест Михалис Пацикас обяви, че участниците ще окажат силна съпротива на политическите лидери. Според него демонстрантите и опозиционните групи, които ще се включат, имат подкрепа от гръцкото духовенство и от кметове в редица населени места. \"Правителството не разбра посланието,\" изпратено от предишни демонстрации, и \"ние не сме просто малка шайка\", каза Пацикас. Той има предвид посланието на  протестиращите през февруари , когато според организаторите над милион и половина души са се събрали в Атина и стотици хиляди - на предишен митинг в Солун, с искане бъдещото име да не включва термина \"Македония\", за да не се проявяват претенции към географската област в Северна Гърция. И трите приемани от двете страни предложения в момента съдържат термина -  \"Северна Македония\", \"Нова Македония\" и \"Горна Македония\" . Организаторите искат също така всякаква сделка за името да бъде гласувана на референдум и в Гърция (както това ще се случи в Македония). Лидерът на \"Нова демокрация\" Кириакос Мицотакис междувременно предупреди, че кабинетът на Ципрас е \"опасен за националните интереси\" и че партията му няма да приеме съществуването на македонска националност и македонски език. Според него последните две са \"иредентистки елементи\" (съдържащи териториални претенции) и, съгласявайки се с тях, Ципрас е готов на споразумение \"на всяка цена\".", "date": "2018.06.06", "title": "Хиляди гърци протестират днес заради Македония, опозицията не приема \"македонски език и нация\""}
{"url": "https://www.dnevnik.bg/biznes/2018/06/06/3190251_kabinetut_shte_otpusne_bezvuzmezdno_20_mln_lv_na_bdj/", "text": "Министерският съвет ще одобри допълнително безвъзмездно финансиране за холдинг БДЖ днес, се вижда от дневния ред на заседанието. Вносител на предложението е министърът на транспорта. Сумата не се посочва, но най-вероятно финансирането ще е в размер на 20 млн. лв. - толкова е сумата,  запорирана от съда  в сметките на \"БДЖ Пътнически превози\" по искане на международните кредитори. докато от ръководството на холдинга опровергаваха публикациите, че предстои разпродажба на вагони и мотриси, стана известно, че част от сградата на централата на железницата, която е паметник на културата,  е обявена за продажба  от частен съдебен изпълнител. Миналата седмица  министърът на финансите Владислав Горанов каза , че новото финансиране ще се предостави от фискалния резерв, а след това сумата ще бъде възстановена от очакваните приходи от отдаването на летище София на концесия. През тази година държавата вече даде заем на БДЖ от 30.1 млн. лв. за същия този облигационен заем. Остатъкът на задължението към днешна дата е 103 млн. лв.", "date": "2018.06.06", "title": "Кабинетът ще отпусне безвъзмездно 20 млн. лв. на БДЖ"}
{"url": "https://www.dnevnik.bg/biznes/2018/06/06/3190013_durjavata_i_obshtinite_shte_predlagat_na_koncesiia/", "text": "Концесионните процедури в България са раздробени, концесионери са предимно малки и средни предприятия без капацитет за сложни проекти, държавата и общините не си партнират и не забелязват цели сектори, в които биха могли да развиват обществени услуги с частен ресурс. Това са част от заключенията в проекта за Национална стратегия за развитие на концесиите до 2027 г., публикуван за обществено обсъждане. По 120 млн. лв. средногодишно постъпват в бюджета от действащите в страната 726 концесии, сочат данните за последните пет години (  Добивът на подземни богатства е изключен от този анализ, защото концесионирането се извършва по друг закон). Доскоро стойността на концесиите (приходи за концесионния периода) дори не е била отчитана. Държавата не е активна и се е съсредоточила в отдаването на плажове (66.7%) и минерални води (14.71 %). Общините са по-инициативни - сключват договори в туризма, спорта и отдиха, транспорта, културата, но и при тях 40% от учредените концесии са за язовири. Разпределението на концесиите по териториален признак е неравномерно - най-много са в област Бургас - 11.34%, От 2005 г. насам броят на концесионните процедури постоянно нараства с годините, но едва 54% от тях стигат до подписване на договор. Това означава, че не се подготвят качествено и липсва баланс на интересите на страните. Така и изпълнителната, и местната власт не се възползват от възможността да възложат значими инфраструктурни обекти, които излизат извън територията на една община, да използват по-ефективно собствеността си, да разпределят с по-голяма полза публичния ресурс и да намалят неравномерното развитие на регионите, е един от изводите в стратегията. Поле за подобни проекти съществува, според авторите на документа, и в здравеопазването, образованието, масовия спорт. В проекта се предлага под формата на концесия да се въвеждат иновации в областта на здравно-социалните услуги, да се повиши достъпността на центровете за спешна медицинска помощ и на центровете за трансфузионна хематология, на психиатричните стационари, на домовете за медико-социални грижи и на центровете за деца с увреждания и хронични заболявания. Очертана е възможността на концесия предоставянето на медико-социални грижи. Така ще се повиши достъпът на хората до по-качествени здравни услуги - нещо, което засега не се постига въпреки увеличеното финансиране на сектора на здравеопазването. Според стратегията е възможно чрез участието на частен капитал да се подобри достъпът до качествено образование като той бъде привлечен към въвеждането на иновации в предучилищното и училищното образование, към специализираните обучения за повишаване на знанията и квалификацията и към разнообразяването на услугите в детските училища и градините и обезпечаването им със съвременна техника, както и модернизацията на услугите в обществените библиотеки и читалищата. Спортната инфраструктура се характеризира с морално остарели съоръжения, лоша поддръжка и единични опити за ново Концесията е ефективно средство за промяна на това като се създадат възможности и подходящи условия на гражданите, независимо от тяхната възраст, социално и обществено положение, да спортуват за здраве и дълголетие, за развитие на детско-юношеския, ученическия и студентския спорт, е записано в документа.", "date": "2018.06.06", "title": "Държавата и общините ще предлагат на концесия библиотеки, детските кухни и спортни зали"}
{"url": "https://www.dnevnik.bg/evropa/2018/06/06/3189964_kakuv_e_planut_na_merkel_i_makron_za_es/", "text": "По стил те доста се различават. Младият и енергичен френски президент изложи възгледите си за Европа в поредица от публични изяви и пламенни речи, включително в Сорбоната и в аахенското кметство. Това му подсигури възторжени аплодисменти от публиката, голямо обществено внимание  и дори малко блясък . А канцлерът Ангела Меркел, която има доста повече опит с ЕС, реши да даде трезвите си отговори на тезите на Еманюел Макрон  в интервю  за един неделен вестник, което се проведе в нейния офис без публика. Визионерът и прагматичната Визионерът от Елисейския дворец и прагматичката от Берлин: очевидно такова е разделението на труда вътре в германско-френския дует. И то може да сработи. Защото Макрон и Меркел няма какво да се убеждават един другиго за необходимостта от реформи. Техните екипи отдавна са се споразумели. Сега е важно и останалите страни членки да поемат курса към реформи на еврозоната по въпросите на миграцията, в областта на отбраната. Защото, както правилно посочи председателят на еврокомисията Жан-Клод Юнкер, за да се включат и останалите държави, не е достатъчно Германия и Франция просто да се споразумеят помежду си. Време е Берлин и Париж да се откажат от тази представа. Поне Италия трябва също да бъде с тях. Но след  сформирането на правителството в Рим  тази задача става още по-трудна, а това едва ли ще помогне на и бездруго колебаещата се Меркел. Канцлерът с малки крачки се сближава с френския си партньор. Още преди седмици, при връчването на Карловата награда в Аахен, Меркел очерта посоката: тя приема концепцията на Макрон за \"суверенитета\" на Европа да действа и да се променя. Французинът обаче има доста амбициозни планове за един ЕС, който гарантира дълговете и уравновесява финансите, докато германката залага повече на кредитите, контрола, условията и предпазливото разширяване на финансовата и данъчната интеграция. Както обикновено, накрая ще се стигне до компромис, който - дано! - ще бъде приемлив и за други страни членки. Германия и Франция добре го знаят и отдавна са се разбрали по въпроса. На последната среща на високо равнище на ЕС през март Меркел и Макрон заявиха, че още на следващата среща ще бъде изработена пътна карта  за реформи в еврозоната . Все още без детайлите, но все пак... А това си е новина. Разбира се, визионерските възгледи на Макрон са по-смели и по-мащабни. Но дали това ги прави и по-правилни? Ангела Меркел подкастря френските планове с аргумента, че те трябва да бъдат реално осъществими. Колко силна е спирачката, която им удря? Предвижда се Европейски валутен фонд, който да подпомага държави в криза. И още един фонд - инвестиционен, който в полза на по-слабите структури ще премахва дисбалансите. Още не е решено обаче колко големи и с какво реално влияние ще бъдат тези нови институции. Изходната позиция на канцлера в тези преговори е относителна силна. Защото в крайна сметка като представител на най-голямата и процъфтяваща икономика в ЕС тъкмо тя държи парите. Кога, ако не сега? И двамата участници във френско-германския тандем са единодушни, че моментът да се действа е удобен. Евросъюзът се сплотява под натиска на новия си противник Доналд  Тръмп и на неговата абсурдна търговска политика . Внезапно мнозина евроскептици осъзнаха, че нито една страна от ЕС не може поотделно да се противопостави на САЩ, докато в рамките на ЕС това би могло да стане. А и Тръмп предизвиква европейците не само в областта на икономическата и на екологическата, но и във външната политика. Така че съвсем логично звучи аргументът, че ЕС трябва да се заеме със себе си, за да стане по-дееспособен предвид пукнатините в трансатлантическите отношения, трайната руска заплаха и мощната икономическа конкуренция откъм Китай. Пък и няма много време. След година ще бъде избран новият Европейски парламент. Най-късно преди тези избори на масата трябва да се сложат конкретни резултати, които поне малко да обуздаят евроскептичните популисти. Освен това в момента в ЕС се обсъжда следващата бюджетна рамка.  Очакваните маневри и конфликти  между нетните донори и нетните получатели предлагат и шанс да се поставят нови политически приоритети и да се постигнат принудителни компромиси. Кога, ако не сега? Европа не може и занапред да продължава както досега, каза Макрон. И е много прав.", "date": "2018.06.06", "title": "Какъв е планът на Меркел и Макрон за ЕС"}
{"url": "https://www.dnevnik.bg/sviat/2018/06/06/3190022_godina_sled_nachaloto_na_katarskata_kriza_zalivut_e/", "text": "Кризата, която избухна преди година между  Катар и неговите съседи , предвождани от Саудитска Арабия, доведе до появата на нов разпокъсан и нестабилен Залив. Тя също така промени традиционните съюзи в Близкия изток, смятат анализатори. На 5 юни 2017 г. Саудитска Арабия, Обединените арабски емирства и Бахрейн (три страни от Залива) редом с Египет изведнъж скъсаха всички връзки с Катар. Те го обвиниха - макар и Доха да отрича - че \"подкрепя тероризма\", и го упрекнаха, че се сближава с шиитски Иран, основния регионален съперник на Рияд. Този особено язвителен спор постави под въпрос самото съществуване на Съвета за сътрудничество в Залива, където от 1981 г. членуват  богатите на петрол арабски монархии  в региона. Влошаването на отношенията между неговите членки способства за появата на нова дипломатическа ос между Катар, Турция и Иран. \"Не мисля, че е преувеличено да се каже, че в момента се появяват нови властови центрове в Близкия изток\", обясни за АФП Дейвид Робъртс, преподавател в Кралския колеж в Лондон. Неколкократно  ОАЕ и Катар  си отправиха обвинения във въздушни инциденти и според френския в. \"Монд\" Рияд дори е заплашил с военни действия, ако Доха се сдобие с модерната руска система за противовъздушна отбрана С-400. На хоризонта не се задава никакво решение и експертите са единодушни, че последиците ще бъдат дълбоки и трайни. \"Що се отнася до въздействието върху  регионалното единство на Арабския залив , тази криза може да предизвика същите сътресения, каквито породи нахлуването в Кувейт на (бившия иракски президент) смята Кристиан Улрихсен, експерт от университета \"Райс\" в САЩ. \"Трудно е да си представим как ще се възстанови Арабският залив\", добави той. Единствената  сухопътна граница на Катар  - малко емирство, богато на природен газ и с големи амбиции - бе затворена, националният му авиопревозвач получи забрана да използва въздушното пространство на съседните страни, а гражданите му бяха експулсирани от страните, наложили му бойкот. Четирите противникови държави връчиха на Катар списък с 13 искания, сред които закриване на сателитната  телевизия \"Ал Джазира\" , изтегляне на турските войски от територията му и ограничаване на сътрудничеството с Иран, с който дели най-голямото газово находище в света. Доха не изпълни нито едно от тях и обвини на свой ред квартета, че опитва да я постави \"под опека\". От началото на кризата  Саудитска Арабия , лидер на арабските монархии от Залива, и нейните съюзници опитват да накарат Катар да клекне. Връзките на Доха с \"Мюсюлмански братя\" и ислямисткото палестинско движение \"Хамас\" са трън в очите на Рияд и Абу Даби. Катар устоява на натиска, но икономическата цена, която плаща, е висока дори за богата като него страна. \"Няма спечелили и загубили\", каза категорично Улрихсен. Те се нагодиха бързо към новата действителност, като приложиха търговски и логистични похвати, които намалиха, но не елиминираха цената на кризата\", обясни той. Съединените щати, разполагащи с огромна военна база в Катар, и Кувейт не спестиха усилия за намиране на решение. Заместник-министърът на външните работи на Кувейт Халед ал Джаралах заяви на 30 май пред АФП, че са предприети действия: \"последните идеи ще бъдат представени на среща на върха между страните от Залива и САЩ през септември, която ще бъде повод за слагане на край на тази криза\", каза той. Американският президент Доналд Тръмп първоначално като че ли зае страната на саудитците, но после нарече емира на Катар, шейх Тамим бин Хамад Ал Тани, \"приятел\" и \"джентълмен\". Той заяви, че работи за \"единството\" на страните от Залива. За външния свят кризата може да изглежда като смущаващ спор между малка група богати държави от Залива, но значението ѝ е огромно. Дълбокото съперничество между Катар и ОАЕ имаше въздействие върху Африканския рог, където двете страни опитват да увеличат влиянието си. Няколко западни страни, включително САЩ и Франция, се възползваха от желанието на Катар да излезе от изолацията си, за да спечелят доходоносни договори за продажба на оръжия. Сегашният спор може да повлияе дори на Световното първенство по футбол в Катар през 2022 г. в момент, когато противниците на Доха мечтаят да й нанесат поражение. Национализмът също отчете възход в Залива с непрестанните битки в медиите и социалните мрежи. \"Кризата бе повод за катарците да демонстрират пламенния си патриотизъм\", каза Робъртс. Но тя \"разби връзките на доверие\" и \"предизвика неприязън\" между съседите, която ще отнеме \"години, дори едно поколение, за да бъде преодоляна\", заключи Улрихсен. /БТА", "date": "2018.06.06", "title": "Година след началото на катарската криза Заливът е все по-нестабилен"}
{"url": "https://www.dnevnik.bg/sport/2018/06/06/3190114_boris_beker_mediite_triabva_da_sviknat_che_goliamata/", "text": "- Интересен въпрос. Лично аз не мисля, че ще се случи. Рафа не само че спечели десет титли, но и победи във всички финали на \"Ролан Гарос\", до които достигна. Не мисля, че някой друг е правил нещо подобно. Така че отговорът на въпроса ви по-скоро е \"не\". - Медиите трябва да свикнат с мисълта, че \"Голямата четворка\" вече не съществува. Освен това те продължават да определят следващото поколение просто като \"млади таланти\", което също вече не е напълно подходящо. Има играчи като Зверев и Тийм, които не само че достигнаха до топ 10, но и се задържат там вече доста дълго време. Смятам, че спортните журналисти трябва малко да актуализират възгледите си по този въпрос. - Според мен той е на път да се завърне там. Новак спечели почти всичките си мачове на \"Ролан Гарос\" в три сета, което е доста красноречив факт. Ако не беше здрав и мотивиран, нямаше как да играе по този начин. Той отсъства дълго и завръщането му бе трудно, но сега отново показва класата си. Той е на 31 години, така че възрастта не е чак такъв проблем. Мисля, че Джокович има всичко необходимо да се представи силно не само в Париж, но и на следващите турнири от Шлема. - Той има пълното право на подобен избор. Роджър е направил толкова много за тениса, че нямаме право да поставяме под въпрос неговата амбиция и желанието му да се грижи за себе си, така че да има възможно най-голям шанс на \"Уимбълдън\". Той вече е на 36 години, така че му се налага да прави някои компромиси. Всички искахме да го видим в Париж, но трябва да уважаваме неговата възраст. Повечето играчи биха се съгласили с мен, като кажа, че и ние бихме постъпили като него, ако имахме възможност. - На финала на Australian Open в лицето на Вознячки тя загуби от тенисистка, която на свой ред също е изпивала горчивата чаша на финали от Големия шлем, и това се оказа полезен опит. Много е важно да вярваш, че въпреки поражението отново ще играеш на високо ниво и ще достигнеш до още един финал. Клеят е най-удобната настилка за Симона, така че изобщо няма да се изненадам, ако достигне до финала. Ако го направи, съм сигурен, че този път ще го спечели. Миналата година обаче тя отново бе на финала на \"Филип Шатрие\" и имаше чудесен шанс, но го пропусна. Халеп трябва да пребори тази травма и да бъде максимално спокойна и уверена в оставащите мачове до края на \"Ролан Гарос\". Ако го направи, трофеят ще бъде неин. - Дадох всичко от себе си, три пъти достигнах до полуфинала в Париж, но истината е, че просто не бях достатъчно добър. Нямаше нищо общо с нервите или мотивацията ми, както говореха някои. Загубих от Виландер, след това от Агаси... Те бяха по-добри от мен на клей. Ако бях спечелил онзи петсетов мач срещу Щефан Едберг, на финала щях да играя срещу 17-годишния Майкъл Чанг и най-вероятно щях да победя. Но в кариерата си съм спечелил толкова много оспорвани мачове, че не би било справедливо да се оплаквам за този. - Да спечеля \"Ролан Гарос\" като треньор бе невероятен момент за мен. Така че това е отговорът ми. Горд съм да кажа, че като играч и треньор съм спечелил всички трофеи от Големия шлем. - Не бих искал да казвам, че едната ера е била по-добра от другата. През 80-те години играехме с дървени ракети и дори типовете обувки бяха различни. Всяка епоха си има своите големи фигури. Никога не бих казал, че Макенроу и Лендъл не биха имали шанс срещу днешните звезди. Просто няма как да знаем, няма никаква база за сравнение. Ако попитате Роджър и Рафа, те никога не биха казали, че са по-добри от това поколение или дори от Род Лейвър. Времената, стилът на игра и дори самият свят, ако искате, са съвсем различни. Онези играчи бяха най-добрите на своите епохи, а Федерер и Надал са най-добрите на тяхната. - Григор винаги изпитва сериозни затруднения при играта на клей. Това просто не е неговият стил. Той харесва твърдите кортове, където играта е по-бърза и това му дава възможност да разгърне максимално потенциала си. Съвсем скоро започва сезонът на трева и тогава Димитров отново ще бъде причисляван сред фаворитите. - Много ми харесва играта, която Мария демонстрира в момента. Подобно на Серена Уилямс тя отсъства дълго време, но сега малко по малко се завръща към най-добрата си форма. Да, Шарапова натрупа повече игрова практика, но в началото резултатите ѝ не бяха никак обнадеждаващи. Хората мислят, че е много лесно да се завърнеш след такова отсъствие, че само защото носиш същото име, задължително ще играеш по същия начин. Тези неща обаче не стават с натискане на копче. Тенисистите не са машини. Трябва да играеш много мачове, за да натрупаш практика и да имаш по-добри шансове да върнеш ритъма си. Мария заплати за прегрешенията си и сега отново е на корта и играе силно. - Най-склонен съм да заложа на Рафаел Надал. Що се отнася до жените, моята фаворитка е Мария Шарапова. Тя положи огромни усилия, за да стигне отново до най-високото ниво в тениса. Шарапова е едно от най-големите имена в женския тенис, а освен това е страхотен играч и чудесен човек. Хубаво е да има хора като нея на корта. Никога не бих заложил срещу доказан шампион като нея.", "date": "2018.06.06", "title": "Борис Бекер: Медиите трябва да свикнат, че \"Голямата четворка\" вече не съществува"}
{"url": "https://www.dnevnik.bg/bulgaria/2018/06/06/3190458_izbiagaliiat_ot_sofiiskiia_zatvor_vladimir_pelov_e/", "text": "Избягалият затворник Владимир Пелов е убит при престрелка в Ботевград снощи, съобщиха пред БНР източници от МВР. Той е бил застрелян с 4 куршума от криминално проявения Марио Панчев - Големия. Вече е приключил първият оглед на мястото, предстои да се направи втори. Днес преди обед директорът на Областната дирекция на МВР в София комисар Георги Григоров и представители на прокуратурата ще дадат още информация за престрелката. Пелов  избяга преди около два месеца от Софийския затвор  заедно с друг затворник - Радослав Колев, който все още се издирва. При снощната стрелба е ранен още един човек, който е приет в болница. По информация на \"Нова телевизия\" в неделя рано сутринта в Ботевград е била проведена полицейска операция в търсене на Владимир Пелов. Служителите на реда са проверявали сигнал, свързан с Пелов. Той обаче не бил открит. \"Из града се говори, че Марио Панчев е много близък приятел, съмишленик и последовател на Пелов. Преди повече от 25 години Марио беше застрелян при инцидент с неволно боравене на оръжие в дома на Владо Пелов\", разказа пред \"Нова телевизоя\" кметът на Ботевград Иван Гавалюгов. Той нямал информация Марио да е имал легални доходи, говорело се, че се занимава с лихварство. \"Не е демонстрирал висок стандарт на живот\", каза кметът. Той се учуди, че е възможно човек, който се издирва под дърво и камък, спокойно се разхожда в родния си град. В средата на май  беше изпратено писмо от името на Пелов до някои институции и медии, в което се твърдеше, че той е осъден несправедливо. Експертиза започна проверка на автентичността на писмото като миналата седмица главният секретар на МВР Младен Маринов не знаеше дали тя е готова и какво е показала. ", "date": "2018.06.06", "title": "Избягалият от софийския затвор Владимир Пелов е убит при престрелка в Ботевград"}
{"url": "https://www.dnevnik.bg/sport/2018/06/06/3190454_viliareal_protiaga_ruka_na_santi_kasorla_pri/", "text": "Халфът Санти Касорла получи покана от \"Виляреал\" да проведе лятна подготовка с отбора. Бившият футболист на \"Арсенал\", който напусна \"артилеристите\" след края на сезона, опитва да се върне на терените след продължително лечение на контузия. Касорла прекара най-силните години от кариерата си именно във \"Виляреал\", където игра в два периода – 2003-2006 и 2007-2011. Той записа 228 мача и 33 гола във всички турнири за \"Жълтата подводница\". Касорла беше част от отбора на \"Виляреал\", достигнал до полуфиналите в Шампионската лига през 2006 г. \"Санти Касорла ще вземе участие в нашата предсезонна подготовка с цел да се възстанови от проблемите в ахилеса\", обявиха от \"Виляреал\". В кариерата си 33-годишният халф игра още за \"Малага\" през сезон 2011-2012, преди да премине в \"Арсенал\". Той бързо се наложи като основна фигура на стадион \"Емиратс\" и дори за кратко носеше капитанската лента. Касорла има 180 мача и 29 гола за \"Арсенал\", но  последният му мач беше на 19 октомври 2016 г. срещу \"Лудогорец\"  в Шампионската лига. Заради проблемите с ахилесовото сухожилие на десния крак Касорла беше подложен на девет операции. Инфекция на раната доведе до много усложнения и дори до  заплаха кракът на футболиста да бъде ампутиран . Това \"изяде\" осем сантиметра от кожата на играча на крака. \"Ще бъдеш доволен, ако се разхождаш със сина си в градината, ми казваха докторите\", заяви испанският полузащитник през миналия ноември. При една от последните операции, които Касорла премина, докторите са взели кожа от предмищницата на лявата ръка на футболиста и са я зашили към инфектираното място на глезена.", "date": "2018.06.06", "title": "\"Виляреал\" подава ръка на Санти Касорла при завръщането му към футбола"}
{"url": "https://www.dnevnik.bg/evropa/2018/06/06/3190459_sasht_zashtitiha_poslanika_si_v_germaniia_sled_ostrite/", "text": "Правителството на САЩ защити \"свободата на словото\" на посланика си в Германия, който предизвика бурни реакции с изказването си, че иска да подкрепя консервативни партии в Европа, предадоха \"Франс прес\" и ДПА. В публикувано в неделя интервю за американския крайнодесен сайт \"Брайтбарт\" посланикът Ричард Гренел, който е на тази длъжност от по-малко от месец,  заяви, че с него са влезли в контакт  \"множество консервативни движения от цяла Европа\", които споделили с него усещането си, че тяхното политическо течение е във възход. \"Абсолютно искам да подкрепя други консерватори навсякъде в Европа, други лидери\", добави Гренел. След остри реакции в \"Туитър\" той сякаш отстъпи донякъде, като нарече \"смехотворна\" мисълта, че би подкрепял консервативни партии или кандидати на избори в Европа. \"Стоя обаче зад думите си, че сме свидетели на пробуждане на мълчаливото мнозинство, на тези, които отхвърлят елитите и техния измислен свят\", уточни той, като заяви, че тази промяна \"е водена от Тръмп\". Изказванията на Гренел предизвикаха изненада и недоволство в САЩ и Германия, тъй като от посланиците се очаква да избягват открито политически изявления и да се държат неутрално. Вчера член на германското правителство обвини Гренел в намеса във вътрешните работи на Германия, а левите партии поискаха посланикът да бъде отзован. Германският външен министър Хайко Маас заяви, че е взел под внимание интервюто на Гренел за \"Брайтбарт\" и последвалите критики. \"Със сигурност ще има някои неща за обсъждане и затова е добре, че посланикът ще бъде приет от държавния секретар Андреас Михаелис\", каза Маас. \"Посланиците имат право да изразяват мнението си\", заяви говорителят на Държавния департамент Хедър Науърт, като същевременно призна, че с изказванията си Ричард Гренел \"представлява Белия дом\". \"Понякога има мнения, които може да се харесват или не. Има и свобода на словото. Смятам, че посланик Гренел единствено подчерта, че в момента в Европа има консервативни партии и кандидати, които се представят добре, нищо повече\", добави тя. През май Гренел също привлече вниманието с изказването си, че работещите в Иран германски компании трябва незабавно да прекратят дейността си там, след като САЩ  се оттеглиха от иранското ядрено споразумение . /БТА", "date": "2018.06.06", "title": "САЩ защитиха посланика си в Германия след острите реакции за негово изказване"}
{"url": "https://www.dnevnik.bg/na_put/2018/06/06/3190359_uestminsturskoto_abatstvo_se_otvori_po-shiroko_za/", "text": "Уестминстърското абатство ще открие за посещения от 11 юни редица галерии, затворени от 700 години, които предлагат превъзходна гледка към кораба на емблематичната сграда на Лондон, информира БТА. В нея от векове биват коронясвани британските владетели. Гледката от декоративната галерия, разположена на 16 метра над основата на абатството и точно в оста на кораба, е \"най-красивата в Европа\", според оценката на британския поет Джон Бетджеман.  Тези галерии, които са изцяло реновирани, са построени първоначално през 13 век, за да \"приютят\" параклиси, но това така и не се случва. Впоследствие служат като място за съхранение и са предпочитано място за телевизионните екипи, които снимат кралските церемонии, като сватбата на принц Уилям и Кейт Мидълтън през 2011 година.  Гостите ще минават през кула, която разполага с асансьор и стълбище със 180 стъпала, специално проектирано за случая, за да стигнат до галериите. Тази модерна конструкция, но в готически стил, който е в унисон със стила на абатството, е първото по-голяма реконструкция на сградата от 1745 година, подчертава преподобният Джон Хол пред Франс прес. За да интегрират кулата към абатството, строителите са използвали част от 30 000 стъклени фрагмента, открити при работата по реновирането на декоративната галерия, които са от периода между 1250 и 1550 година. Освен спиращата дъха гледка, галериите, които се наричат Куинс даймънд джубили гелърис, имат и музей, който проследява ролята на Уестминстърското абатство през миналите векове. В музея има 300 предмета, сред които са свидетелството за брака на Кейт и Уилям, екземпляр от \"Магна Харта\", основополагащия текст на демокрацията и модерното конституционно право, както и портрет на кралица Елизабет Втора, нарисуван за диамантения й юбилей през 2012 година.  Уестминстърското абатство е сред най-посещаваните места в британската столица и привлича над 1 милион чуждестранни туристи годишно", "date": "2018.06.06", "title": "Уестминстърското абатство се отвори по-широко за посетители"}
{"url": "https://www.dnevnik.bg/evropa/2018/06/06/3190461_evroparlamentut_shte_sledi_razsledvaneto_na_ubiistvata/", "text": "Европейският парламент състави група от депутати, натоварена със задачата да наблюдава разследването на убийствата на журналистите Дафне Каруана Галиция в Малта и Ян Куцяк в Словакия, предаде \"Ройтерс\", цитирана от БТА. Решението беше взето след изразено от депутати и Европол безпокойство за водените национални разследвания на убийствата. Каруана  Галиция беше убита  през октомври, а  Куцяк през февруари . И двамата бяха разследващи журналисти, работили по случаи на корупция по високите етажи в своите страни. \"Европарламентът е обезпокоен от липсата на напредък в разследванията и на двете убийства, от нееднократно отправяните  твърдения за тормоз и сплашване на журналисти , както и от постоянните твърдения за корупция и измами\", заяви комисията на институцията за граждански свободи. Групата на парламента, която ще носи името \"Група за наблюдение на върховенството на закона\", ще бъде съставена от депутати от всички парламентарни групи и ще бъде председателствана от холандския депутат от либералите София ин'т Велд. Мандатът на групата ще е до края на годината и ще включва организиране на изслушвания и мисии за установяване на факти. Миналата седмица мисията на европарламента в Малта заяви, че разследването на убийството на Каруана Галиция е в \"сериозна опасност\", след като на наблюдаващия прокурор Антъни Вела е било предложено повишение. То според мисията ще му попречи да продължи работата му по убийството. Европейската комисия отказа да коментира новите съображения, изразени от депутатите. За убийството на Каруана Галиция бяха обвинени трима души, но не е установено кой го е поръчал. На свобода остават и убийците на Куцяк и годеницата му, а словашката полиция беше обвинена, че по невнимание е унищожила доказателства.", "date": "2018.06.06", "title": "Европарламентът ще следи разследването на убийствата на журналисти в Малта и Словакия"}
{"url": "https://www.dnevnik.bg/bulgaria/2018/06/06/3190463_osnovnite_shteti_sled_navodnenieto_vuv_varna_sa_po/", "text": "Основните щети след  изсипалия се порой, който наводни Варна в понеделник , са в тротоарни настилки. Това коментира пред БНТ кметът на града Иван Портних. \"На много места щетите са по места, които са или в процес на изграждане, на други все още има гаранционен срок след ремонт и тези места ще бъдат възстановени за смека на фирмите, които са извършвали обновяването\", заяви той. По думите му не са толкова големи материалните щети, а се е създало огромно напрежение. \"Видяхме, че новите охранителни канали вършат своята работа, тъй като пороят беше съизмерим с този при трагедията в Аспарухово\", каза Портних. Той коментира, че по новостроящия се бул. \"Варна\" върви корекция на охранителния канал. \"Новият булевард ще подобри трафика сериозно, но ще има и полезност водите от няколко квартала да се отвеждат до Варненското езеро\", каза кметът.", "date": "2018.06.06", "title": "Основните щети след наводнението във Варна са по тротоарите, каза кметът"}
{"url": "https://www.dnevnik.bg/evropa/2018/06/06/3190464_lipsata_na_sdelka_za_brekzit_moje_da_struva_na_biznesa/", "text": "Компаниите могат да бъдат изправени пред допълнителни разходи от 20 милиарда паунда (27 милиарда долара) годишно, за да спазват митническите изисквания, ако не се постигне споразумение за Брекзит. Това каза вчера пред парламента Джон Томпсън, ръководител на британските данъчни и митнически служби, цитиран от \"Ройтерс\". Напускането на ЕС без сделка ще струва на бизнеса сума, равняваща се на разходите по митническия режим, известен като \"максимални улеснения\", защото компаниите ще трябва да попълват данъчни декларации, каза Томпсън. \"Максималните улеснения\" са един от двата варианта, които британското правителство обсъжда за регулиране на митническия режим след Брекзит, уточнява \"Блумбърг\". \"Ако преминем към разпоредбите на Световната търговска организация, това със сигурност ще изисква митнически декларации, така че ще е идентично, що се отнася до разходите\", заяви Томпсън по повод цената при липса на споразумение за Брекзит. Премиерът Тереза Мей обеща да извади Великобритания от митническия съюз на ЕС. Според нея това е необходима стъпка, за да може Лондон да сключва собствени търговски сделки по света. Правителството на Мей обаче ще трябва да намери начин как да постигне това според изискванията на ЕС,  без да издига сухопътна граница  за контрол на стокообмена между британската провинция Северна Ирландия и членката на ЕС Република Ирландия. Правителството разглежда две възможни опции в дебат, който изложи на преден план дълбокия разрив между тези, които са за цялостно скъсване с Европа, и поддръжниците на по-близко сътрудничество с Брюксел. Единият вариант са \"максималните улеснения\", докато самата Мей подкрепя т.нар. митническо партньорство, при което Лондон ще наложи мита на равнището на общоевропейските и след това ще възстановява разликите, ако британските тарифи се окажат по-ниски. Томпсън заяви миналия месец, че моделът на \"максималните улеснения\" ще струва около шест пъти повече от тясното митническо партньорство, което той оценява на не повече от 3.4 млрд. паунда годишно, припомня \"Блумбърг\". Изчисленията му за стойността на \"максималните улеснения\" се основават на всяка митническа декларация, струваща 32.50 паунда, умножено по 200 милиона, колкото са били вътрешноевропейските товарни пратки през 2016 година, и след това удвоено, за да се отчете бизнесът от двете страни на границата. Още 3 до 7 млрд. паунда се добавят заради правилата, свързани с изискванията за произход. /БТА", "date": "2018.06.06", "title": "Брекзит без сделка с ЕС може да струва на бизнеса 20 млрд. паунда годишно"}
{"url": "https://www.dnevnik.bg/sviat/2018/06/07/3190096_pazarut_na_smartfoni_se_ohladi_i_biznesut_triabva_da/", "text": "След години активен растеж пазарът на смартфоните неочаквано се охлади. Проучвания сочат, че продажбите са се свили леко миналата година за първи път от дебюта на iPhone през 2007 година, а според предварителните данни тази години растежът ще се забави още. Анализаторите посочват няколко фактора, които са се отразили на пазара на смартфони. Сред тях са липсата на нови характеристики на устройствата, които да привлекат потребителите, по-дългото използване на джаджите, както и насищането на ключови пазари като Китай, които даваха тласък на растежа. Пазарът достигна връхната си точка, това е решаващият фактор, каза Боб О'Донъл, анализатор и консултант от Technalysis Research. Със сигурност това не е краят на смартфоните, това е краят на растежа на пазара на смартфони, отбеляза той. Пазарът на смартфони започна да се насища през 2016 година, по същия начин както се случи с пазара на таблетите и персоналните компютри години по-рано. Това не означава, че пазарът не е силен - това е един огромен пазар, но означава, че търговците трябва да мислят по различен начин, коментира пред \"Франс прес\" Боб О'Донъл. Търговците на смартфони, които вече държат част от пазара, не трябва все така да разчитат на бързорастящ дял, а на умни конкурентни ходове, за да повишат приходите, посочват анализатори. \"Самсунг\" остава пазарен лидер според проучванията, но преднината му пред \"Епъл\" намалява. Китайската компания Huawei е на трето място, а другият конкурент от Китай Xiaomi расте бързо, въпреки че не присъства на пазара в САЩ. Основната причина International Data Corporation - IDC, съобщи, че продажбите на смартфони през 2017 година са спаднали с 0.1% до 1.472 млрд. устройства главно заради слабия растеж през четвъртото тримесечие. IDC очаква спад и през 2018 година, преди да започне възстановяване благодарение на  новите телефони за 5G мрежите  и динамично развиващия се индийски пазар. Основната причина за спада миналата година според IDC и други е бил  китайският пазар . IDC прогнозира, че пазарът за смартфони в Китай ще остане без промяна догодина, а продажбите в Индия се очаква да продължат да растат силно благодарение на по-ниските цени. \"Китай остава основно направление за мнозина, тъй като потребява около 30% от смартфоните в света\", посочи анализаторът от IDC Райън Рийт. Катализатор за съживяването на продажбите на смартфони може да стане появата догодина на устройства, които използват супербързите телекомуникационни мрежи 5G според IDC. Засега секторът изглежда вял. Counterpoint Research обяви, че пазарът на телефони отчита спад с 3% през второто тримесечие спрямо година по-рано - второ поредно тримесечно понижение. \"Отслабващото търсене на смартфони се дължи на забавяне на развитите пазари, където циклите на замяна се удължават, като характеристиките и дизайнът на смартфоните са достигнали предела си\", каза анализаторът от Counterpoint Тарън Патак. Нововъзникващите пазарни икономики обаче все още предлагат съществени възможности, допълни той. С 10% повече Телефоните с операционната система \"Андроид\" на \"Гугъл\" се очаква да продължат да доминират на пазара за смартфони с дял от около 85%, който ще остане сравнително стабилен през идните години. Няма съмнение, че \"Андроид\" е операционната система, която е предпочетена от масовия пазар, и нищо не ни навежда на мисълта, че това може да се промени, посочва в прогнозата си IDC. Макар че доставките на смартфони тази година ще намалеят, средната продажна цена ще се повиши над 10% до 345 долара и тенденцията ще бъде към повишение, посочи ръководителят на научноизследователския отдел на IDC Антъни Скарсела. Тази година ще продължи съсредоточаването върху ултраскъпия сегмент на пазара, като очакваме на развитите пазари да бъдат пуснати много от устройствата, които са представителни за производителите, каза Скарсела. Тъй като икономиката в много страни по света се подобрява, повече хора могат да си позволят да преминат към по-скъпите модели. Луксозните смартфони обаче ще бъдат под натиск да покажат, че си заслужават цената, платена за преминаването към тях от по-евтините модели, коментират анализаторите. Отвъд смартфона \"Епъл\" се справя със спада на пазара по-добре от конкурентите си, но остава под натиск да впечатли потребителите, след като представи iPhone X на цена от 1000 и повече долара. С концентрирането си върху луксозните телефони \"Епъл\" трябва значително да повиши цялостното удовлетворение от използването на следващото поколение iPhone, за да накара хората да поискат замяна и да се стигне до солиден растеж в близко бъдеще, каза ръководителят на изследователската дейност към Gartner Аншур Гупта. \"Епъл\" представя част от стратегията си на годишната конференция на разработчиците си в Калифорния, която тече тази седмица. Някои анализатори обаче предупреждават, че \"Епъл\" не мисли в перспектива за това как потребителите ще взаимодействат с технологиите отвъд смартфона. Анализаторът от ABI Research Дейвид Маккуин посочи в доклад от декември, че \"Епъл\" изостава от конкуренти като \"Гугъл\" и \"Амазон\" в разработването на нови видове устройства и че \"Епъл\" ще бъде \"изоставащ\" в ерата след смартфоните. Новата вълна иновации при смарт устройствата ще бъде водена от \"Гугъл\" и \"Амазон\", тъй като очевидната им сила в основни сектори на растеж, особено компютърната наука, позволява по-гъвкав подход при предлаганото взаимодействия между потребител и следващо поколение устройство, казва Маккуин. /БТА", "date": "2018.06.06", "title": "Пазарът на смартфони се охлажда и бизнесът трябва да мисли различно"}
{"url": "https://www.dnevnik.bg/sport/2018/06/06/3190456_andi_muri_ostava_optimist_che_shte_igrae_na_uimbuldun/", "text": "Анди Мъри отложи още веднъж датата за завръщането си на корта, но вярва че има шансове да участва на \"Уимбълдън\". Двукратният шампион в Лондон не е играл официален мач именно от последното си участие в английската столица. В началото на януари  носителят на три титли от Големия шлем се подложи на операция  с надеждата да бъде напълно готов за \"Уимбълдън\". Първоначално Мъри трябваше да се завърне за турнира от сериите \"Чалънджър\" в Лъфбъроу, а след това за надпреварата в Хертогенбош от 11 до 18 юни. Сега обаче се отказа от участие в Холандия. \"Не съм готов да се завърна. Имах огромно желание да играя в Хертогенбош за пръв път, но това няма да стане\", каза Мъри. Той обясни, че е започнал да тренира от няколко дни и се чувства все по-добре, но му трябват няколко седмици, преди да се пусне в мачове. Все още не се знае дали шотландецът ще играе в турнира в Куинс, който е основният подгряващ преди \"Уимбълдън\".", "date": "2018.06.06", "title": "Анди Мъри остава оптимист, че ще играе на \"Уимбълдън\""}
{"url": "https://www.dnevnik.bg/bulgaria/2018/06/06/3190466_ima_otklonena_reka_zaradi_nezakonni_postriiki_v/", "text": "Между 2001 и 2016 г. има незаконно отклонение на река Хаджийска в Несебър с 300 – 400 м, на чието място в момента е заведението Тhe One, съобщи вицепремиерът Валери Симеонов в ефира на БНТ. Все още се уточнява точно през коя година в този период е направено нарушението. В последните години реката се затлачва и общината се принуждава да дава сериозни суми за почистването й, каза Симеонов. \"В Слънчев бряг  има незаконни постройки , които приличат на молове, но са направени без изкопни работи, те са малки ендеката (Национален дворец на културата – б.а.), не отговарят на никакви изисквания, направени са по време на възхода на ВИС\", каза вицепремиерът. Той обясни, че тези заведения имат само едно разрешение - за поставяне, но липсва разрешение за ползване, тези конструкции просто са поставени на база на преместваеми обекти. По закон размерът на тези постройки може да е 15 кв. метра и три метра височина, а в случая има превишение с над 100 пъти, каза Симеонов и добави, че това са заведения трета категория и държавата има правомощия да ги премахне, но общината \"няма кураж\" да се намеси. Вицепремиерът показа документи от Министерството на туризма, под които седи подписът на министърът на туризма Николина Ангелкова, но каза, че трябва да се потърси отговорност на човека, който ги е подготвил. Симеонов предупреди, че това крие големи опасности при силен вятър или природно бедствие, и попита кой би носил отговорност, ако някоя греда убие някого. \"Индиго\" ще ни се стори като приказка\", направи сравнение той. Друго нарушение е паркингът около хотел \"Оазис\", за който се събира такса по 10 лева на кола. Някои от емблематичните барове в Слънчев бряг, които се намират на плажа, също се оказват незаконни по думите на Симеонов, който ще сезира прокуратурата още днес, когато ще разговаря и лично с Ангелкова. Двамата влязоха в задочен спор по темата преди дни. Той я  обвини, че се опитва да извади 20 декара плаж  от изключителна държавна собственост, за да бъдат прекатегоризирани като частна държавна собственост. Министърът на туризма отговори, че при извършените проверки на плажовете в Слънчев бряг не са открити проблеми с  посочените от вицепремиера Валери Симеонов заведения за събаряне . Тя уточни, че обектите са преместваеми и като такива контролът върху тях е на общинската администрация. По думите ѝ е важно да се спазват законите, но проверките не трябва да нарушават спокойствието и почивката на туристите.", "date": "2018.06.06", "title": "Отклонена е река заради незаконни постройки в Слънчев бряг, каза Валери Симеонов"}
{"url": "https://www.dnevnik.bg/evropa/2018/06/06/3190468_proizvodstvoto_na_elektromobili_moje_da_zakrie_75_000/", "text": "Производството на електромобили ще доведе до закриването на 75 хил. работни места в сектора за производство на двигатели в Германия до 2030 година. Това сочи проучване на института \"Фрауенхофер\" по поръчка на синдиката \"И Ге Метал\" (IG Metall), цитирано от \"Франс прес\". От общо 210 хил. работни места в производството на двигатели към автомобилните компании и техните доставчици 100 хил. ще изчезнат с увеличаването на електрическите автомобили, а около 25 хил. ще бъдат създадени. Проучването се основава на сценарий, при който до 2030 година по пътищата на Германия ще има 25 процента електромобили и 15 процента хибридни модели. Това развитие отговаря на европейските цели за намаляване на въглеродните емисии и създаване на инфраструктура за презареждане на електромобили. В момента електрическите и хибридните коли са едва между 1 и 2 процента от германския автомобилен парк. Автомобилният сектор в Германия има над 800 000 работни места при общо 44.3 милиона души в активна трудова възраст към 1 януари. Проучването обаче е съсредоточено само върху областта на производството на двигатели. \"Някои доставчици няма да могат да адаптират икономическите си модели, особено в малките и средните предприятия\", предупреди председателят на \"И Ге Метал\" Йорг Хофман. \"Отражението може да бъде много голямо в някои региони, където няма алтернативна заетост\", допълни той. За производството на един милион бензинови двигателя са необходими 3990 работници, докато за направата на електрическите системи, които не са толкова сложни, са достатъчни 1840 души. Електрическият двигател се нуждае от 20 пъти по-малко части, отколкото традиционните двигатели, според оценка на Съюза на германското машиностроене (VDMA). Германската автомобилна промишленост включва най-големите автомобилостроители в света като \"Фолксваген\" (Volkswagen), \"Даймлер\" (Daimler) и Бе Ем Ве (BMW), но тя често е критикувана за закъснението в прехода към електромобили - пазар, на който засега доминират американските конкуренти като \"Тесла\" (Tesla), както и китайските производители. С промяната в потребителските навици и след кризата с  манипулираните дизелови двигатели на \"Фолксваген\"  през 2015 година големите автомобилостроители обявиха инвестиции за десетки милиарди евро в електрически и безпилотни автомобили. /БТА", "date": "2018.06.06", "title": "Производството на електромобили може да закрие 75 хил. работни места в Германия"}
{"url": "https://www.dnevnik.bg/photos/2018/06/06/3190346_fotogaleriia_shampionut_v_motogp_mark_markes_zad/", "text": "Шесткратният световен шампион по мотоциклетизъм   седна зад волана на болид от Формула 1 на \"Торо росо\" за тест на пистата \"Ред бул ринг\" в Австрия. Появата на испанеца беше част от промоционалните събития за предстоящите през юли стартове на австрийското трасе във Формула 1 (1 юли) и   (12 юли).", "date": "2018.06.06", "title": "Фотогалерия: Шампионът в MotoGP Марк Маркес зад волана на болид от Формула 1"}
{"url": "https://www.dnevnik.bg/citat_na_deniia/2018/06/06/3190472_citat_na_denia_razgovorite_s_trump_sa_kato_nadenichkite/", "text": "Тези думи, които перифразират цитат на германския райхсканцлер Ото фон Бисмарк, са на френския президент Еманюел Макрон, попитан за свой телефонен разговор с американския колега Доналд Тръмп за наказателните мита върху стоманата и алуминия, обявени от САЩ. Точните думи на Бисмарк са: \"Колкото по-малко знаят хората от какво са направени наденичките и законите, толкова по-добре спят!\". В четвъртък вечерта Макрон се е обадил на Тръмп да му каже, че решението на американския президент да наложи на Европа мита върху стоманата и алуминия е незаконно и погрешно и че ЕС ще отвърне на удара. Белият дом и Елисейският дворец съобщиха без коментари за разговора между двамата лидери, които публично афишират голямо приятелство, предадоха \"Франс прес\" и БТА. Източник на Си Ен Ен обаче заяви, че разговорът преминал ужасно, защото \"Макрон мислеше, че може да говори откровено предвид отношенията им, но Тръмп не понесе да бъде критикуван така\". Френският президент категорично отказа да потвърди това твърдение. \"Държа хората да видят поднесеното ястие, но не съм убеден, че коментарите от кухнята способстват за доброто поднасяне на блюдото или подходящото му консумиране. Някакви хора са говорили за телефонния разговор, това не е дошло от моя страна!\", отсече Макрон. Той единствено призна, че разговорът е бил откровен. Израелският премиер очевидно също бе запознат с наденичките на Бисмарк. \"Съгласен съм, невинаги е положително да се разказва съдържанието на някои разговори. Бисмарк е казал: в добра компания не се показва как се правят наденички и как се прави политика\", каза усмихнато Нетаняху. \"След Първата световна война Удроу Уилсън е казал, че вярва в откритите политики, до които се стига по открит начин. Аз пък вярвам в откритите политики, до които се стига тайно, защото за преговорите е полезно да останат поверителни\", добави израелският премиер.", "date": "2018.06.06", "title": "Цитат на деня: Разговорите с Тръмп са като наденичките"}
{"url": "https://www.dnevnik.bg/evropa/2018/06/06/3190474_zapadnite_sankcii_vrediat_na_vsichki_podcherta_putin/", "text": "Президентът Владимир Путин заяви, че западните санкции срещу Русия \"вредят на всички\" и е във всеобщ интерес те да бъдат вдигнати, предаде Би Би Си. По време на посещение в Австрия той каза, че Русия е възстановила стабилния си растеж въпреки санкциите на ЕС и САЩ, наложени през 2014 г. след анексирането на Крим. Австрийският канцлер Себастиан Курц подчерта, че иска страната му да действа като мост между Москва и Запада, като все пак уточни, че няма да изразява несъгласие с ЕС по въпроса за санкциите. Това бе първото посещение на Путин в Западна Европа от почти година насам. След срещата руският лидер каза, че Москва не иска да разделя ЕС. Двете популистки партии, които в момента управляват в Италия, подкрепят по-тесните отношения с Москва и са евроскептични, припомня Би Би Си. Новото италианско правителство  открито настоя за преразглеждане на санкциите на ЕС , започвайки с тези, които \"заплашват гражданското общество в Русия\". По повод западните санкции Путин каза: \"Тези действия са вредни за всички - както за тези, които ги инициират, така и за онези, срещу които са насочени\". \"Всеки има интерес от вдигането на санкциите, включително и ние\", допълни той, като подчерта, че Русия е преодоляла трудностите, предизвикани от наказателните мерки. Курц от своя страна каза, че Виена ще поддържа решенията на ЕС, включително и санкциите, когато  Австрия поеме от България ротационното председателство на Съвета на ЕС  на 1 юли. Той подчерта, че ситуацията в Източна Украйна трябва да се подобри, преди санкциите да може да бъдат вдигнати. След разговори с австрийския президент Александър ван дер Белен Путин заяви, че плановете на Русия за увеличаване на доставките на газ за Европа, включително чрез проекта \"Северен поток 2\", се ползват с подкрепата на Австрия. Посещавайки Австрия в началото на четвъртия си президентски мандат, Путин избра една от западните страни, които се стремят да поддържат диалог с Москва въпреки различията за руската намеса в конфликтите в Украйна и Сирия, посочва ДПА, цитирана от БТА. За разлика от много европейски страни дясното правителство на Австрия не изгони руски дипломати заради отравянето във Великобритания на  двойния руски агент Сергей Скрипал и дъщеря му . Агенцията подчертава и думите на Путин от вчерашното му  интервю по австрийската телевизия О Ер Еф , че \"Австрия традиционно е един от най-надеждните ни партньори в Европа\".", "date": "2018.06.06", "title": "Западните санкции вредят на всички, подчерта Путин"}
{"url": "https://www.dnevnik.bg/bulgaria/2018/06/05/3190077_vnimanie_murtvo_vulnenie/", "text": "Какво е мъртвото вълнение Всъщност коректният израз е \"мъртво течение\". То представлява движение на водни маси навътре в морето, породено от разбиващите се в брега вълни, което затруднява повече или по-малко излизането на къпещите се на сушата. Образува се при отдръпването на водата на места със специфична форма на брега: между пясъчни наноси се отварят коридори и в тях тръгва течение, перпендикулярно на сушата. Ширината на течението може да варира от 4-5 м до 50 м, а дължината - от 10 м до 400 м. Скоростта му обикновено е 4-5 км/ч, но може да достигне до 15 км/ч. Разбира се, големите течения са характерни за океаните, но в морето също има случаи на силни \"реки\". Обикновено, но невинаги, течението се появява по време на прилив. Характерно е за плитките брегове, кейовете и местата, където има скали, стърчащи над водата. Може да се образува на едно и също място на даден бряг, но има и внезапно възникващи течения, чиято поява не може да бъде предвидена. Кога се появява Обичайно след като е имало няколко поредни дни с вятър. За българското Черноморие това най-често е североизточен вятър, предизвикващ по-високи вълни. Мъртвото вълнение се появява и при съвсем тихо море и тогава може да бъде разпознато по дългите вълни, които достигат десетки метри и дори обхващат целия залив. Те се движат бавно и равномерно, дори може да не се вижда пяна от разбиването им. Това е и може би най-рисковата ситуация, тъй като за неопитни хора къпането изглежда напълно безопасно, дори на неохраняеми плажове. Защо е опасно Мъртвото вълнение е причината за 80 на сто от случаите, в които на водните спасители се налага да се намесват и да вадят хора от водата, сочи статистиката на Националната агенция за океански и атмосферни изследвания (NOAA) на САЩ. Течението се образува в близост до брега и може да повлече дори плажуващи, които са във вода до кръста или до гърдите. Най-честите му жертви са хората, които не умеят да плуват: първо, защото те обичайно се намират на плиткото и, второ, защото лесно губят самообладание, когато бъдат подхванати от водата.  Как се разпознава Добре е човек да е нащрек за характерните дълги и \"мазни\" вълни при спокойно море. В случаите, когато има видимо вълнение, специалистите препоръчват преди къпане заливът да се огледа отвисоко, например от някоя дюна. Така може да се видят някои от най-характерните признаци за наличието на мъртво течение: 1.  с ширина няколко метра. Трябва да се има предвид, че той невинаги е прав - често под ъгъл се събират няколко течения или водата върви навътре и после завива. 2. В прибоя се вижда  3. В прибоя има  или на места, вместо да е покрита с пяна, повърхността е само леко набраздена. 4. Участък с   от брега към дълбокото. За кого е опасно Краткият отговор е: за всички. По-често жертви са децата и хората, които не умеят да плуват. Нерядко обаче в опасност се оказват и опитни плувци, загубили хладнокръвие при попадане в течението. Отделна група са хората, влизащи в морето, след като са пили алкохол (спасителите съветват да не се влиза поне 8 часа след употреба на концентрат), които нямат нужната реакция. Как се реагира Има няколко важни неща, които трябва да се имат предвид, ако човек попадне в мъртво течение: Първото и най-важно правило е:  - то осигурява почти 100-процентен шанс за излизане от водата без проблеми. Обикновено в началото течението дърпа силно навътре и инстинктивно човек хвърля всичките си сили в опит да му се противопостави. Тези усилия водят единствено до загуба на сили и паника, които от своя страна могат да доведат до трагичен изход. Правило второ гласи:  . Най-често мъртвото течение е широко няколко метра и когато човек започне да плува не към брега, а паралелно на него, напуска зоната на течението и може спокойно да излезе. Трето правило: ако все пак излизането встрани е трудно, вероятно течението е доста широко. Най-добра стратегия в този случай е човек  . Обикновено на неголямо разстояние от брега (там, където вълните достигат своя пик и започват да се разбиват) то отслабва и тогава измъкването вляво или вдясно става значително по-лесно. Препоръчително е при достигане на точката на по-малко съпротивление да се плува 50-100 м встрани, след което да се тръгне към брега, за да се избегне опасността от ново влизане в \"коридора\". Кога го има В България мъртвото вълнение се свързва най-вече с поверието за 2 август (Илинден по стар стил) - денят, в който се вярва, че морето взима своите жертви. От стари времена се смята, че тогава морето \"се обръща\" от лято към есен и започва най-силното мъртво вълнение. Факт е, че всяка година през първата половина на август това явление се регистрира много често. Но истината е, че го има през цялото лято (в другите сезони също, но тогава заради липсата на къпещи се не прави сериозно впечатление). И накрая: Три мита за мъртвото вълнение Вярването в тях не само не помага, но и може сериозно да навреди: 1.  Тъкмо обратното. Мъртвото течение e там, където вълните започват да се връщат от брега към морето, и повлича тъкмо хората, които са най-близо. Не, мъртвото вълнение не е водовъртеж. То може да е с голяма скорост, но се движи само повърхностният слой на водата и увлича навътре в морето, а не на дъното. Не, течението може да \"дърпа\" много силно, но обичайно отслабва, когато стигне линията, където започват да се разбиват вълните (най-често това е на около 100 м от брега). И последно: каквото и да знае човек и колкото и подготвен да се чувства в морето, охраняемите плажове винаги ще бъдат по-безопасни. В случай че изкушението на диво място е неустоимо, нека винаги има друг човек наоколо, за предпочитане опитен и добър плувец.", "date": "2018.06.06", "title": "Внимание, мъртво вълнение"}
{"url": "https://www.dnevnik.bg/sport/2018/06/06/3190457_istoriiata_na_svetovnite_purvenstva_italiia_na_poco_i/", "text": "След южноамериканския триумф в първия мондиал  идват годините на италианската доминация в световния футбол. Водена от Виторио Поцо, считан за един от най-великите треньори в историята, \"скуадра адзура\" губи едва седем мача за цяло десетилетие и печели световните първенства през 1934 и 1938 г. и олимпийската титла през 1936 г. Поцо е определян за баща на тактическата схема \"методо\" (2-3-2-3, или WW). Той трансформира най-често използваната схема по онова време - \"пирамидата на Кеймбридж\" (2-3-5), като връща двамата си вътрешни нападатели по-назад и ги поставя точно пред халф-бековете. Целта на Поцо е бранителите да имат по-голяма подкрепа, за да доминират срещу големия брой атакуващи играчи на противниците. Резултатът е налице - отборът става много по-силен в защита и ефективен на контраатака. Италия 1934 След като Южна Америка приема първия мондиал, ФИФА решава да проведе втория в Европа. Претенденти за домакинство са Италия и Швеция. Скандинавците са фаворити, тъй като конгресът на световната централа се състои в Стокхолм. На 9 октомври 1932 г. обаче Италия е обявена за победител. Решението е взето от изпълнителния комитет на ФИФА, без да има гласуване на членовете на организацията. Бенито Мусолини, който е запален футболен фен, отчаяно иска домакинството на шампионата, за да го използва като пропаганда на фашисткия режим. Страната обещава и осигурява отлични условия за отборите, турнирът се провежда в цели осем града, а бюджетът е впечатляващите за времето си 3.5 милиона италиански лири. А за да си гарантира силно представяне, Италия натурализира няколко аржентински звезди като Луис Монти, Раймундо Орси, Енрике Гуаита и Атилио Демария. Цели 32 страни изявяват желание да участват в турнира и затова се появява нуждата от предварителен кръг. Така за пръв път се провеждат квалификации, като в тях за пръв и последен път участва страната домакин. Това не се оказва проблем за италианците, тъй като те трябва да спечелят един мач - срещу Гърция, и го правят с убедителното 4:0. България също се включва в квалификациите, но попада в изключително тежка група с два от най-силните отбори в света - Унгария и Австрия. Българският отбор, воден от унгареца Карой Фогл, губи два пъти с по 1:4 от Унгария и с 1:6 от Австрия. След това тимът се отказва от по-нататъшно участие, тъй като съперниците вече са си осигурили първите две места в групата. В същото време Уругвай решава да пропусне световното в Италия, след като повечето отбори от Европа отказват да пътуват за първия мондиал. И до днес това остава единственият случай, когато световният шампион не защитава титлата си. Първенството се провежда между 27 май и 10 юни 1934 г. с участието на 16 отбора. Този път няма групова фаза, а само директни елиминации в един мач. Това се оказва доста неприятно за Бразилия и Аржентина. Те пропътуват по 13 хиляди километра, за да напуснат турнира само след един мач (загуби от Испания и Швеция). Изключително силният по онова време отбор на Австрия e сочен като фаворит, след като за три години вкарва 131 гола в 31 мача, а в навечерието на световното побеждава Италия с 4:2. Вундертимът, както е наричат отборът на легендарния треньор Хуго Майзъл, побеждава Франция с 3:2 след продължения в първия кръг, като този мач е определян за най-качествения в турнира. Следва победа с 2:1 срещу Унгария, за да се стигне до полуфинал с Италия. Италианците разбиват САЩ със 7:1 в първия кръг, след което се изправят срещу Испания, която впечатлява с победа срещу Бразилия (3:1). Двата европейски отбора разполагат с желязна защита в онези години и правят здрава битка, която продължава в рамките на два дни. След като редовното време и продълженията завършват 1:1, е насрочено преиграване на следващия ден. В опита си да вдигнат на крака отборите си двамата треньори правят много промени (пет промени в състава на италианците и седем за испанците). Въпреки това умората е пълна, а футболисти колабират от изтощение. В крайна сметка гол в 11-ата минута на Джузепе Меаца се оказва достатъчен за домакините. Два дни по-късно подобен сценарий се разиграва в полуфинала срещу Австрия в Милано. Меаца, играещ четвърти мач за една седмица, отбелязва победния гол и класира отбора си за финала. Австрийците влизат като безспорен фаворит в мача, но излелият се порой превръща терена на \"Сан Сиро\" в блато и това не позволява на вундертима да разгърне своята игра.  В неделя, 10 юни, цяла Италия е притаила дъх. Тимът на Виторио Поцо се изправя срещу Чехословакия, която достига до финала след победи над Румъния (2:1), Швейцария (3:2) и Германия (3:1). Мачът се играе пред 55 хиляди зрители на стадион \"Фламинио\" в столицата Рим. Остават само 20 минути, когато от корнер лявото крило на Чехословакия Антонин Пуц извежда отбора си напред в резултата. Стадионът онемява. Само осем минути преди края Орси изравнява и праща мача в продължения. Сериозен проблем за Италия е контузията на голмайстора Меаца в сблъсък със съперников играч. Нападателят обаче се връща на терена и изработва победния гол на Анджело Скиавио в 95-ата минута. Съществуват множество твърдения, че турнирът е помрачен от корупция и значителна външна намеса от страна на Мусолини, за да се стигне до триумфа на Италия. Сред обвиненията са, че италианският диктатор лично избирал реферите за мачовете на \"скуадра адзура\", че е имало намеса в работата на ФИФА и реорганизация на логистиката на мачовете. Нито едно от тях обаче не е доказано.  Във финалната фаза на шампионата се изиграват 17 мача, в които са отбелязани 70 гола (средно по 4.1 на мач). Голмайстор става футболистът на Чехословакия Нейедли с пет попадения. Италианецът Скиавио отбелязва попадение номер 100 на световни финала в мача срещу САЩ на 27 май (7:1) и е един от двамата футболисти с хеттрик на турнира (също в мача със САЩ). Три гола в една среща вкарва и германецът Едмонд Конен (на 27 май срещу Белгия). Най-много голове вкарва Италия (12). Мачовете са проследени на живо от общо 395 000 зрители (23 235 на мач). Изгонен е само един играч - унгарецът Имре Маркош, на 31 май срещу Австрия. Франция 1938 Франция е избрана за домакин на третото световно първенство. Това предизвиква гнева на южноамериканските страни, които са на мнение, че турнирът трябва да се провежда на ротационен принцип между двата континента. Това води до бойкот от страна на Аржентина и Уругвай. Аржентинците, които са кандидати за домакинство заедно с Франция и Германия, впоследствие подават заявка за участие в квалификациите, но по-късно окончателно се отказват. Политиката и надвисналата над Европа война възпрепятстват участието на още няколко водещи футболни нации. Испания пропуска изцяло турнира, тъй като е разкъсвана от гражданска война, а най-голямата загуба е отсъствието на Австрия. Вундертимът се класира за финалите, но се отказва след присъединяването на страната към Германия. Адолф Хитлер е против самостоятелно австрийско участие и нарежда най-силните австрийски играчи да се присъединят към германския отбор. Капитанът и голмайстор на вундертима Матиас Зинделар отказва, цитирайки контузии и висока възраст като причини. Половин година по-късно той е открит мъртъв заедно със своята приятелка в апартамента им във Виена. Страната домакин (Франция) и действащият световен шампион (Италия) за пръв път се класират автоматично за финалите. България отново участва в квалификациите и отново среща тежък съперник в лицето на Чехословакия. Първата среща в София завършва 1:1, но в реванша българският отбор губи с 0:6.  Финалите се провеждат на модернизирани стадиони и се радват на голяма популярност, като отново са на базата на директните елиминации. Италия започва успешно защитата на титлата след победа с 2:1 срещу Норвегия след продължения. Финалистът от 1934 г. Чехословакия надиграва Холандия с 3:0. Домакините побеждават Белгия с 3:1 след отлична игра на дясното си крило Фред Астон, но след това пред 58 455 местни фенове на стадион \"Ив-дю-Миноа\" край Париж отпадат от Италия (1:3). Французите стават първият домакин, който губи мач и не печели турнира. В един от най-великите мачове в историята на футбола, състоял се в Страсбург на 5 юни, бразилецът Леонидас, който играе бос заради калния терен, и полякът Ернест Вилимовски отбелязват по четири гола, а Бразилия побеждава Полша с 6:5 след продължения. Мачът завършва с трима изгонени и петима контузени, като двама от тях постъпват в болница със счупвания. В същото време Швейцария успява да обърне развоя на мача в преиграването срещу Германия и печели с 4:2. В четвъртфиналите Бразилия побеждава Чехословакия с 2:1 в преиграване след много груб първи мач (1:1), в който са контузени общо 17 играчи. Надеждите на \"селесао\" за първа световна титла угасват в полуфиналите след загуба с 1:2 от Италия. Треньорът на Бразилия Адемар Пимента решава да даде почивка на звездата Леонидас с мисъл да го запази за финала и това се оказва пагубно. Във финала Италия се изправя срещу Унгария, която вдъхновена от бляскавата игра на Шароши и Женгелер, стига с лекота до финала, побеждавайки последователно Индонезия (по онова време Холандски Източни Индии) с 6:0, Швейцария с 2:0 и Швеция с 5:1. В Коломбес на 19 юни Италия е в чудесна форма, повежда с 3:1 до 35-ата минута, а след това печели с 4:2. Два гола отбелязва Силвио Пиола. Един от слуховете гласи, че треньорът Поцо е получил телеграма от Мусолини, гласяща \"Победа или смърт\". По този повод вратарят на Унгария Сабо ще каже на шега, че е горд, защото е спасил живота на 11 души. Италия става първият отбор, спечелил титли на две последователни първенства. От предишния отбор са останали само Джузепе Меаца и Джовани Ферари, но те имат изключително важна роля в стратегията на Поцо, тъй като конструират играта на отбора в средата на терена. Пиола, Пиетро Рава, Микеле Андреоло, Джино Колауси и вратарят Алдо Оливиери са останалите ключови играчи в състава. След това избухва войната и провеждането на световните шампионати е прекратено за 12 години, което вероятно е лишило това изключително талантливо италианско поколение от още слава. В турнира във Франция са отбелязани общо 84 гола в 18 мача, средно по 4.66 гола на мач. Най-бързото попадение е на кубинеца Арне Ниберг, който се разписва само след 35 секунди игра във вратата на Унгария на 16 юни. Голмайстор на турнира става \"черният диамант\" Леонидас с осем попадения, а най-много голове вкарва Унгария - 15. Швейцарецът Ернест Льортчер отбелязва първия автогол на 9 юни в мача срещу Германия. Срещите са гледани от общо 483 000 зрители, средно по 26 833 на мач. Първа част: Уругвай 1930", "date": "2018.06.06", "title": "Историята на световните първенства: Италия на Поцо... и Мусолини"}
{"url": "https://www.dnevnik.bg/biznes/2018/06/06/3190498_georgi_purvanov_vrushta_se_interesut_kum_golemite/", "text": "Връща се интересът към големите енергийни проекти, което идва да покаже, че там хляб има, коментира в ефира на Би Ти Ви президентът (2002 – 2012 г.) Георги Първанов. \"Аз съм категоричен, че енергийните проекти бяха спрени по политико-дипломатически-геостратегически причини\", каза той и добави, че сега България се връща на енергийната карта на Европа. \"Газ ще има през България, но транзитна. За хъба \"Балкан\" аз съм скептичен от самото начало. Това е красива идея, но няма газ\", заяви той. \"Нелепо и е смешно е да идеологизираме този дебат (за АЕЦ \"Белене\" – бел.ред.). Има проучване на БАН, че няма никаква реална сеизмична опасност за Белене. Оттук нататък проектът може да бъде изгоден – нашата цена за АЕЦ \"Белене\" е една от най-ниските. Турците строят мощно, унгарците, и ще ни продават ток\", коментира още Първанов. По думите му вече има заявени 4 инвеститора за \"Белене\" и е важно да се избере най-изгодният за България вариант. \"Но държа на държавното участие, защото е гаранция за сигурност и за защита на националния интерес\", каза още Първанов и добави, че проектът може да бъде спрян \"от някой голям брат\", както е станало миналия път, имайки предвид САЩ. \"Бягайки от зависимостта от Русия, дали не изпадаме в по-голяма зависимост – и от Русия, и от Турция. Това, което Борисов иска да направи, Турция го е направила – купува на едната граница газ и продава на другата, Турция държи големия шлем\", посочи Първанов. По повод на визитите на президента Румен Радев и премиера Бойко Борисов в Москва и отношението на Владимир Путин Първанов посочи, че си спомня и по-радушни посрещания. \"Но не бих правил спекулации от това, това любвеобилно отношение, което демонстрират в Европа - то е само за пред камерите и не ти носи резултат, това не е стилът на Изтока\", каза Първанов.", "date": "2018.06.06", "title": "Георги Първанов: Връща се интересът към големите енергийни проекти"}
{"url": "https://www.dnevnik.bg/biznes/2018/06/06/3190477_tecvarna_iska_licenz_za_turgoviia_s_tok/", "text": "ТЕЦ \"Варна\", която неотдавна бе придобита от транспортния министър в кабинета \"Орешарски\" Данаил Папазов, иска да влезе и на пазара на електроенергия. Заявление за това е подадено до енергийния регулатор в края на февруари. Решението на комисията се очаква на 14 юни. Това съобщава  \"Капитал\" . Според представените документи ТЕЦ \"Варна\" иска да оперира само на българския пазар на едро и няма да доставя ток на крайните клиенти. В бизнес плана е посочено, че очакваните обеми електроенергия, които ще се тъгуват, са от порядъка на 40 хил. мВтч през 2018 г., като нарастват в следващите години. В заявлението на дружеството за лиценз се посочва, че може да предложи гъвкави и иновативни схеми за търговия и ценообразуване, тъй като познава конкурентните подходи на другите търговци на електрическа енергия и тяхната маркетингова позиция. В действителност обаче настоящият собственик на централата - фирмата на Папазов \"Сигда\", няма опит в енергетиката, а основният й предмет на дейност е транспорт и логистика, посочва изданието.  Срокът на лиценза, за който кандидатства ТЕЦ \"Варна\", е 20 години.  На този етап експертите на енергийния регулатор са преценили, че лиценз може да бъде даден за 10 г.", "date": "2018.06.06", "title": "ТЕЦ \"Варна\" иска лиценз за търговия с ток"}
{"url": "https://www.dnevnik.bg/sviat/2018/06/06/3190497_organizaciiata_na_amerikanskite_durjavi_shte_zamrazi/", "text": "Организацията на американските държави (ОАД) прие резолюция за започване на процедура по замразяване на членството на Венецуела в организацията от 34 страни \"в името на представителната демокрация\", предадоха \"Ройтерс\" и \"Асошиейтед прес\". На заседание на ОАД във Вашингтон 19 страни гласуваха за започване на процедурата, четири бяха против, а 11 се въздържаха. Резолюцията бе внесена от САЩ, Аржентина, Бразилия, Канада, Коста Рика, Чили, Гватемала, Мексико, Парагвай и Перу. За приемането на резолюцията бяха нужни 18 гласа. В нея не се споменава изрично преустановяване на членството на Венецуела, но се създава възможност за процедура, която може да доведе до такова замразяване, ако то бъде подкрепено от 24 страни от ОАД. В документа също така се заявява, че  победата  на Николас Мадуро  в президентските избори през май  не е легитимна. Тази позиция вече бе приета поотделно от 15 страни от ОАД. Досега ОАД е вземала подобни мерки само два пъти. През 1962 г. Куба бе изключена от организацията, а членството на Хондурас за кратко бе замразено след военен преврат през 2009 г. През 2009 г. бе отменено изключването на Куба, но Хавана отказа да се върне в състава на ОАД, отбелязва АП. /БТА", "date": "2018.06.06", "title": "Организацията на американските държави ще замрази членството на Венецуела"}
{"url": "https://www.dnevnik.bg/bulgaria/2018/06/06/3190510_bsp_poiska_ministur_radev_da_obiasni_v_parlamenta/", "text": "Парламентарната група на \"БСП за България\" поиска в Народното събрание да бъде повикан вътрешният министър Валентин Радев, който да обясни  за престрелката в Ботевград . \"За съжаление вчера бяхме свидетели на поредната саморазправа в резултат на бездействието на МВР\", заяви от трибуната депутатът Иван Иванов. \"Г-жо председател, моля да поканим министъра на вътрешните работи да даде обяснение пред народните представители какво се случва, как работи МВР, как се полагат усилия за спиране на престъпността в България и най-вече да разберем как се стигна до този кървав инцидент снощи в центъра на Ботевград, в който за щастие няма пострадали граждани. Това не може да продължава. Разстрел след разстрел и накрая полицията мълчи безучастно\", обърна се Иванов към председателя на НС Цвета Караянчева. Зам.-председателят на парламента Емил Христов съобщи, че външният министър е в задгранична командировка. От БСП поискаха да дойде главния секретар на МВР Младен Маринов.", "date": "2018.06.06", "title": "БСП поиска министър Радев да обясни в парламента случая в Ботевград"}
{"url": "https://www.dnevnik.bg/politika/2018/06/06/3190475_preimenuvaneto_na_mestnosti_v_stara_zagora_e_test_za/", "text": "Преименуването на 383 местности в Стара Загора стана повод за остри реплики между ДПС и \"Обединени патриоти\" в парламента днес. Депутати от двете групи спориха и за българския етнически модел. В декларация от името на парламентарната група на ДПС Мустафа Карадайъ определи като тест за българската демокрация и толерантност  решението на общинския съвет в Стара Загора да смени турските имена на 383 местности.  Според ДПС с това действие ГЕРБ е доказала, че не уважава силата на изграденото и не оценява българския етнически модел. От партията призовават отговорните институции да предприемат незабавни действия, а всички държавни органи да осъдят всеки подобен акт, който създава предпоставка за напрежение. \"С това решение могат да бъдат провокирани реципрочни контрадействия на други общински съветници, но нашият апел е да не се отговаря на чужди провокации за разделение и противопоставяне. По този начин рискувате бъдещето на моята, на вашата, на нашата родина\", каза Карадайъ. Той призова свободните и активни граждани в защита на демокрацията. Заради просрочване на времето за декларации председателят на парламента Цвета Караянчева отне думата на Карадайъ, а в залата се чуха скандирания \"Оставка\" от депутатите от ДПС. В отговор излезе депутатът от \"Обединени патриоти\" проф. Станислав Станилов, който обяви, че българският етнически модел е създаден от българския народ след Освобождението, а не от Ахмед Доган. \"Ако това не е вярно, в България няма да има турци, а то има и то твърде много\", заяви проф. Станилов. Зам.-председателят на парламентарната група на ДПС Йордан Цонев призова \"патриота\" да си даде \"ясна сметка\" за разнообразието на религии и етноси в България. Депутатите напуснаха залата. ", "date": "2018.06.06", "title": "Преименуването на местности в Стара Загора е тест за демокрацията и толерантността, смята ДПС"}
{"url": "https://www.dnevnik.bg/bulgaria/2018/06/06/3190516_za_sega_niama_reshenie_na_problema_s_navodneniiata_vuv/", "text": "За решаването на проблема с отвеждането на дъждовната вода и ремонта на канализационната си инфраструктура Варна има нужда от 100 млн. лв., които местната администрация не може да осигури. Това обясни кметът на града Иван Портних, след като във вторник пороен дъжд буквално потопи града, наводнявайки улици и подлези. \"Там, където имаше закъсали автомобили и бе блокиран трафикът, всъщност с десетилетия стои нерешен въпросът с канализацията, тъй като е смесена - дъждовна и битова, каза по време на пресконференция Портних. Това перманентно затруднява поемането на водите\". Според варненския кмет общината имала два проекта за решаване на проблема – за разделяне на канализацията (дъждовната от битовата), на стойност около 40 млн. лв., който с възстановителните работи ще достигне 60 млн. лв., и вторият проект – за изграждане на колектор, който да пресича водите, идващи от по-високата градска част. Той също бил на стойност около 40 млн. лв. Към момента обаче средства за реализиране на тези проекти няма. Възстановяването на всички щети, нанесени от поройния дъжд във Варна на обекти, които са в процес на строителство – тротоари и проблемни участъци от улични платна, ще бъдат отстранени за сметка на фирмите изпълнители, тъй като обектите все още не са приети от общината, каза още Портних. Щетите по пътната инфраструктура, която е в гаранционен срок, също ще бъдат поети от тях. Според метеорологичната справка, представена по време на пресконференцията, пикът на валежа от вторник е бил в рамките на 5 мин., когато над града са се изсипали до 160 литра вода на кв.м . \"С други думи, за два часа е паднала нормата дъжд за месец и половина, което е съпоставимо с интензитета при бедствието в Аспарухово през 2014 г.\", каза Портних. Относно реконструкцията на бул. \"Васил Левски\" в града кметът на Варна каза, че няма преки щети по изградената към момента инфраструктура. Видеоклипове, разпространени в социалните мрежи, обаче показаха, че дъждовната вода е текла в трасето му, а не в успоредно изграденото отводнително дере. Още от есента на м.г. експерти в изграждането на инфраструктура твърдят, че ремонтът на булеварда се извършва по стар и набързо преправен проект отпреди повече от 30 г., но реакция от страна на администрацията няма. По време на пресконференцията си Портних омаловажи и друг проблем, станал видим по време на пороя от вторник. Тогава два автомобила, преминаващи през подлеза на ул. \"Шипка\", бяха залети до покривите от събралата се вода. \"Оттам минава битов колектор на канализацията, като при големи водни количества шахтите на колектора избиват и съоръжението се наводнява\", каза кметът на Варна, без да обясни как ще бъде решен проблемът. Според Портних щетите по всички наводнени подлези във Варна щели да бъдат основно ремонтирани със средства от инвестиционната програма на общината.", "date": "2018.06.06", "title": "Засега няма решение на проблема с наводненията във Варна"}
{"url": "https://www.dnevnik.bg/sviat/2018/06/06/3190509_viena_moje_da_stane_efektiven_posrednik_mejdu_moskva_i/", "text": "Владимир Путин избра Австрия за първото си посещение в чужбина през новия си президентски мандат, отбелязват редица руски издания, цитирани от БТА. \"Известия\" пише, че изборът на страната не просто не е случаен, а е много символичен. Република Австрия не е само държава с традиционно приятелска нагласа към Русия, която не се поддаде на провокацията с отравянето на бившия руски шпионин Сергей Скрипал и дъщеря му през март в Солсбъри и отказа да експулсира руски дипломати въпреки нескрития натиск от страна на Великобритания. Освен това неутрална Виена - една от ключовите европейски столици, може да стане ефективен посредник между Москва и ЕС, който най-накрая ще може да придвижи от мъртвата точка отдавна назрелия въпрос за отмяна на антируските санкции, вредни и за двете страни, прогнозира вестникът. По време на визитата Путин разговаря с колегата си Александър ван дер Белен и с канцлера Себастиан Курц, като ги уведоми по-специално, че Русия има интерес да възстанови пълноформатното си сътрудничество с евросъюза, посочва \"Комерсант\". Руският лидер отдели специално внимание на темата за санкциите и политическите ограничения - спомена за негативния ефект от гледна точка \"и на техните инициатори, и на онези, срещу когото са насочени\". Президентът на Австрия заяви, че е намерил \"общ език\" с Владимир Путин, но не подкрепи публично тезата му за вредата от санкциите, пише изданието. Според австрийския политолог Герхард Мангот, цитиран в материала, правителството на Австрия отдавна изтъква, че взаимните ограничения са \"безполезни\". Но няма да стане първото, което ще блокира удължаването на санкциите срещу Русия, и все така ще споделя позицията на своите партньори в ЕС. \"Същата позиция заемат и ред други страни от ЕС - Италия, Словакия, Кипър, Унгария. И правителството на Австрия отправи ясен сигнал, че санкциите може да бъдат свалени само с общо съгласие на страните от ЕС. И Москва знае това\", казва експертът. Надеждният партньор \"Росийская газета\" акцентира върху сътрудничеството между Русия с Австрия в много сфери и откроява като ключова насока енергетиката. Австрийските власти увериха, че няма да загърбят руския газ заради американския. Защото поставят на първо място икономическата изгода, съчетана с надеждността на Русия като партньор, пише московският официоз. Визитата на Путин бе свързана с факта, че се навършват 50 години, откакто Съветският съюз е започнал да изнася газ в Австрия. Тя първа сред западноевропейските страни сключи газов договор със СССР. Оттогава в Австрия са доставени над 218 млрд. куб. м руски газ. И по време на посещението бе подписан много важен стратегически документ, който затвърди сътрудничеството - споразумение между \"Газпром\" и австрийската О Ем Ви за доставки на газ до 2040 г., се казва в статията. С общи усилия Русия и Австрия дават съществен принос за гарантиране на енергийната сигурност на целия европейски континент, цитира всекидневникът коментар на Владимир Путин след подписването на спогодбата. Газовата тема бе засегната в дискусиите му и с канцлера Курц, и с президента Ван дер Белен. Австрийското ръководство увери по-специално, че страната подкрепя плановете на Русия да увеличи доставките за Европа през тръбопровода \"Северен поток - 2\", съобщи Путин. По думите му сътрудничеството естествено обхваща и други сфери - има добри перспективи в машиностроенето, дървообработването и транспорта, добавя \"Росийская газета\".", "date": "2018.06.06", "title": "Виена може да стане \"ефективен посредник\" между Москва и ЕС, пише руско издание"}
{"url": "https://www.dnevnik.bg/bulgaria/2018/06/06/3190538_policiiata_znaela_ot_okolo_mesec_che_pelov_e_v/", "text": "Полицията е имала оперативна информация от около месец, че избягалият затворник Владимир Пелов е на територията на Ботевград,  където снощи той беше убит при престрелка . Информацията дойде от директора на Областната дирекция на МВР - София, старши комисар Георги Григоров. Получени били над 10-15 сигнала, като всички са проверявани, допълни той, цитиран от агенция \"Фокус\". Окръжният прокурор на София-област Наталия Николова поясни, че Пелов е изглеждал съвсем различно. \"Имаше брада, която досега не е носил. Беше със суитчър с качулка, над качулката с шапка. Няма как да получим информация в какъв външен вид се намира укриващ се\", добави тя на специална пресконференция по случая. \"Направили сме всичко възможно да си свършим работата. Пелов не се е придвижвал свободно по града. Той се е движил с изменен външен вид, маскиран. Предполагаме от снощи, че се е движил по коритото на реката – то е тъмно, неосветено и обрасло в храсти\", допълни старши комисар Григоров. Главният секретар на МВР Младен Маринов коментира случая от Министерския съвет като също подчерта променената външност на избягалия затворник. \"Имал е изключително променена външност - гъста брада, с шапка, облечен със суичер, два пистолета, обувки за горски преход. Така, че този човек със сигурност не е живял в центъра на Ботевград. Там се е намирал, защото най-вероятно е трябвало да си уреди тези сметки с другия пострадал\", поясни Маринов. От приятели до врагове От изявления днес на главния секретар на МВР главен комисар Младен Маринов и старши комисар Георги Григоров се изясни, че в миналото Владимир Пелов и Марио Панчев са били приятели и са имали общ бизнес. От година и половина обаче отношенията им били изключително напрегнати вследствие на лични конфликти, най-вероятно заради неуредени сметки от извършвана съвместно престъпна дейност. Маринов допълни, че Панчев заплашил избягалия затворник, че ще свидетелства за негови престъпления. \"Три пистолета на местопрестъплението не говори само за финансов спор\", допълни го шефът на националната полиция Христо Терзийски. \"Нямаме оперативни данни в случая да е намесена жена\", заяви на брифинга Григоров, коментирайки една от версиите за причината за стрелбата. Три пистолета и седем гилза са намерени на мястото  Според Терзийски Владимир Пелов е атакувал Марио Панчев, който обаче бил подготвен и отвърнал на стрелбата. \"Намерил е най-удобното място (за атака, б,р.) става въпрос за едно дере, което е облагородено и направено във вид на алея. В крайна сметка е в такава част, че може да се придвижи незабелязано и да издебне жертвата. Това е и направил. Жертвата обаче явно е имала готовност за реакция и се е получила ситуацията\", допълни Младен Маринов. От прокуратурата съобщиха, че на мястото на инцидента са намерени три пистолета и седем гилзи. Установено е, че Пелов е бил прострелян в главата и на две места в десния крак. На журналистически въпрос как криминалният контингент намери Пелов преди органите на МВР, след като е застрелян преди да бъде арестуван отново, Маринов и Терзийски заявиха, че въпросът бил обратен. И поясниха, че Пелов е намерил човек от криминалния контингент, от когото се чувства застрашен, а не обратното - без да коментират въпроса защо полицията не е установила избягалия затворник преди престрелката снощи.  Настаненият в \"Пирогов\" Марио Панчев е в много тежко състояние с две огнестрелни рани и състоянието му не позволява да бъде разпитан, каза Наталия Николова.", "date": "2018.06.06", "title": "Полицията знаела от около месец, че Пелов е в Ботевград"}
{"url": "https://www.dnevnik.bg/politika/2018/06/06/3190530_volia_iska_ostavkata_na_karakachanov_zaradi_pokupkata/", "text": "Партията на Веселин Марешки \"Воля\" поиска оставката на вицепремиера и министър на отбраната Красимир Каракачанов заради  предложението за закупуване на нови изтребители, което парламентът ще разгледа утре . Според депутатите Каракачанов не спазва приоритетите на българското общество, сред които са увеличаване на доходите. В декларацията от името на парламентарната група Марешки призова, преди да гласуват, депутатите да се обърнат към съвестта си и да преценят кое е разумно и правилно за българския народ. Според него е очевидно, че някой много бърза. Миналата седмица \"Воля\" поиска  мораториум върху сделките за модернизация на армията , които щели да ощетят народа. ", "date": "2018.06.06", "title": "\"Воля\" иска оставката на Каракачанов заради покупката на изтребители"}
{"url": "https://www.dnevnik.bg/detski_dnevnik/2018/06/06/3190526_vupros_na_ravenstvo_frenski_grad_glasuva_da_vuvede/", "text": "Родители в град близо до Париж гласуваха за въвеждането на училищни униформи за децата им – необичаен развой във френското държавно образование, разказва Би Би Си. Шест начални училища в Провен, обучаващи деца между шест и 11 години, ще въведат униформите от ноември. В неделя министърът на образованието Жан-Мишел Бланке каза, че училищата трябва да са свободни да въвеждат униформи и правителството няма да решава по въпроса. Повечето деца в ЕС освен във Великобритания не носят училищни униформи. Френският новинарски сайт LCI коментира, че децата в Провен, които са общо 759, ще бъдат насърчавани, но не и принуждавани да носят стандартна синя блуза с държавния девиз на Франция \"Свобода, равенство, братство\". Униформата ще струва 145 евро. Ако дадено семейство има повече от едно дете в тази възрастова група, униформата ще струва 72.50 евро. Според проучване от септември 2016 г. във Франция 65% от анкетираните подкрепят въвеждането на училищни униформи, докато през 2011 г. \"за\" са били 50%. Бланке посочи, че подкрепя униформите, защото те може да \"насърчат гордостта в училището\" и \"е въпрос на равенство между децата\". \"Марките на дрехите имат твърде голяма стойност в днешни времена. Униформата може да е отговор на това\", допълни той. В предизборната програма на президента Еманюел Макрон не се говори за политика за училищните униформи, но той обеща  да забрани мобилните телефони в класните стаи .", "date": "2018.06.06", "title": "\"Въпрос на равенство\": френски град гласува да въведе училищни униформи"}
{"url": "https://www.dnevnik.bg/kultura/2018/06/06/3190529_do_dve_godini_moje_da_ima_bulgarska_kolekciia_v/", "text": "Бернар Блистен, директор на Центъра за модерно изкуство \"Жорж Помпиду\" в Париж,  посети София  неотдавна, за да проучи възможностите съвременно българско изкуство да стане част от колекциите на музея. Центърът \"Помпиду\", който съществува от 1977 г., притежава една от трите най-големи колекции от модерно и съвременно изкуство в света. Годишно през неговите изложбени зали преминават над 7 млн. посетители. Идеята за българска колекция възниква преди около две години, когато центърът \"Помпиду\" попълва фондовете си с голямо дарение от съвременно руско изкуство. Тогава по думите на Бернар Блистен музеят осъзнава, че е в дълг към Източна Европа, а конкретният подтик да се обърне внимание на България идва от кураторката Десислава Димова, пише  портал \"Култура\" . Практиката на големия френски музей за съвременно изкуство е след задълбочено проучване на местната художествена сцена да подбира творби, които след показването им в Париж да станат част от неговата колекция, подарени от колекционери или от самите автори. За целта в София дойде и главният куратор на центъра \"Помпиду\" Никола Лиучи-Гутников, с чиито усилия е създаден мащабният руски проект \"Колекция!\". Пред \"Портал Култура\" Бернар Блистен каза, че проектът за обособяване на подобни колекции е нещо повече от придобиването на няколко творби, които след време ще потънат в неимоверните фондове на музея. Целта на селекцията е \"да се обхване българското изобразително изкуство в неговата многоизмерност, да се проследят връзките му с литературата и киното\". Десетина творби на Недко Солаков в момента са част от колекциите на центъра \"Помпиду\", където има и видеа на Красимир Терзиев. \"Българското изкуство не е неизвестно. Необходимо е да се разшири перспективата, да се обогати представата за него\", заяви Бернар Блистен. В момента тече подготовката на голяма ретроспектива на Кристо, която центърът \"Помпиду\" иска да покаже най-късно през 2020 г. Бернар Блистен обеща идейна подкрепа на кмета на столицата Йорданка Фандъкова по създаването на център за съвременно изкуство в София. Работата по изграждането на музея започва в края на тази или най-късно в началото на следващата година и той ще се помещава в бившата сграда на \"Топлофикация\", в близост до НДК.", "date": "2018.06.06", "title": "До две години може да има българска колекция в центъра \"Помпиду\""}
{"url": "https://www.dnevnik.bg/bulgaria/2018/06/06/3190556_kratki_novini_koraboplavaneto_po_reka_dunav_e/", "text": "Главният прокурор ще има още един заместник  Това стана след като прокурорската колегия днес трансформира една свободна щатна бройка във Върховната касационна прокуратура (ВКП) и откри място за пети заместник-главен прокурор. Неговият ресор ще бъде предимно осигуряване на методическо ръководство на специализираните органи, информира news.lex.bg. Пенка Богданова и Мария Шишкова са зам.-главни прокурори при ВКП, Ася Петрова - при Върховна административна прокуратура, а Борислав Сарафов - по разследването. Цацаров аргументира искането си за още един свой заместник с нарастването на работата на ръководния екип на прокуратурата. Блок в Ботевград е евакуиран заради взривни вещества Инцдентът е станал в бл.12 на бул. \"България\", където е съобщено, че има боеприпаси, съобщава БНТ. Извикани са специалисти от отряда за борба с тероризма, които да ги обезвредят. Служители на Жандармерията са отцепили района. Процесуално-следствените действия имат връзка  със случая, при който беше убит Владимир Пелов , съобщи главният секретар на МВР. Решението беше взето по време на заседанието на Министерски съвет. Почетен консул ще е Камен Милков, който в момента член на постоянните секторни комисии в областта на здравеопазването и на туризма и околната среда към Областната администрация в града. Целта е да стимулират търговско-икономическите и културни връзки с България. Кабинетът прекрати концесионирането на плаж Албена Причината е установяване на несъответствие при условията, зададени с конкурсната документация, което води до неспособност концендентът да приложи правилно критериите за възлагане. Освен това условията създават невъзможност впоследствие да бъде изготвена правилно изисканата документация за участие от страна на кандидатите. Министерството на туризма ще възстанови депозитите и ще върне гаранциите за участие в конкурса на участниците. Корабоплаването по река Дунав е затруднено Започна удълбочаването на плавателния път на река Дунав, съобщава \"Фокус\". Първите драгажни дейности са в района на остров Вардим, където заради прагове фарватерът е в най-критично състояние. Подобна мащабна дейност се прави за първи път от години. Целта е реката да се подготви за предстоящото понижаване на водата и , да няма затруднения за корабоплаването през летните месеци. Измерванията от последните седмици показват, че най-сериозно е състоянието в 55-километровия участък в района на островите Батин, Вардим и Белене.", "date": "2018.06.06", "title": "Кратки новини: Блок в Ботевград е евакуиран заради взривни вещества"}
{"url": "https://www.dnevnik.bg/sviat/2018/06/06/3190531_turciia_izprevari_razvitite_strani_vupreki_valutnite/", "text": "Чужди сили се опитват да \"манипулират\" турската икономика, като \"играят с валутите\", каза турският президент Реджеп Тайип Ердоган на предизборен митинг, предаде \"Хюриет дейли нюз\". Пред избиратели в северозападната провинция Сакария той каза, че \"ще се разправи\" с манипулаторите след вота за президент и парламент на 24 юни. \"Турската икономика във всички области е далеч пред развитите страни\", продължи президентът. Той добави, че откакто неговата Партия на справедливостта и развитието (ПСР) е на власт, износът на Турция се е увеличил почти пет пъти - от 36 млрд. долара през 2002 г. до 162 млрд. за миналата. \"Превърнахме Турция в страна с ръст от 5.7 на сто... През 2002 г. 91 хил.  коли  бяха продадени в Турция, но миналата - 723 хил. Близо 1.09 млн. хладилника се продаваха всяка година, но сега са 3.11 млн. Ако всяка къща има хладилник, има определено ниво на просперитет. Ако имате кола, имате просперитет.\" След като централната банка обяви, че ще увеличи един от основните лихвени проценти по кредитите и ще опрости лихвената си политика, турската лира показа признаци на стабилност. Преди това от началото на годината тя изгуби над 20% от стойността си спрямо долара. Турският президент, който гради икономическия растеж на основата на евтини кредити, е трябвало да бъде убеждаван часове наред от премиера и министрите, че това е неизбежна стъпка. Въпреки това в събота той  призова сънародниците си да обръщат  доларите и еврото \"под дюшеците си\" в лири, за да помогнат на националната си валута. Двуцифрената инфлация и политическата намеса в централната банка доведоха Турция до тези проблеми и е разбираемо, че лирата в момента не се държи като валута, която скоро ще се покачи, отбелязва \"Блумбърг\". Очаква се на среща на 7 юни ръководството на централната банка да препотвърди готовността си да вдигне отново лихвените проценти, ако се наложи. Разбираемо е, че сега лирата ще укрепне, но няма да отбележи скок, \"въпреки че Ердоган се отказа от преки коментари как властите трябва да управляват паричната политика, инвеститорите, изглежда, не забравят бързо желанието му да наруши независимостта на централната банка\", продължава агенцията.", "date": "2018.06.06", "title": "Турция изпревари развитите страни въпреки валутните игри на чужденците, каза Ердоган"}
{"url": "https://www.dnevnik.bg/sport/2018/06/06/3190528_brazilecut_paulo_autori_e_noviiat_menidjur_na/", "text": "Пауло Аутори е новият мениджър на седемкратния шампион на България \"Лудогорец\". Бразилецът беше представен в София и веднага поема управлението на първия отбор. Аутори заменя Димитър Димитров, който е пожелал да напусне, научавайки за назначението на специалиста. \"Радвам се, че съм в този успешен клуб, и се надявам заедно да продължаваме да постигаме успехи\", бяха първите думи на бразилеца. \"Господин Аутори е една легенда на бразилския футбол и в цяла Южна Америка. Ние искаме да продължим да се развиваме и продължаваме да си поставяме високи цели\", каза изпълнителният директор на \"Лудогорец\" Ангел Петричев. Той обясни, че от клуба са искали да задържат и Димитър Димитров. \"Искахме да променим концепцията на клуба, да имаме главен мениджър. На Димитър Димитров му беше предложено да остане треньор в клуба, но той пожела да напусне. Той подаде своята оставка и вече не е старши треньор на \"Лудогорец\". Целият му екип напуска\", каза още Петричев. Аутори е на 61 години, като е водил почти всички големи бразилски тимове. Треньорът е бил начело още на португалските \"Бенфика\", \"Насионал\" (Мадейра), \"Витория\" (Гимараеш), \"Маритимо\", както и на тимове в Япония и Катар. В 40-годишната си треньорска кариера Аутори е водил 19 клуба, както и националните отбори на Перу и Катар. За последно бразилецът е бил начело на \"Атлетико Паранензе\" през сезон 2016-2017, с който печели шампионата на щата Парана и стига до осминафиналите в Копа Либертадорес. По-късно Аутори е на поста директор за няколко месеца, преди от 18 декември да заеме същия пост във \"Флуминензе\", където остава шест месеца. Специалистът пристигна в София  във вторник заедно с футболния агент Роджерио Перейра, който води голяма част от бразилските футболисти в България. \"Добре дошъл в твоя нов дом \"Лудогорец\", написа Перейра. \"Имам поглед върху качествата на играчите в \"Лудогорец\", повече върху бразилците. Знам, че те са много отдадени на работата си и са много добри футболисти. Целта ми е да продължим да играем на високо ниво, както досега. Ще се развиваме стъпка по стъпка, така съм правил винаги в моята кариера\", каза Аутори. Неговият предшественик Димитър Димитров пое \"Лудогорец\" през миналия август се задържа точно 301 дни начело на отбора. Той водеше шампионите в 43 мача, в които постигна 27 победи (63% успеваемост). Под негово ръководство \"Лудогорец\" се класира в групите на Лига Европа, след което игра 1/16-финал срещу \"Милан\".", "date": "2018.06.06", "title": "Бразилецът Пауло Аутори е новият мениджър на \"Лудогорец\", Димитър Димитров напусна"}
{"url": "https://www.dnevnik.bg/photos/2018/06/06/3190323_fotogaleriia_danteli_i_kostjumi_na_proletniia_bal_na/", "text": "Пролетният бал на Конфедерацията на работодателите и индустриалците в България (КРИБ) раздаде снощи традиционните награди в няколко категории за членовете си по време на пролетния си бал. Патрон на събитието бе премиерът Бойко Борисов. В кадър са председателят на организацията Кирил Домусчиев и съпругата му и вицепремиерът Екатерина Захариева.", "date": "2018.06.06", "title": "Фотогалерия: Дантели и костюми на пролетния бал на КРИБ"}
{"url": "https://www.dnevnik.bg/sport/2018/06/06/3190600_efbet_stana_generalen_sponsor_na_ludogorec_s_dogovor/", "text": "Българската букмейкърска компания \"Ефбет\" е новият генерален спонсор на \"Лудогорец\". Партньорството между двете страни беше обявено на съвместна пресконференция. \"Лудогорец\" е шестият елитен отбор, който слага логото на компанията на фланелките си. До момента \"Ефбет\" беше спонсор на \"Локомотив\" (Пловдив), \"Септември\", \"Ботев\" (Пловдив), \"Верея\", \"Витоша\" (Бистрица). Също така на втородивизионните \"Локомотив\" (Горна Оряховица) и \"Локомотив\" (София), както и на ЦСКА 1948 и \"Миньор\" (Перник), които бяха в Трета лига. \"Слагаме началото на едно сътрудничество с една компания, която подпомага футбола в България. Логото на \"Ефбет\" е на доста стадиони и инвестира в българския футбол. Изключително благодарни сме, че има такива компании\", каза изпълнителният директор на шампионите Ангел Петричев. Той добави, че договорът е за три години, но без да разкрива параметри по сделката. Досега \"Лудогорец\" носеше логото на друг букмейкър на фланелките си – bet365. Той беше генерален спонсор между 2016 и 2018 г. Преди това \"Лудогорец\" носеше логото и на друга компания, свързана с хазартния бизнес – производителя на игрално оборудване и съдържание \"Казино технолоджи\". Договорът между \"Лудогорец\" и \"Ефбет\" е подписан в разгара на споровете около  предложените промени в Закона за хазарта . Компанията е регистрирана в Малта, като управител е Цветомир Найденов, син на дясната на ръка на Божков от създаването на \"Еврофутбол\" - Стефан Найденов. Шест контроли в подготовката Седемкратният шампион \"Лудогорец\" ще проведе лятната си подготовка по познат начин. Тимът ще тренира за кратко в Смолян, след което ще замине за Австрия, където ще бъде същинската част от лятната подготовка. До 15 юни тимът ще бъде в града в полите на Родопите, а между 18 юни и 1 юли в Австрия. \"Лудогорец\" ще изиграе шест контролни срещи, като първата ще е в Смолян срещу \"Марица\" (Пловдив).", "date": "2018.06.06", "title": "\"Ефбет\" стана генерален спонсор на \"Лудогорец\" с договор за три години"}
{"url": "https://www.dnevnik.bg/bulgaria/2018/06/06/3190598_peevski_poiska_antikorupcionnata_komisiia_da_obiavi/", "text": "Депутатът от ДПС и издател на вестници Делян Пеевски настоя антикорупционната комисия да оповести незабавно резултатите от проверката след подаден срещу него сигнал. Вчера шефът на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев обяви, че  работата по сигнала е приключила, но подчерта, че по законът не е задължително информацията от нея да бъде обявена публично.  Георгиев беше принуден да говори по темата, след като на международна конференция беше публично обвинен в лицемерие от председателя на гражданското сдружение \"Боец\" Георги Георгиев. Именно  сдружението сезира органа да провери Пеевски  за извършени престъпления като незаконно придобито имущество и активи, неизпълнени служебни задължения и корупция. В изявление за вестниците си \"Монитор\" и \"Телеграф\" Делян Пеевски заявява, че антикорупционната комисия \"трябва да оповести незабавно резултатите от проверката, а не нейният председател да обяснява как тя била приключена\". Той уточнява, че не е уведомен за установеното и още днес ще отправи официално питане към органа. \"След като ме проверяват, да имат доблестта да кажат и какво са установили\", посочва Пеевски, според когото липсата на отговор обслужвала кръга \"Капитал\"  като давала възможност да се фабрикуват фалшиви новини около името му. В изявлението си депутатът от ДПС повтаря тезата си, че няма основание да се притеснява, тъй като е проверяван многократно от прокуратурата и данъчните, и подчертава, че всички проверки претърпели \"пълно фиаско\". За пореден път развива и пропагандираната в медиите му теза, че причината за сигналите срещу него е, че чрез медиите си разобличавал шайката български олигарси, ограбили страната. В същото време авторитетната неправителствена организация \"Репортери без граници\" твърди, че тъкмо Пеевски е \" най-мрачното въплъщение на ненормално състояние на нещата \" в медиите в България.", "date": "2018.06.06", "title": "Пеевски поиска антикорупционната комисия да обяви резултата от проверката срещу него"}
{"url": "https://www.dnevnik.bg/biznes/2018/06/06/3190606_rabotodatelite_iskat_garancii_sreshtu_nepazarno/", "text": "Работодателите настояват управляващите да поемат твърд ангажимент да не допускат прилагането на каквито и да било непазарни схеми при осъществяването на проекта АЕЦ \"Белене\", ако той бъде възобновен. Това се казва в публична позиция на Асоциацията на организациите на българските работодатели, адресирана до Народното събрание и изпратена до медиите. В организацията членуват КРИБ, БСК, БТПП и АИКБ. Членовете на организацията припомнят, че до момента министърът на енергетиката Теменужка Петкова е анонсирала само две изисквания, гарантиращи пазарни условия за проекта - да няма държавни гаранции по осъществяването на проекта и да няма дългосрочни договори за изкупуване на произведената електроенергия. Не откриваме публично заявена изрична забрана на преференциално ценообразуване, възможни доплащания на ценови разлики и/или премии, корпоративни гаранции от държавните дружества в енергетиката, например Български енергиен холдинг, Национална електрическа компания, АЕЦ \"Козлодуй\" и др. \"Всъщност гореизложените изисквания едва ли изчерпват възможните непазарни начини за ощетяване на данъкоплатците – корпоративни и физически лица. Следователно, осланяйки се на добронамереността както на законодателната, така и на изпълнителната власт, настояваме за ясна и еднозначна декларация, че ще бъдат пресечени всякакви възможности за \"иновации\" и прилагане на схеми за непазарни приходи\", пишат членовете на асоциацията. Те предлагат и конкретни стъпки за действие, които включват това държавата да апортира в публично дружество досегашните материални и нематериални активи, да направи проспект на това дружество, с който то да бъде \"качено\" на фондовата борса, а след като му се увеличи капиталът с набраните през борсата средства, в него да влязат и съответните инвеститори, които да изпълнят проекта. След това произведеният ток да се продава през енергийната борса. Работодателите настояват за публична дискусия по темата, която да включва и цената на енергията, която евентуално ще произвежда един ден централата. В писмото се напомня, че има алтернативи на нова атомна централа - модерните ВЕИ инсталации, които вече произвеждат доста евтин ток. При реализация на проекта \"Белене\" следва да бъдат елиминирани всички рискове, свързани с доминиращите \"нашенски\" разбирания за качество и контрол на изпълнение, продукт на корупционната среда и политическа намеса, включително в чисто технически въпроси, се посочва в писмото.", "date": "2018.06.06", "title": "Работодателите искат гаранции срещу непазарно изпълнение на АЕЦ \"Белене\""}
{"url": "https://www.dnevnik.bg/politika/2018/06/06/3190619_pravitelstvoto_ne_dade_zaem_na_bdj_tursi_se_cialostno/", "text": "Отложихме частичното решение на проблема със заема на БДЖ, за да намерим цялостно такова в близките 10 дни, каза министърът на финансите Владислав Горанов след заседанието на правителството. Днес кабинетът трябваше да гласува допълнителни плащания от централния бюджет по бюджета на Министерството на транспорта за предоставянето на възмездна финансова помощ на \"Холдинг БДЖ\". Първоначалната идея беше  да се отпуснат 20 млн. лв ., колкото е сумата, запорирана от съда в сметките на \"БДЖ Пътнически превози\" по искане на международните кредитори. Част от сградата на централата на железницата, която е паметник на културата, е  обявена за продажба  от частен съдебен изпълнител. Премиерът Борисов вчера е казал, на пролетния бал на КРИБ, че ще бъдат отпуснати 103 млн. лв., колкото е остатъкът на задължението по заема. \"Цялостно решение се търси. Това означава интензивни разговори с облигационерите, от които ще се опитаме да постигнем по-добър резултат като цяло за компанията и да уредим еднократно окончателно всички взаимоотношения по повод на изтегления през 2007 г. облигационен заем в размер на 250 млн. лв.\", каза Горанов, като уточни тези разговори да останат конфиденциални, докато не намерят решение. Трябва да се знае от всички български граждани, които искат да ползват железницата, че общите разходи на пътническите превози са около 250 млн. лв. на година, от които от собствени приходи са около 50 млн. лв. 200 млн. лв. са от данъците на българските граждани, каза още Горанов. Според него, ако смятаме, че трябва да продължаваме да имаме атрактивни железници, трябва да инвестираме много. Горанов каза още, че е готов да подкрепи търг за нов подвижен състав на железниците, ако решението на правителството за него и за концесията за летище София са в един ден. Правителството планираше да погаси заема на БДЖ с парите от концесията за летището.", "date": "2018.06.06", "title": "Правителството не даде заем на БДЖ, търси се цялостно решение"}
{"url": "https://www.dnevnik.bg/sviat/2018/06/06/3190622_katar_planira_da_stane_chlen_na_nato/", "text": "Катарският министър на отбраната Халид бин Мохамед ал Атия заяви, че дългосрочните стратегически амбиции на страната му предполагат присъединяване към НАТО, предаде \"Франс прес\", цитирана от БТА.  \"Катар се нареди сред най-значимите страни от региона, що се отнася до качество на  въоръженията \", по-специално благодарение на Запада, заяви той в интервю за местно издание по повод първата  годишнина от кризата  в Залива. \"Ние сме основен съюзник извън НАТО\", посочи той и добави: \"Амбицирани сме да станем пълноправен член, ако партньорството ни с НАТО се развива и ако имаме ясна видимост\", подчерта той. Катарският министър приветства укрепващите връзки със Северноатлантическия съюз и сподели, че Доха би могла да приеме \"подразделения от НАТО или някой от специализираните им центрове\". Катар вече е предоставил на САЩ важната военна база \"Ал Удейд\", посочва АФП. Ако обаче той се присъедини пълноправно към алианса, ще е първата арабска страна, предприела тази стъпка. Точно преди година Саудитска Арабия, Обединените арабски емирства, Бахрейн и Египет изведнъж скъсаха всички връзки с Катар.  Обвиниха страната , че \"финансира тероризма\", и я упрекнаха, че се сближава с шиитски Иран, основния регионален съперник на Рияд, който доминира сред арабските петролни монархии от Залива, припомня агенцията. ", "date": "2018.06.06", "title": "Катар планира да стане член на НАТО"}
{"url": "https://www.dnevnik.bg/skorost/2018/06/06/3190557_fotogaleriia_novoto_bmv_h5_porasna_i_podobri_umeniiata/", "text": "След близо двадесет години на пазара, три поколения и повече от 2.2 милиона продажби БМВ Х5 влезе в своята четвърта генерация по-голямо, за първи път с офроуд пакет и асистиращи системи, доближаващи го до автономните автомобили.", "date": "2018.06.06", "title": "Фотогалерия: Новото БМВ Х5 порасна и подобри уменията си извън пътя"}
{"url": "https://www.dnevnik.bg/bulgaria/2018/06/06/3190627_shte_ima_finni_promeni_v_priema_za_purvi_klas_dogodina/", "text": "Догодина ще има промени в приема за първи клас, но те ще бъдат фини и ще се запази принципът за близост, каза в отговор на въпрос на \"Дневник\" министърът на образованието Красимир Вълчев след заседанието на Министерския съвет. \"Във всички случаи има нужда от прецизиране на районите, като виждаме, че в три столична училища имаме неприети деца от първа група. Това е, защото училищната мрежа е неправомерно разпределена\", каза Вълчев. Сега 70% от децата, кандидатстващи за първи клас в София, са приети в най-близкото училище според данните на образователния министър. Над 90% от децата в Бургас, Варна и Пловдив също са приети по първо желание. \"Принципът на близост е важен от гледна точка на удобството и трафика в София\", каза още министър Вълчев. Той добави, че уседналостта е въведена, за да премахнат злоупотребите със смяна на адресите в последния момент. Дали това е дискриминация спрямо тези, които са се нанесли на нов адрес, щяла да се произнесе Комисията по дискриминация. Над 20 хил. деца са включени допълнително в образователната система, отчете Вълчев. Правителството днес е приело постановление за съвместна работа на институциите по обхващането и задържането на лицата в задължителна училищна и предучилищна възраст. Малка част от \"включените\" деца са отпаднали вторично най-вече защото родителите им пътуват. Механизмът показал, че \"основните причини, поради които децата не присъстват в образователната система, са културни, липсата на отношение към образованието още от семейната среда, от най-ранна възраст, която се отразява в незнаенето на български език и натрупването на образователни дефицити. Вълчев смята, че основната причина за отпадането на децата от образованието е липсата на уважение към това, че децата трябва да упражняват правото си на образование, което от своя страна е задължение на родителите. \"Преди година заявихме, че това е може би една от трите ни най-важни задачи – да обхванем всяко дете в образователната система. През следващите години и десетилетия недостигът на работна сила ще бъде общ. Тези, които ще стъпват на пазара на труда, ще бъдат едва 2/3 от тези, които ще навлизат в пенсионна възраст\", каза още Вълчев. Затова това, което образователната система прави, е \"да не допуснем нито едно дете като крайно амбициозна цел да отпадне преждевременно от образователната система и да рационализираме профилната структура най-вече на професионалното и висшето образование\", според Красимир Вълчев.", "date": "2018.06.06", "title": "Ще има \"фини промени\" в приема за първи клас догодина"}
{"url": "https://www.dnevnik.bg/evropa/evrofinansirane/oblasti/kultura/2018/06/06/3190617_studenti_predstaviat_stenopis_na_54_kv_m/", "text": "Точно 54 квадратни метра е колективният стенопис \"Нови посоки\" на студенти от Нов български университет, който ще бъде представен в пространство за култура и изкуство THE BOX – Student City Art & Culture Area към Народно читалище \"Черноризец Храбър\" в Студентски град в София. Откриването й е на 7 юни от 18 часа, съобщиха от университета. В стенописа са комбинирани различни художествени техники, както и различни направления в съвременните стрийт арт тенденции.  Студентите ще представят и свои проекти в областта на класическите графични техники и илюстрация. Ще бъдат представени и илюстрации, също изпълнение в класически графични техники – туш и пето, туш и четка, темпера. Автори на изложбата са студенти от бакалавърска програма \"Визуални изкуства\" – модул \"Графика и илюстрация\", майнър програма \"Изобразителни изкуства\" със специализация \"Графика и илюстрация\" и студенти от курс \"Графика и илюстрация – II част\". Ръководител на проекта е доц. д-р Калина Христова, преподавател в департамент \"Изящни изкуства\" на Нов български университет. Изложбата може да бъде разгледана до края на юни.", "date": "2018.06.06", "title": "Студенти представят стенопис на 54 кв.м"}
{"url": "https://www.dnevnik.bg/evropa/2018/06/06/3190624_franciia_stroi_selishte_za_bolni_ot_alchaimer/", "text": "В Югозападна Франция започна строежът на селище за болни от Алцхаймер хора, пишат местни медии, цитирани от Би Би Си. Проектът, който е пръв по рода си във Франция, ще приеме около 120 пациенти след завършването му до края на 2019 г. Той ще има отворена структура и ще предлага алтернативни терапии. Проектът е вдъхновен от подобен експеримент в село близо до Амстердам. Всичко ще бъде приложено в селището, за да се поддържа участието на жителите в социалния живот, коментира Жан-Франсоа Дартиг, невролог и епидемиолог от университетската болница CHU в Бордо. Алцхаймер и свързаните с болестта дементни състояния засягат повече от един милион пациенти във Франция, като всяка година биват диагностицирани над 200 000 нови случая, посочва френската Асоциация на болните от Алцхаймер. Нито едно от съвременните лечения не може да спре болестта. Френското селище ще изглежда като традиционен средновековен укрепен град, типичен за местността. Няма да има видима ограда, но ще има много охранявани пътеки, добре интегрирани в социалния и културиян живот на града, обяснява архитектът на селището. Разположено на площ от седем хектара, то ще бъде разделено на четири части, разпределени около централния площад, и ще има супермаркет, фризьорски салон и ресторант, за да насърчава социалното включване. Идеята е да се избяга от болничната атмосфера. Пациентите освен това ще носят обикновени дрехи. За разлика от холандския си аналог във френското селище ще има изследователска структура, в която ще се сравняват методите спрямо традиционните домове за грижи. Учените ще живеят в селото заедно с жителите, както и със 100 гледачи и много доброволци, които ще организират различни дейности. В селището освен това ще има и обучени кучета, които да помогнат на пациентите да избягат от психологическата си изолация.", "date": "2018.06.06", "title": "Франция строи селище за болни от Алцхаймер"}
{"url": "https://www.dnevnik.bg/ot_vas/novini_ot_vas/2018/06/06/3189995_feribot_beloslav/", "text": "Единствената алтернатива на Аспаруховия мост да преминете през Варненските езера, ако не ви се обикаля до Девня е ферибот \"Белослав\".", "date": "2018.06.06", "title": "Ферибот \"Белослав\""}
{"url": "https://www.dnevnik.bg/evropa/2018/06/06/3190638_evropa_iska_izkljuchenie_ot_sankciite_na_sasht_za/", "text": "Европейски страни, подписали ядреното споразумение с Иран, са изпратили писмо до високопоставени служители от САЩ, за да подчертаят  ангажимента си  да се придържат към пакта,  от който Вашингтон се оттегли , и за да призоват САЩ да изключат активните в Иран фирми от ЕС от вторични санкции, предаде \"Ройтерс\". В писмо с дата 4 юни, видяно от \"Ройтерс\", министри от Германия, Франция и Великобритания посочват ключови области, които искат да бъдат изключени, като фармацевтичната индустрия, здравеопазването, енергетиката, автомобилната индустрия, гражданската авиация, инфраструктурата и банковото дело. В писмото, адресирано до финансовото министерство и държавния секретар на САЩ, министри на външните работи и на финансите, както и висш дипломат от ЕС посочват, че евентуално оттегляне на Иран от ядреното споразумение допълнително ще наруши реда в региона, където нови конфликти биха били пагубни.", "date": "2018.06.06", "title": "Страни от ЕС искат изключение от санкциите на САЩ за фирмите си в Иран"}
{"url": "https://www.dnevnik.bg/bulgaria/2018/06/06/3190632_deputatite_podkrepiha_na_purvo_chetene_sankcii_za/", "text": "Парламентът прие промени в Наказателния кодекс на първо четене, с които въведе по-строги наказания за бракониерите.  Предложението за промяна е на \"Обединени патриоти\", а водещата парламентарна група по законопроекта - тази по правни въпроси, не го подкрепи. Санкции ще се налагат на всеки, който лови незаконно риба - дори да не е констатиран улов. Измененията бяха приети с 93 гласа за, 7 депутати бяха против, а 28 се въздържаха, информира \"24 часа\". В сега действащото законодателство за немаловажни случаи извършителите се наказваха със затвор до една година и с глоба от 100 до 1000 лева. С предложената промяна се повишава минималният размер на глобата на 200 лв. и се въвеждат по-­високи санкции при повторно извършване на деянието. Немаловажните случаи по смисъла на закона включват улов на риба в рибостопански води с взривни, отровни или зашеметяващи вещества или в количества, надхвърлящи значително нормите за любителски риболов, улов на риба в запазени места или при маловодие, както и в непромишлени води през размножителния период на рибата. В средата на май парламентарната комисия по вътрешна сигурност и обществен ред подкрепи на първо четене изменения в Закона за рибарството и аквакултурите, с които служителите от агенцията по рибарство могат да получат полицейски правомощия. До 12 юни е срокът за внасяне на предложения и становища между двете четения на законопроекта. Повече четете  тук . ", "date": "2018.06.06", "title": "Депутатите подкрепиха на първо четене санкции за бракониери дори и без улов"}
{"url": "https://www.dnevnik.bg/sport/2018/06/06/3190628_arjentina_otmeni_kontrolata_v_erusalim_sled_zaplahi/", "text": "Аржентина отмени футболната приятелска среща с Израел. Контролата беше планирана да се играе в Ерусалим на 9 юни, като част от подготовката на южноамериканците за световното в Русия. Напрежение и заплахи от страна на пропалестински групи, свързани с евентуалното участие на Лионел Меси, доведоха до промяната. Президентът на Палестинската футболна федерация Джибрил Ражуб окуражи фенове да горят фланелки с името на Меси, ако звездата на аржентинския отбор реши да играе в мача.  \"Съжаляваме да обявим отмяната на мача между Израел и Аржентина\", се казва в съобщение на израелското посолство. Ражуб обяви, че е писал до аржентинското правителство с призив Меси да не играе. По думите му нападателят на \"Барселона\" е \"символ на мир и любов\". \"Израелското правителство се опитва да даде политическо значение (на мача), като настоява той да се играе в Ерусалим\", каза наскоро Ражуб. Палестинската федерация приветства решението за отмяната на мача. Министърът на отбраната на Израел Авигдор Либерман написа в \"Туитър\", че е срамно, че аржентинската страна се е поддала на натиска. Според израелския сайт Arutz Sheva министър-председателят на Израел Бенямин Нетаняху е разговарял с аржентинския президент Маурисио Макри. Макри заявил, че нямал влияние върху решението. Министърът на външните работи на Аржентина Хорхе Фаури посочил, че някои от футболистите не са искали да играят, без да спомене имена. Селекционерът на южноамериканците Хорхе Сампаоли изрази предпочитанията си мач да няма, защото от спортна гледна точка за него е по-добре отборът му да остане в лагера си в Испания и да си спести пътуването до Израел.", "date": "2018.06.06", "title": "Аржентина отмени футболната контрола в Ерусалим след заплахи и политическо напрежение"}
{"url": "https://www.dnevnik.bg/evropa/2018/06/06/3190643_olaf_suobshtava_za_ustanovena_izmama_v_bulgarskite/", "text": "Европейската служба за борба с измамите ОЛАФ съобщи днес за установена измама в дейността на българските митници, предаде БТА. Проверени са два митнически пункта, на които са били въведени подправени данни за преминали товари. Проверката е показала, че товарите не са били на мястото на датите и в часовете, посочени в документите. Установено е, че за да се извърши измамата, са били използвани компютърни вируси, чрез които се прониква от разстояние в митническите информационни системи. Така в системите са били подавани данни за товари, които фиктивно преминават транзитно от Полша, Унгария, Германия, Франция, Литва и Словакия, за да достигнат Сърбия и Турция. Сръбската и турската страна са съобщили, че такива товари не са пристигали на място. Разследването е обхванало 110 случая, се отбелязва в годишния доклад за дейността на ОЛАФ, представен днес. В документа се посочва също, че в последната година ОЛАФ е приключила седем разследвания, свързани с България, като в четири от тях е издала препоръки. Установени са били 119 нередности в изразходването на средства от бюджета на ЕС и по тях са били издадени 16 препоръки. ОЛАФ отбелязва, че не всяка нередност е свързана с измама. При работата с фондовете за сближаване в страната са били установени 904 случая на нередности, като за 43 случая са били издадени препоръки. От 2010 до 2017 г. България е повдигнала обвинения по 41 процента от препоръките, издадени ОЛАФ. Средно в ЕС този дял е 42 на сто. За миналата година в службата са получени 27 сигнала, касаещи България, като седем от тях са били подадени от властите, а останалите 20 са с \"частен\" източник.", "date": "2018.06.06", "title": "ОЛАФ съобщава за установена измама в българските митници"}
{"url": "https://www.dnevnik.bg/bulgaria/2018/06/06/3190648_vnesenite_za_nedostigasht_staj_za_pensiia_sumi_veche/", "text": "Внасянето на осигурителни вноски за недостигащ стаж при пенсиониране ще се установява служебно, без да е необходимо представянето на съответните платежни документи от гражданите. Това предвиждат промени в Наредбата за пенсиите и осигурителния стаж, съобщи правителствената информационна служба. Необходимите данни ще се вземат от информационната система на Националния осигурителен институт. По този начин се намалява административната тежест за гражданите, като същевременно ще се предотвратят възможностите за злоупотреби, се допълва в съобщението. Предвидени са и разпоредби, с които се преустановява възможността банките да правят удръжки от недължими или неправилно преведени суми за пенсии за погасяване на задължения на пенсионерите към тях. С приетите промени разпоредбите на наредбата се привеждат в съответствие с измененията в Кодекса за социално осигуряване, които са в сила от 1 януари 2018 г.", "date": "2018.06.06", "title": "Внесените за недостигащ стаж за пенсия суми вече ще се проверяват служебно"}
{"url": "https://www.dnevnik.bg/biznes/2018/06/06/3190656_parlamentut_shte_reshi_dali_bankata_za_vuzstanoviavane/", "text": "Правителството предлага на Народното събрание да ратифицира Споразумението за възмездни консултантски услуги за подпомагане на Агенция \"Пътна инфраструктура\" при въвеждането на Националната система за електронно събиране на пътни такси в България, съобщиха от пресслужбата на правителството. Подписаният на 9 май т. г. документ  между агенцията и МБВР предвижда използване експертизата на финансовата институция за успешното изпълнение на проекта. За да бъде постигнато това, банката ще изпълнява дейности по контрол и осигуряване на качеството при внедряването на електронната система за събиране на таксите за ползване на републиканската пътна мрежа. Експертите й ще оказват помощ в процесите по надзор и последващо тестване на цялата изградена електронна система. Банката ще консултира изготвянето на анализ и определяне на тарифите за пътно таксуване и обхват на мрежата. За изпълнението на тази дейност ще бъде спазено европейското законодателство в областта на пътното таксуване. Агенция \"Пътна инфраструктура\" ще получи помощ и при въвеждането на Европейската услуга за електронно събиране на такси в България с оглед осигуряване на оперативна съвместимост.", "date": "2018.06.06", "title": "Парламентът ще реши дали банката за възстановяване и развитие ще консултира изграждането на тол-системата"}
{"url": "https://www.dnevnik.bg/evropa/2018/06/06/3190660_mejdunarodnite_razgovori_v_es_shte_struvat_nai-mnogo/", "text": "Европейският парламент и националните правителства постигнаха политическо споразумение да наложат горна граница на цената на телефонните разговори между две държави членки. Международните обаждания няма да струват повече от 19 евроцента на минута, като това обхваща и текстовите съобщения. Идеята е част от новия Кодекс за електронните комуникации – предложение за директива, което трябва да замени настоящата нормативна рамка на ЕС за далекосъобщенията. Този набор от мерки е част от по-големия  пакет за свързаността , предложен от Европейската комисия през септември 2016 г. Неговата цел е да направи възможно пълноценното участие на гражданите и предприятията от ЕС в  цифровата икономика . През 2017 г. след години на оспорвани преговори и съпротива от телекомите  таксите за роуминг  отпаднаха в ЕС, което даде на пътуващите граждани възможност да говорят в чужбина на същите цени, на каквито и у дома си. Новият Кодекс за електронните съобщения предвижда: - да се засили разгръщането на  5G мрежи , като се гарантира наличието на 5G радиочестотен спектър до края на 2020 г. в ЕС и се предостави на операторите предвидимост от поне 20 години по отношение на лицензите - улесняване въвеждането на нови фиксирани мрежи с много високи капацитети чрез по-предвидими правила за съвместно инвестиране, насърчаване на споделянето на риска при разполагането на мрежи, насърчаване на устойчива конкуренция в полза на потребителите. Новите правила ще осигурят и по-тясно сътрудничество между комисията и органа на европейските регулатори в областта на електронните съобщения (БЕРЕК) при надзора на новите мерки - ползи и защита на потребителите, независимо от това дали комуникират чрез традиционни разговори и SMS-и или чрез Skype,WhatsApp и т.н. Цената на международните разговори в рамките на ЕС не трябва да надвишава 19 цента на минута, като същевременно се гарантира ненарушаване на конкуренцията, иновациите и инвестициите. Очакваният резултат е бързото и повсеместно въвеждане на мрежи от следващо поколение, като например оптични линии до домашни абонати и широколентови мобилни технологии (5G). Тази засилена свързаност би могла да улесни и създаването на нови стопански дейности и бизнес модели и по този начин да се превърне в твърде важен двигател на растежа. \"Постигнатото споразумение е ключово за изграждането на един истински функциониращ и в полза на всички цифров единен пазар. Новите правила проправят пътя за 500 милиарда инвестиции в мрежи с много голям капацитет, включително в отдалечени и селски райони, за по-добри обществени услуги и по-голяма защита на интересите на предприятията и хората. Договорените правила са от решаващо значение за постигането на целите за свързване в Европа и осигуряването на възможно най-добрата връзка с интернет на всички в ЕС, за да могат да участват пълноценно в цифровата икономика. Тази засилена свързаност ще допринесе за създаването на много нови малки и средни предприятия, ще стимулира предприемачеството и иновациите, ще се превърне във важен двигател на икономическия растеж\", коментира еврокомисарят  Мария Габриел . Постигането на \"политическо споразумение\" между Европейския съвет и европарламента означава, че и двете институции са съгласни със законодателното предложение на Европейската комисия и при формалното гласуване то ще бъде одобрено. Държавите членки ще имат две години да въведат новите правила в националното си законодателство.", "date": "2018.06.06", "title": "Международните разговори в ЕС ще струват най-много 19 цента на минута"}
{"url": "https://www.dnevnik.bg/evropa/2018/06/06/3190654_es_se_gotvi_da_naloji_dopulnitelni_mita_na_vnosa_ot/", "text": "Европейският съюз трябва да започне да прилага допълнителни вносни мита за определени продукти от САЩ от юли в отговор на американските мита върху вноса на европейски стомана и алуминий. Това заяви днес Европейската комисия, цитирана от \"Ройтерс\". Държавите - членки на ЕС, са подкрепили плана на еврокомисията да бъдат въведени мита върху американския износ на стойност 2.8 млрд. евро (3.3 млрд. долара)  в отговор на действията на Вашингтон , оценявани като незаконни. \"Комисията очаква да приключи съответните процедури в координация със страните членки преди края на юни, така че новите мита да започнат да се прилагат през юли\", заяви на пресконференция зам.-председателят на еврокомисията Марош Шефчович, цитиран от БТА. САЩ  въведоха митата за ЕС, Мексико и Канада на 1 юни . В отговор на действията на Вашингтон Мексико заяви, че приема аналогични мерки за някои продукти, сред които валцувани продукти, осветителни тела, тръби, ябълки, грозде, различни видове сирена в обеми, които да компенсират загубите от американските мита.  Канада също отвърна  с наказателни мита на стойност 12.8 милиарда щатски долара върху вноса на редица стоки от САЩ. Междувременно ЕС  внесе в СТО искане за консултации  със САЩ по въпроса за митата. Това е първата стъпка от процедурата на СТО за уреждане на спорове.", "date": "2018.06.06", "title": "ЕС се готви да наложи допълнителни мита на вноса от САЩ от юли"}
{"url": "https://www.dnevnik.bg/citat_na_deniia/2018/06/06/3190562_citat_na_denia_ludogorec_e_edin_moderen_boing_i_e/", "text": "Изпълнителният директор на \"Лудогорец\" Ангел Петричев обясни метафорично ситуацията, в която се намира отборът, който  назначи бразилеца Пауло Аутори  преди началото на лятната подготовка. \"Всички ние сме респектирани от визитката на господин Аутори. Той е легенда на бразилския футбол. Мисля, че е най-голямото име, което идва да работи в България, поправете ме, ако греша\", добави Петричев.", "date": "2018.06.06", "title": "Цитат на деня: \"Лудогорец\" е един модерен \"Боинг\" и е важно кой ще го управлява"}
{"url": "https://www.dnevnik.bg/sviat/2018/06/06/3190689_feisbuk_e_spodelial_danni_na_potrebiteli_s_pone/", "text": "\"Фейсбук\" призна, че има споразумения за обмен на потребителски данни с поне четири китайски компании, предадоха агенциите \"Ройтерс\" и \"Асошиейтед прес\". Сред тях е \"Хуауей\", третият по големина производител на смартфони в света, който бе посочен от представители на американското разузнаване като заплаха за националната сигурност заради работата му с лични данни. Китайските компании \" Хуауей \", \" Леново \", \"Опо\" и Ти Си Ел са сред общо около 60 компании, които са получили достъп до данни на социалната мрежа по \"контролиран\" начин, одобрен от \"Фейсбук\", съобщи днес вицепрезидентът по мобилните партньорства Франсиско Варела. Той направи това изявление, след като в.  \"Ню Йорк таймс\" публикува статия , в която описва подробно как \"Фейсбук\" е давал на производителите на мобилни устройства голям достъп до данните на приятелите на потребители без тяхното изрично съгласие. Данните са включвали история на работните места, дали са обвързани и други подобни информации за ползвателите на мобилните устройства и техните приятели.  Според социалната мрежа достъпът до данните е бил необходими, за да могат потребителите да ползват всички функции на едноименното приложение на смартфоните си.  Сенатор Марк Уорнър, най-високопоставеният демократ в сенатската комисия по разузнаването, каза, че новината поражда основателни притеснения. Той пожела да узнае как \"Фейсбук\" гарантира, че данните не се прехвърлят на китайски сървъри.", "date": "2018.06.06", "title": "\"Фейсбук\" е споделял данни на потребители с поне четири китайски компании"}
{"url": "https://www.dnevnik.bg/photos/2018/06/06/3190495_fotogaleriia_zashto_sreshtata_na_trump_i_kim_e_v/", "text": "Американският президент Доналд Тръмп и севернокорейският лидер Ким Чен-ун се срещат на 12 юни на сингапурския остров Сентоса - исторически разговор между държавен глава от Вашингтон и ръководител от Пхенян.", "date": "2018.06.06", "title": "Фотогалерия: Защо срещата на Тръмп и Ким е в \"Страната на забавлението\""}
{"url": "https://www.dnevnik.bg/kultura/2018/06/06/3190716_mobilno_prilojenie_shte_populiarizira_kulturni/", "text": "Мобилното приложение Sofia CulTour ще показва културни маршрути и събития на гости и жители на София. То е безплатно под формата на виртуален гид и ще може да бъде изтеглено на 8 юни, съобщиха създателите му от  платформата Sofia CulTOUR . Целта на инициативата е да привлече вниманието чрез технологиите към културно-историческото наследство на София и да провокира интереса към музеи, галерии и културни събития както на младите хора, така и на чуждестранните гости на града. Освен активно търсене, съобразено с личните предпочитания, системата предлага и активни нотификации за близки обекти и събития. Първа версия на приложението е напълно готова, като вече се работи и по втора, още по-добра версия, която в най-скоро време ще предложи на потребителите нови функционалности като планиране на индивидуални културни маршрути и др. Реализацията е на \"Бейс системс\" ООД (създатели на платформата \"Заслушай се\" – превод в реално време на езика на глухонемите), а проектът е финансиран от Програма \"Култура\" на Столична община.", "date": "2018.06.06", "title": "Мобилно приложение ще популяризира културни маршрути в София"}
{"url": "https://www.dnevnik.bg/evropa/2018/06/06/3190717_juber_navliza_na_evropeiskiia_pazar_za_spodeleno/", "text": "Компанията за превоз на пътници \"Юбер\" съобщи днес, че ще пусне услуга за споделено ползване на електрически колелета в Европа, опитвайки да разшири дейността си чрез други средства за придвижване и да се \"помири\" с местните власти, предаде \"Ройтерс\", цитирана от БТА. През април \"Юбер\" купи стартъп компанията \"Джъмп байкс\" (JUMP Bikes), за да може да предлага различни начини на придвижване. Екипът работи усилено за пускането на \"Джъмп\" в Берлин до края на лятото и планираме пускането на услугата и в други градове в Европа през идните месеци, каза главният изпълнителен директор на \"Юбер\" Дара Хосровшахи на конференция в Берлин. Особено се радваме на идеята за колелетата, тъй като те могат да осигурят удобно, щадящо природата пътуване дори в гъстонаселените градове, където пространството е ограничено, а пътищата са задръстени, допълни Хосровшахи. \"Юбер\" се сблъска с трудности в Европа, където  протестите  на традиционните таксита доведоха до  съдебни забрани за спиране  на някои от услугите на компанията. Освен това \"Юбер\" и други компании за превоз на пътници от частни шофьори са обвинявани за задръстванията в големите градове като Лондон. Хосровшахи каза, че компанията му планира изцяло електрическа услуга \"Юбер грийн\" (Uber Green) в Берлин до края на годината след пускането й в Мюнхен. \"Юбер\" е готов да помогне за преодоляването на някои от най-големите трудности на германските градове -  замърсяването на въздуха , задръстванията и достъпа до по-чист транспорт, отбеляза той. Колелетата на \"Джъмп байкс\" се отключват и заключват, като се използват смартфон приложения. Те могат да се оставят на всяка обществена стоянка за колелета, което елиминира голяма част от разходите за инфраструктура, с които се сблъскват други компании за споделяне на велосипеди. Местонахождението на велосипедите се следи с GPS.", "date": "2018.06.06", "title": "\"Юбeр\" навлиза на европейския пазар за споделено пътуване с велосипеди"}
{"url": "https://www.dnevnik.bg/sviat/2018/06/06/3190724_mianma_i_oon_podpisaha_memorandum_za_vrushtaneto_na/", "text": "Мианма и агенциите на ООН подписаха меморандум за разбирателство за репатрирането на мюсюлманите рохинджи, избягали в Бангладеш, предаде \"Асошиейтед прес\". Документът може да доведе до завръщането в родния им щат Ракхайн на около 700 000 мюсюлмани от етноса рохинджа, избягали от репресиите на силите за сигурност и сега намиращи се в пренаселени лагери в Бангладеш. В меморандума е залегнало обещание за \"рамка за сътрудничество\", чиято цел е да бъдат създадени условия за \"доброволно, безопасно, достойно и трайно\" завръщане на бежанците по родните им места. Правозащитници и международни организации  обвиняват силите за сигурност  на Мианма в масови изнасилвания, убийства, изтезания и палежи на домовете на рохинджите в западния щат Ракхайн. ООН и САЩ окачествиха като \"етническо прочистване\" кампанията на армията, започнала през август. През ноември Мианма и Бангладеш се споразумяха да започне връщане на  рохинджите  по родните им места. Бежанците обаче се страхуваха, че в Мианма животът им ще бъде изложен на риск, ако там няма международни наблюдатели. Мианма на свой ред настоя те да имат документи за самоличност, на каквито повечето рохинджи нямат право. Представителят на ООН и координатор на организацията в Мианма Кнут Остбю заяви, че меморандумът е важна първа стъпка към уреждането на кризата. \"Има доста работа за вършене. Задачата не трябва да бъде подценявана. Говорим за около 700 000 души\", каза той. Според ООН споразумението дава възможност на структурите на организацията за подпомагане на бежанците и развитието да бъде даден достъп до щата Ракхайн. ООН заяви, че това ще позволи на Върховния комисариат на ООН за бежанците да оцени ситуацията и да осведоми бежанците за условията в районите им на произход, за да могат да вземат по-информирано решение за това дали искат да се върнат. Правозащитните организации остават песимистично настроени дали безопасното завръщане изобщо ще бъде възможно някога. Те изтъкват липсата на твърди ангажименти на Мианма и десетилетната ѝ политика към малцинствената група, която е лишена от гражданство по силата на закон от 1982 г., изключващ ги от списъка с признатите етнически групи в преобладаващо будистката страна. /БТА", "date": "2018.06.06", "title": "Мианма и ООН подписаха меморандум за връщането на бежанците рохинджи"}
{"url": "https://www.dnevnik.bg/sport/2018/06/06/3190623_s_275_mln_dolara_ot_edin_mach_meiuedur_otnovo_e/", "text": "Боксьорът Флойд Мейуедър е най-скъпоплатеният спортист в света за последните 12 месеца. 41-годишният американец се завърна на върха в годишната класация на \"Форбс\" с приходи от 285 милиона долара. Мейуедър се оттегли от спорта през 2015 г., след като изравни рекорда на Роки Марчиано от 49 победи в 49 мача. 22 месеца по-късно непобеденият шампион в средните категории се завърна на ринга, за да направи исторически двубой със звездата на смесените бойни спортове Конър Макгрегър. Само от този мач Мейуедър е спечелил 275 милиона. Останалите десет милиона са приходите му от рекламни договори. Благодарение на парите от двубоя с Макгрегър американецът стана петият спортист, надхвърлил 1 милиард долара приходи в кариерата си. Другите петима са седемкратният шампион във Формула 1 Михаел Шумахер, голфърите Джак Никлаус, Арнолд Палмър, Тайгър Уудс и голямата звезда на баскетбола Майкъл Джордан. За последно Мейуедър оглавяваше класацията на \"Форбс\" през 2015 г., когато спечели 300 милиона долара от дългоочаквания мач с Мани Пакиао. Американецът е №1 по приходи за четвърти път в последните седем години. В анализа на \"Форбс\" са включени заплатите и рекламните договори на спортистите. В класацията за 100-те най-скъпоплатени състезатели намират място представители на 22 държави и 11 спорта. Най-голям е броят на американците - 66. Баскетболът е с най-много представители сред спортовете - 40. Втори в класацията с огромна разлика зад Мейуедър е звездата на \"Барселона\" Лионел Меси. Аржентинецът и Кристиано Роналдо са първите футболисти, които минават 100 милиона долара приходи за една година. В последните 12 месеца Меси е заработил общо 111 милиона долара, от които 84 милиона са от заплати, а 27 милиона - от реклама. Роналдо, който оглавяваше класацията в последните две години, се смъкна до третото място. Звездата на \"Реал\" има 108 милиона долара приходи, като 47 милиона от тях са от рекламни договори. Макгрегър е четвърти с 99 милиона долара приходи, които са почти изцяло от мача с Мейуедър. Неймар, който преди година премина от \"Барселона\" в ПСЖ за рекордните 222 милиона евро (260 млн. долара), допълва челната петица. Бразилският футболист е заработил 90 милиона долара. Осезаемо е присъствието на играчи от Националната баскетболна асоциация (НБА). Основните състезатели на финалистите \"Кливланд кавалиърс\" и \"Голдън стейт уориърс\" - Леброн Джеймс и Стеф Къри, са най-предно класираните. Те са шести и осми, съответно с 85.5 и 76.9 милиона долара. Роджър Федерер е единственият тенисист в първите десет. Швейцарецът е седми със 77.2 милиона приходи благодарение на рекламните си договори на стойност 65 милиона. Рафаел Надал е следващият тенисист в класацията, като затваря топ 20 с 41.4 милиона долара. В анализа на \"Форбс\" не присъства нито един спортист от женски пол. Носителката на 23 титли от Големия шлем в тениса Серена Уилямс изпадна от класацията заради отсъствието си от корта, след като роди първото си дете.", "date": "2018.06.06", "title": "С 275 млн. долара от един мач Мейуедър отново е най-добре печелещият спортист"}
{"url": "https://www.dnevnik.bg/bulgaria/2018/06/06/3190752_borisov_nakarah_se_na_mvr_za_pelov_kazaha_che_sa/", "text": "Накарах се много на МВР, казаха, че са положили много усилия, каза днес пред журналисти премиерът Бойко Борисов по повод  убийството на избягалия от затвора Владимир Пелов , предаде радио \"Фокус\". Премиерът уточни, че проблемът е големият дефицит на желаещите да станат полицаи. \"Ще изчакаме министър Валентин Радев да се върне. Тази сутрин говорихме дълго с главния секретар, с шефа на полицията\", обясни Борисов. Той допълни, че много неща трябва да се променят, но и много е направено. Премиерът изрази надежда, че тези, които работят в проследяването и издирването, са си взели поука от случилото се. По-рано днес  от МВР обявиха, че от около месец  имали информация, че избягалият затворник е в района на Ботевград, но при операцииите по сигнали за неговото местонахождение полицаите не откривали нищо. Беше посочено също, че Владимир Пелов е бил неузнаваем - с брада, шапка и суичър, и вероятно се е укривал около града.", "date": "2018.06.06", "title": "Борисов: Накарах се на МВР за Пелов, казаха, че са положили много усилия"}
{"url": "https://www.dnevnik.bg/sport/2018/06/06/3190722_bfs_iska_programata_za_noviia_sezon_da_e_po-guvkava/", "text": "Програмата на мачовете през новия сезона в Първа лига трябва да е съобразена с всички заинтересовани страни, като в основата трябва да е мисълта за гарантиране на сигурността на зрителите. Това заяви президентът на Българския футболен съюз (БФС) Борислав Михайлов след среща с представители на полицията, Столичната община и \"Нова броудкастинг груп\", която държи правата за излъчването на срещите. Михайлов благодари на присъстващите \"за ползотворното сътрудничество през изминалите няколко години\". Той обаче припомни проблемите, възникнали около серията пролетни мачове между ЦСКА и \"Левски\", при които след хвърлена бомбичка пострадаха двама полицаи, а движението в центъра на София беше затруднявано. \"Сигурен съм, че може да подобрим още нещата, тъй като през изминалия сезон се създаде известно напрежение заради големия брой отбори, които играха на Националния стадион \"Васил Левски\", както и заради повечето вечни дербита между \"Левски\" и ЦСКА. Проблемите са най-вече заради локацията на стадион \"Васил Левски\", която предизвиква редица промени в движението на градския транспорт и пречи на гражданите на София при по-големи мачове\", каза Михайлов, цитиран от сайта на футболния съюз. \"В същото време трябва да помислим и за по-внимателен и гъвкав подход при изготвянето на програмата през новия сезон, защото сигурността на хората е приоритет номер едно, но трябва да имаме предвид и интересите на телевизията, носител на правата, която влага доста пари и клубовете разчитат на тях, за да попълнят бюджета си\", добави Михайлов. Финансовият директор на \"Нова броудкастинг груп\" Николай Андреев изрази готовност за съдействие при изготвянето на програмата за идния сезон. Старши комисар Антон Златанов акцентира върху гарантирането на сигурността на зрителите и гражданите. \"Нашата позиция винаги е била, че за полицията около футболните мачове трябва да се говори на принципа, на който трябва да се говори и за съдиите – колкото се може по-малко. Наясно сме, че понякога нашето изискване за по-ранни часове на рисковите мачове води до затруднения за града особено в работен ден, но ние поставяме сигурността на гражданите на София на първо място и това е причината понякога да настояваме мачовете да завършват в светлата част от деня\", каза той. Главният секретар на Министерството на младежта и спорта Асен Марков отново настоя за законови промени с идеята за  увеличаване на личната отговорност . \"Нека полицията да има възможност да налага забрани за посещаване на мачове и нещата много бързо ще си дойдат на мястото\", заяви Марков. Представителите на Столичната община – Кристина Лазарова и Красимир Димитров, заговориха за ограничаване на практиката привържениците на \"Левски\" и ЦСКА да правят шествия по улиците на София преди мачовете между двата отбора. \"Това наистина създава големи неудбоства за нас, а и за полицията при опазването на обществения ред и нормалното придвижване на софиянци\", каза Димитров. След изтеглянето на жребия за новия сезон в Първа лига ще има нова среща, за да се определят най-добрите часове на мачовете според взаимните интереси на замесените страни.", "date": "2018.06.06", "title": "БФС иска програмата за новия сезон да е по-гъвкава заради сигурността на зрителите"}
{"url": "https://www.dnevnik.bg/sviat/2018/06/06/3190732_evropa_i_sasht_prejiviavat_epohalen_razlom_predupredi/", "text": "Председателят на  Мюнхенската конференция по сигурността  Волфганг Ишингер заяви, че сегашната трансатлантическа криза е \"епохален разлом\" в историята на Запада, предаде ДПА. Конфликтът между американския президент  Доналд Тръмп и Европейския съюз  по въпросите на търговията, климатичните изменения, международните споразумения и институции е много по-всеобхватен от неразбирателството за  войната в Ирак  преди 15 години, посочва Ишингер в интервю за ДПА. Фундаменталните вярвания на Запада не бяха променени тогава, отбелязва бившият германски посланик във Вашингтон. \"Това, с което се сблъскваме сегаq е много по-сериозен процес, защото с него се разклащат основополагащи елементи на Запада и  западните ценности \", добавя той. През 2002-2003 г. Германия и Франция отказаха да се включат заедно със САЩ във войната в Ирак, което доведе до значително обтягане в трансатлантическите отношения. Настоящите проблемни точки включват решението на Тръмп да наложи  наказателни мита на вноса  на метали от ЕС и от други страни, а също така и едностранното му оттегляне от  Парижкото споразумение за климата  и от  иранската ядрена сделка . Тръмп ще се срещне с европейските си съюзници в петък в Канада на срещата на Г-7. Там ще бъдат германският канцлер Ангела Меркел, френският президент Еманюел Макрон, италианският премиер Джузепе Конте, британският премиер Тереза Мей, а също така и лидерите на ЕС Доналд Туск и Жан-Клод Юнкер. /БТА", "date": "2018.06.06", "title": "Европа и САЩ преживяват \"епохален разлом\", предупреди експерт"}
{"url": "https://www.dnevnik.bg/evropa/2018/06/06/3190787_cheshkiiat_prezident_za_vtori_put_naznachi_babish_za/", "text": "Чешкият президент Милош Земан назначи Андрей Бабиш за премиер за втори път, давайки му нов шанс да сформира правителство и така да сложи край на продължаващия няколко месеца политически застой, предаде \"Ройтерс\". През октомври центристкото движение на Бабиш \"Действие на недоволните граждани 2011\" (АНО) спечели парламентарните избори, но през януари неговото правителство на малцинството  не получи вот на доверие  и трябваше да подаде оставка. Бабиш остана да управлява, но вече като служебен премиер. Вчера  хиляди чехи излязоха на митинг в Прага , за да протестират срещу Бабиш и срещу предоставената му възможност да опита да състави правителство, въпреки че е  разследван за измама . Те протестираха и срещу първото участие във властта на Комунистическата партия след падането на комунизма през 1989 г. Бабиш се готви да състави правителство заедно с Чешката социалдемократическа партия, което ще бъде подкрепяно в парламента и от Комунистическата партия. Положението на Бабиш се усложнява и от твърденията, че по времето на комунизма  е сътрудничил на бившата тайна полиция .", "date": "2018.06.06", "title": "Чешкият президент за втори път назначи Бабиш за премиер"}
{"url": "https://www.dnevnik.bg/evropa/2018/06/06/3190796_stotici_migranti_shturmuvaha_granichnata_ograda_na/", "text": "Стотици африкански мигранти се опитаха да преодолеят граничната ограда между Мароко и испанския анклав Сеута, трима са ранени, съобщиха испанските власти, цитирани от \"Асошиейтед прес\". Испанската полиция съобщи, че тази сутрин е осуетила опит на около 150 мигранти да преодолеят двойното заграждение. От другата страна мароканските власти са спрели още 250 души, които искали да стигнат до оградата. Лекари от Червения кръст са прегледали шестима души, преминали на испанска територия. Трима от тях са в болница с охлузвания и порезни рани. Испанските анклави в Северна Африка Сеута и Мелия са сред основните притегателни точки за икономическите мигранти и кандидатите за убежище, които опитват да достигнат Европа. /БТА", "date": "2018.06.06", "title": "Стотици мигранти щурмуваха граничната ограда на испанския анклав Сеута"}
{"url": "https://www.dnevnik.bg/sport/2018/06/06/3190917_adrian_andreev_otpadna_v_osminafinalite_na/", "text": "Адриан Андреев oтпадна в осминафиналите при дебютното си участие в юношеския \"Ролан Гарос\". 17-годишният българин загуби от испанеца Карлос Лопес Монтагуд с 5:7, 1:6 след 90 минути игра. Поставеният под №7 Андреев сервираше за спечелването на първия сет при 5:4, но допусна обрат. Във втората част младият българин поведе с пробив, но след това загуби шест последователни гейма. Aндреев допусна втора загуба във втория си мач срещу Лопес Монтагуд. През 2017 г. двамата се срещнаха в четвъртфиналите от турнира от първа категория на ITF в Мароко, а испанецът се наложи след здрава битка и 5:7, 6:4, 7:5. За Андреев това беше второ участие в турнирите от Големия шлем. През януари той стигна до втория кръг на Australian Open, където беше спрян от бъдещия шампион Себастиан Корда. В навечерието на \"Ролан Гарос\" българинът  спечели един от най-престижните турнири за юноши - \"Трофео Бонфилио\" в Милано , и се изкачи до шестото място в световната ранглиста в своята възраст.", "date": "2018.06.06", "title": "Адриан Андреев отпадна в осминафиналите на юношеския \"Ролан Гарос\""}
{"url": "https://www.dnevnik.bg/politika/2018/06/06/3190851_vutreshnata_komisiia_podkrepi_izcialo_nov_zakon_za/", "text": "С единадесет гласа \"за\" и шест \"въздържал се\" парламентарната комисия по вътрешна сигурност и обществен ред подкрепи Закона за киберсигурност, който бе представен от вицепремиера Томислав Дончев. Той заяви, че това е първият опит за всеобхватно законодателно решение при киберинциденти. По думите му проектът преследва две цели. От една страна, с него ще се транспонира европейското законодателство. От друга, за пръв път ще се регулират действията на операторите на цифрови услуги и др. Дончев заяви, че сегашната законова уредба е разпокъсана, а проблемът е сериозен, защото при пробив на едно място ще има отражение и в други страни - членки на ЕС, заради свързаността на администрациите на държавите. \"Няма текст, който да предполага допълнителни разходи. Считам, че с приемането на закон като минимум въвеждаме ред, организация и яснота кой какво трябва да прави в подобни ситуации\", каза той. Макар проектът да се разглеждаше на първо четене, обсъждане в комисията липсваше, като само депутатите от БСП Красимир Янков и Иван Иванов задаваха въпроси. Янков попита как вносителите на проекта виждат превенцията за осигуряване на киберсигурност и как смятат да постигнат ограничаване на трансграничните злодеяния. Дончев отговори, че мерките са чисто организационни, а реалната превенция е работа на отделните служби и се урежда в други нормативни актове. Той заяви, че за киберсигурността не става дума за пари, а за много пари. И се аргументира - технологиите се развиват бързо и нещо, което е работило преди седмица например, днес може и да не върши никаква работа. Вицепремиерът допълни, че става дума за технологична надпревара между защитаващите се и атакуващите ги. Проектът предвижда, че съвет по киберсигурност към МС ще оценява и съветва за противодействие на кибератаки. Той цели онлайн магазините, търсачките и облачните услуги да бъдат подсигурени срещу кибератаки, а секторите, определени като потенциални мишени са публичната администрация, енергетиката, транспортът, банките, болниците, снабдяването с питейна вода. Какво предвижда законопроектът четете  тук .", "date": "2018.06.06", "title": "Вътрешната комисия подкрепи изцяло нов закон за киберсигурността"}
{"url": "https://www.dnevnik.bg/detski_dnevnik/2018/06/06/3190807_v_koi_uchilishta_ima_nai-visoki_rezultati_na_maturite/", "text": "Математическа гимназия \"Академик Кирил Попов\" в Пловдив е училището, в което  седмокласниците имат най-високи резултати на изпитите по български език и литература и по математика . Средният резултат е 89.03, показва справката на образователното министерство. На второ място е математическата гимназия \"Д-р Петър Берон\" във Варна, а на трето - Софийската математическа гимназия \"Паисий Хилендарски\". В първата десетка (вижте списъка по-долу - бел. авт.) са само математически и природоматематически гимназии, но не и езикови, тъй като в тях няма прием след 5 клас. ", "date": "2018.06.06", "title": "В кои училища има най-високи резултати на матурите след 7 клас"}
{"url": "https://www.dnevnik.bg/sviat/2018/06/06/3190897_tazi_raketa_uj_e_unishtojena_-_s_kakvo_rusiia/", "text": "Ракета за зенитен комплекс \"Бук\", която би трябвало вече да е унищожена, е била използвана от руската корпорация \"Алмаз-Антей\" през 2015 г. за тестовете ѝ, целящи да докажат, че малайзийският самолет не е свален над Източна Украйна от оръжие, принадлежащо на армията на Русия. Това  съобщи  Елиът Хигинс, основателят на изследователската група \"Белингкат\" (Bellingcat), която разследва по публично достъпни източници трагедията от лятото на 2014 г. и почти всичко от твърденията ѝ след това е било потвърждавано от официалните разследвания. Международната разследваща група обяви през май, че самолетът от полет МН17 най-вероятно е бил унищожен в полет от ракета, произведена през 1986 г. в Долнопрудненското научно-производствено предприятие. Коментирайки твърдението, министерството на отбраната в Москва каза, че всички ракети за \"Бук\" подлежат на \"отписване и утилизация\" след 25 години експлоатация. Това би трябвало да означава, че откритите на мястото на катастрофата и показани на пресконференция отломки с ясно видим сериен номер няма как да са от изстреляна по малайзиския боинг ракета. По руските изисквания тя би трябвало да е снета от въоръжение и унищожена не по-късно от 2011 г. Руското министерство казва, че такива ракети може да са използвали украински военни, но следствието, което все още не твърди, че демонстрираните в Холандия отломки са именно от ракетата-убиец, не е установило движение на подобен зенитен комплекс в района в дните преди и след катастрофата. За сметка на това на видеозаписа от експериментите на \"Алмаз-Антей\" ясно се вижда подготовката за контролирано взривяване на ракета от \"Бук\" с номер от 1987 г. Защо тази ракета на 28 години със заряд все още съществува и как е стигнала до експеримента не е ясно. През октомври 2015 г. специалисти на компанията взривиха челната част от Ил-76, който като корпус е смятан от тях за най-близък до този на \"Боинг-777\". Заключението им е, че малайзиският самолет е свален с модел ракета, с какъвто Русия не разполага вече, както и че тя е била изстреляна от територия под контрола на украинската армия.", "date": "2018.06.06", "title": "Тази ракета уж е унищожена - с какво Русия опровергава разследването за сваления самолет"}
{"url": "https://www.dnevnik.bg/sport/2018/06/06/3190809_putin_ochakva_dostoino_predstaviane_i_borba_dokrai_ot/", "text": "Руският президент Владимир Путин очаква достойно представяне от националния отбор на домашното световно първенство по футбол. Според него играчите ще дадат най-доброто, на което са способни. \"Отборът ще се представи достойно, показвайки интригуващ и красив стил на игра, и ще се бори докрай. За съжаление националният отбор не е постигнал нещо значимо досега\", каза Путин по време на посещението си в Китай. Според него главната цел пред страната е да организира първенството по най-добрия начин и то да стане празник за всички футболни фенове по света. \"Кандидатите за крайната победа са много. От латинските отбори са Аржентина и Бразилия. Знаем колко добре игра германският тим на предишното световно и испанците също играят красив, висококачествен футбол. Със сигурност ще има и други кандидати, като най-добрият отбор ще спечели\", каза още Путин. Руският отбор не се представи убедително в приятелските си срещи преди световното.  Равенство срещу Турция  във вторник прекъсна серия от три поредни загуби. За последните 12 месеца руснаците имат три победи в 13 мача. Домакините откриват шампионата с мач срещу Саудитска Арабия на 14 юни. Турнирът ще продължи до 15 юли.", "date": "2018.06.06", "title": "Путин очаква достойно представяне и борба докрай от руския отбор на световното"}
{"url": "https://www.dnevnik.bg/sviat/2018/06/06/3190750_hiliadi_migranti_sa_pristignali_v_bosna_cherna_gora_i/", "text": "Нараства миграционният натиск над Албания, Черна гора и Босна и Херцеговина, докато търсещите път към Западна Европа се опитват да преминат по алтернативен маршрут. Това съобщи Международната организация за миграцията, цитирана от \"Евронюз\". Според материала мигрантите използват нов маршрут (за който миналата седмица говори и европейската  гранична организация \"Фронтекс\" ) през адриатическите страни, за да стигнат до Хърватия и оттам да продължат в други държави от ЕС. Така хиляди мигранти са преминали тази година през Албания, Черна гора, Босна и Херцеговина и Хърватия. Първите три страни, които не са членки на ЕС, са регистрирали 6700 новопристигнали само за първите пет месеца на годината - над два пъти броя на мигрантите, документирани за цялата 2017 г. (около 2600 души). В Босна и Херцеговина са по-голямата част от тях - над 4000 души, докато за миналата година броят им е 755 души. Около една пета казват, че са от Сирия, други са от Ирак, Алжир, Турция и Афганистан. Стотици спят в паркове в столицата Сараево, разказва \"Евронюз\". Данните на националните власти в Босна и Херцеговина са малко по-различни - според тях от 1 януари до 3 юни в страната са регистрирани 5319 мигранти, от които над 4700 са изразили намерение да поискат закрила, а над 400 са го направили (тези, които получат статут в Босна, не биха могли да пътуват свободно из ЕС за разлика от тези, на които подобен статут е предоставен в страните членки). За телевизия N1 министърът на сигурността Драган Мектич каза, че все още \"нито един\" не е получил статут, а няколкостотин са напуснали Босна и Херцеговина. Откакто Сърбия, Унгария и Хърватия затегнаха граничния контрол, трафикантите създадоха нов маршрут от Гърция през Албания и на север, а към Босна все повече се придвижват и мигранти, останали в Сърбия от 2016 г., отбелязва телевизията.", "date": "2018.06.06", "title": "Хиляди мигранти са пристигнали в Босна, Черна гора и Албания за 5 месеца"}
{"url": "https://www.dnevnik.bg/bulgaria/2018/06/06/3190935_bulgariia_e_15-ta_po_visiashti_dela_v_suda_po_pravata/", "text": "България е на 15-о място по брой на висящи дела в Европейския съд по правата на човека в Страсбург (ЕСПЧ). Това се разбра от приетия от правителството днес пети обобщен годишен доклад по изпълнението на решенията на съда, който се изготвя от правосъдния министър и ще бъде представен в парламента. През 2017 г. висящите жалби срещу България в Страсбург са 623. Това нарежда страната на 15-о място сред държавите с най-много висящи дела. Начело са Румъния с 9900 жалби, следвана от Русия със 7750, Турция съд 7500 и Украйна със 7100. Според данните в доклада България е на 19-о място, ако изчисленията са по брой жалби на човек от населението. \"Тези данни потвърждават тенденцията за намаляване на броя на висящите жалби срещу държавата и след като години наред страната ни е заемала между седмо и девето място в тази класация, през последните седем години тя трайно е извън 10-те страни по конвенцията с най-много жалби пред ЕСПЧ\", подчертават от правителствената пресслужба и добавят, че според данните в анализа това се дължало, както на реформата в системата на Европейската конвенция за защита правата на човека, така и на действия на държавата по изпълнение на решенията на съда в Страсбург. Макар и през 2016 г. България да е заемала същото място по брой на висящите дела, те са били 723, което е със 100 повече от отчетените за изминалата година. Общият брой български решения на стадия на изпълнението към края на 2017 г. е 207, от които 77 са прецеденти (решения, които поставят самостоятелен проблем по конвенцията). За 2016 г. техният брой е съответно 290 и 94. Най-сериозните висящи проблеми, констатирани в осъдителните решения на ЕСПЧ, са на основание защита на националната сигурност, полицейското насилие, незаконното използване на специални разузнавателни средства и др. Положителните промени, които докладът отчита, са приключването на наблюдението по изпълнението на две дела, които засягат нарушения на правото на справедлив процес в разумен срок. Отчетени са последните законодателни промени в страната, свързани с механизма за изплащане на обезщетения за прекомерна продължителност на делата и новата процедура за ускоряване на процеса, както в досъдебна, така и в съдебна фаза. Както и тези, въвеждащи квалифицирани състави за убийство и телесна повреда, извършени по расистки или ксенофобски мотиви, стриктните крайни срокове за досъдебните производства и засилената роля на наблюдаващия прокурор.", "date": "2018.06.06", "title": "България е 15-а по висящи дела в съда по правата на човек, Русия и Турция са на челни позиции"}
{"url": "https://www.dnevnik.bg/politika/2018/06/06/3190909_energiinata_komisiia_odobri_razmraziavaneto_na_proekta/", "text": "Енергийната комисия в Народното събрание прие прокторешението на ГЕРБ, с което се възлага на енергийния министър Теменужка Петкова да възобнови действията по изграждане на АЕЦ \"Белене\". \"За\" предложението на ГЕРБ (подкрепено от самото начало от \"Обединени патриоти\") гласуваха 14 депутати, \"против\" бяха двама. Сходният проект на БСП бе отхвърлен. С приетото предложение на ГЕРБ се възлага на министъра на енергетиката да възобнови действията по търсенето на възможности за изграждане на АЕЦ \"Белене\" съвместно със стратегически инвеститор на пазарен принцип и без предоставяне на държавна гаранция, чрез отделяне на активите и пасивите на проекта \"Белене\" в отделно проектно дружество. С проекторешението се възлага още министърът на енергетиката да организира, координира и контролира провеждането на преговорите с потенциалните инвеститори и производители на оборудване, както и да предприеме действия за разработване на процедура за избор на стратегически инвеститор и да предложи възможности за структуриране на проекта в срок до 31 октомври 2018 г. и препоръчва на Министерския съвет да предприеме действия за отмяна на решението си за \"Белене\" от 29 март 2012 г. с цел провеждане на преговори с потенциални инвеститори.  Предстои проекторешението да бъде утвърдено от народните представители. Дебатът по него е насрочен за четвъртък сутрин. Кабинетът трябва да промени решението си Няма как да разчитаме на инвеститорски интерес за \"Белене\", ако кабинетът не отмени решението си, с което е прекратило реализацията на проекта. Това каза министърът на енергетиката Теменужка Петкова по време на заседанието на комисията, цитирана от агенция \"Фокус\". С това решение, което ще бъде взето сега, на практика се отваря вратата на това да се даде възможност за реализация на проекта, допълни Петкова. По-рано през деня на събитие във Варна Валентин Николов, зам.-председател на парламентарната комисия по енергетика, също обясни, че нормативно Министерският съвет е този, който може да решава дали да се строи ядрена централа, затова и той трябва да отмени решението си. Най-напредналият проект в региона Проектът \"Белене\" ще бъде в най-напреднала фаза в сравнение с други подобни проекти в региона, ако се стартира до една година, допълни министърът, като допусна, че може да се наложи да се изпрати нова нотификация до Европейската комисия. Това й изявление идва, след като неотдавна премиерът Бойко Борисов се опита да лансира проекта като  важен и общ за целия регион  на Балканите. Тя отново изтъкна и тезата на премиера, че не трябва вложените вече в централата 3 млрд. евро да потънат. Петкова увери депутатите, че на всички потенциални инвеститори е казано, че проектът ще се изпълнява на пазарен принцип, никога не са били обещавани държавни гаранции и дългосрочни договори за изкупуване на произведената енергия. Енергийният министър уточни, че ако утре се приеме проекторешението на ГЕРБ, до 31 октомври тази година ще трябва да бъде разработена процедурата за избор на стратегически инвеститор и да бъде структуриран проектът. \"Смятам, че това е разумен срок, тъй като и подготовката на такъв тип процедура е сложен и отговорен процес. За да се подготви такава процедура, трябва много добре от всички аспекти да се огледа, така че тя да съдържа критерии, които да бъдат максимално обективни и да гарантират прозрачност и публичност.  Междувременно на конференция във Варна директорът на Българския енергиен холдинг Петьо Иванов посочи, цитиран от \"Медиапул\", че вече е започнала подготовката за формирането на проектна компания с активите и пасивите на АЕЦ \"Белене\". Националната електрическа компания, която притежава проекта, вече е обявила обществена поръчка за избор на оценител на досегашните ядрени активи. Каква е цената, за която ще се извърши оценката, той не можа да каже, но от думите му се разбира, че от нея зависи какъв ще е капиталът на проектната компания за АЕЦ \"Белене\", в която правителството очаква да привлече стратегически инвеститор. Иванов посочи, че ако има нужда, ще бъде ползван и външен консултант за изработването на тръжната процедура за инвеститор в ядрения проект. Това означава, че плащанията по проекта ще започнат веднага след парламентарния картбланш за АЕЦ \"Белене\". Нов проект със стари кърпежи Няма разлика в предложенията на ГЕРБ и БСП за АЕЦ \"Белене\", но ДПС няма да ги подкрепи, защото проектът няма да види бял свят. Това каза народният представител от ДПС Рамадан Аталай, цитиран от агенция \"Фокус\". По думите му двете решения нямат никакво значение. Депутатът от ДПС заяви, че без яснота се започва нов проект със стари кърпежи. Няма да се осъществи този проект, защото не сме готови. Отделно е вече нашето изложение, че има нови енергии, иновативни. Нови системи, обясни позицията на партията си Аталай и допълни, че енергетиката е в насипно състояние. Имам съмнения за действия от страна на ГЕРБ, които са всичко друго, но не и желание да се търсят варианти за реализацията на проекта \"Белене\". Това каза заместник-председателят на парламентарната група на БСП Жельо Бойчев. Според него обаче с проекта на ГЕРБ ръцете на енергийния министър са вързани, докато Народното събрание не отмени своето решение за централата. По думите му с проекта за решение на ГЕРБ се възлага само отмяна на решението на Министерския съвет. \"А онова решение на Народното събрание, с което се подкрепя това на правителството? От какво ви е страх\", попита Бойчев.  Досега интерес към евентуалната бъдеща процедура са заявили четири компании - китайската CNNC, френската \"Фраматом\", руската \"Росатом\", която е производителят на оборудването, и  четвърта неназована.", "date": "2018.06.06", "title": "Енергийната комисия одобри размразяването на проекта \"Белене\""}
{"url": "https://www.dnevnik.bg/skorost/2018/06/06/3190964_za_treta_poredna_godina_motor_na_ferari_e_nai-dobur_v/", "text": "Моторът, използван от \"Ферари\" 488GTB, 488 \"Спайдър\" и 488 \"Писта\" , за трета поредна година е избран за \"Световен двигател на годината\", показаха резултатите от тазгодишното издание на традиционния конкурс. Осемцилиндровият V-образен агрегат с двойно турбо беше избран за победител от жури от 87 автомобилни журналисти от 35 държави. Моторът спечели също категориите за агрегати с между 3 и 4 литра работен обем и най-добър спортен двигател. В тазгодишното издание на конкурса двигателят на \"Ферари\" 488 GTВ спечели с 288 точки преднина. От 3902 кубика агрегатът изцежда 670 конски сили при 8000 об./мин. и 760 Нм при 2000 оборота. Двигателят катапултира 488 GTB до 100 км/ч за три секунди, а до 200 км/ч за 8.3 секунди. Максималната скорост е 330 км/ч. Обещаваният възможен разход на гориво е 11.4 л/100 км. Втората позиция в класацията на най-добрите мотори на годината е за трилитров шестцилиндров мотор с турбо на \"Порше\", монтиран в цялата гама на \"Карера\". Третото място е за новият V12 мотор на \"Ферари\", които присъства в модела 812 \"Суперфаст\" и генерира 800 конски сили. Същият двигател спечели и в категорията нови разработки. Втората позиция в тази категория е за V8 мотора на БМВ, монтиран в новото М5. Третото място е за хибридната система в \"Порше Панамера Турбо S хибрид\". Заслужава отбелязване, че след шест последователни победи при моторите с под литър работен обем 999-кубиковият трицилиндров двигател с турбо на \"Форд\" отстъпи на трицилиндрова разработка на \"Фолксваген\". За пета поредна година за \"Зелен двигател на годината\" беше определен електрическият мотор на \"Тесла\" Модел S, Модел Х и Модел 3. Той триумфира и в новата категория електрически мотори. 1. Ferrari 3.9 литра битурбо V8 (669 к.с.) - 486 2. Porsche 3-литра шестцилиндров турбо (370 и 400 к.с.) - 198 3. Ferrari 6.5 литра V12 (800 к.с.)- 158 1. Tesla електрически (320 - 700 к.с.) - 241 2. BMW 1.5-литра, три цилиндъра, електрико-бензинов (362 к.с.) - 103 3. BMW електрически от i3 (170, 184 к.с.) - 97 1. Ferrari 6.5 литра V12 (800 к.с.) - 285 2. BMW M 4.4 литра туин турбо V8 (600 и 626 к.с.)- 216 3. Mercedes три литра туин турбо 6 цилиндъра 48 волта (367 к.с) - 190 1. Ferrari 3.9 литра битурбо V8 (669 к.с.) - 476 2. Porsche 4-litre boxer (500 к.с)- 158 3. Ferrari 6.5 литра V12 (800 к.с)- 85 1. Tesla електрически (320 - 700 к.с.) - 408 2. BMW електрически от i3 (170, 184 к.с.) - 281 3. General Motors (204 к.с) - 238 1. Volkswagen 999 кубика, трицилиндров, турбо (85, 95, 100, 110, 115 к.с.) - 283 2. Ford 999 кубика, трицилиндров, турбо (100, 125, 140 к.с.) - 267 3 BMW 647 кубиков двуцилиндров, бензинов за удължаване на пробега - 127 1. PSA Peugeot Сitroen 1.2-литров, трицилиндров, турбо (110, 130 к.с.) - 295 2. Volkswagen TFSI ACT (150) - 185 3. Volkswagen 1.4-литра TSI (125 к.с.) - 169 1. BMW 1.5-литра, три цилиндъра, електрико-бензинов (362 к.с.), използван в БМВ i8 - 223 2. BMW 1.5-литра (102, 109, 136, 150 к.с.) - 150 3. Volkswagen 1.5-литра TFSI Evo (120-192 к.с.) - 148 1 Porsche 2-litre turbo (349 к.с.) - 264 2. Mercedes-AMG 2-литра turbo (360 к.с.) - 220 3. Honda 2-литра турбо (320 к.с) - 180 1. Audi 2.5-литра петцилиндров с турбо (340, 367 к.с.) - 470 2. Роrsche 2.5-литра турбо (350 к.с.) - 352 3. Ford 2.3-литра турбо (350 к.с.) - 174 1. Porsche 3-литра шестцилиндров турбо (370 и 400 к.с.) - 370 2. BMW M 3-литра туин-турбо (370 - 500 к.с.) - 185 3. Fiat Crhysler 2.9-литра, V6, туин-турбо (510 к.с.) - 153 1. Ferrari 3.9 литра битурбо V8 (669 к.с.) - 560 точки 2. Mercedes AMG 4-литра, битурбо V8 (462 - 510 к.с.) 244 3. Porsche 4-литра боксер (500 к.с.) - 233 1. Ferrari 6.5 литра V12 (800 кс.) - 346 2. Audi 5.2-литра V10 (540 - 610 к.с.) - 238 3. BMW M 4.4 литра туин турбо V8 (600, 626 к.с.)- 176", "date": "2018.06.06", "title": "За трета поредна година мотор на \"Ферари\" е най-добър в света"}
{"url": "https://www.dnevnik.bg/citat_na_deniia/2018/06/06/3190956_citat_na_denia_siakash_pak_e_2008_g_-_purvanov_i/", "text": "Това заяви бившият министър на енергетиката Трайчо Трайков пред Би Ти Ви. Повод за коментара му стана идеята за  възобновяване на проекта АЕЦ \"Белене\",  който беше обявен като корупционен от първия кабинет на Бойко Борисов, а след това беше поставен мораториум за строежа на атомната централа. Преди дни пък се разбра, че евродепутатът Николай  Бареков ще води сутрешно предаване по телевизия \"Евроком\".  Трайков каза още, че АЕЦ \"Белене\" ще се срути под собствената си несъстоятелност. По думите му цялата истина щяла да лъсне, когато започнат същинските преговори с потенциалните инвеститори. \"Никой инвеститор няма да дойде да строи без изрична или завоалирана подкрепа от държавата. Не мога да се сетя за нито един такъв инвеститор\", допълни той. Според него покрай всички милиарди, които ще се харчат по проекта, \"ще хвърчат и големи комисиони\". \"Политическият елит ще стане зависим финансово от една не твърде демократична страна\", добави Трайков.", "date": "2018.06.06", "title": "Цитат на деня: Сякаш пак е 2008 г. - Първанов и Овчаров управляват енергетиката, а Бареков води сутрешно предаване"}
{"url": "https://www.dnevnik.bg/sport/2018/06/06/3190951_cska_shte_predstavi_noviia_si_trenyor_v_chetvurtuk/", "text": "Новият треньор на ЦСКА ще бъде представен в четвъртък, обявиха червените. Очакванията са това да е 35-годишният  Нестор Ел Маестро , който пристигна в София днес, за да подпише с клуба. Представянето му ще е в 11.00 часа на \"Българска армия\". За момента от клуба не споменават нищо за новия си треньор. Миналия сезон отборът беше воден от Стамен Белчев, но в последните срещи той беше сменен от Христо Янев. След края на първенството ръководството на ЦСКА запази пълно мълчание и не коментираше темата за треньора. Ел Маестро идва след спечелването на титлата на Словакия със \"Спартак\" (Търнава). Той няма кариера като футболист, а съвсем млад се насочва към треньорската професия. От 2006 до 2008 г. е помощник в екипа на \"Шалке\". След това е заемал същата роля в \"Хановер\", \"Хамбургер\" и \"Аустрия\" (Виена). За пръв път е старши треньор в \"Спартак\" и извежда отбора до титлата. Ел Маестро е роден на 25 март 1983 г. в Белград, но заради войната семейството му се мести в Лондон през 90-те години. През 2000 г. Нестор Йевтич, както се казва до този момент, сменя фамилията си и се преименува на Нестор Ел Маестро.", "date": "2018.06.06", "title": "ЦСКА ще представи новия си треньор в четвъртък"}
{"url": "https://www.dnevnik.bg/politika/2018/06/06/3190924_komisiiata_po_evropeiski_vuprosi_ne_glasuva_promenite/", "text": "Комисията по европейски въпроси не гласува  предложението  за промени в закона за хазарта на вицепремиера Валери Симеонов, с което трябва да се забрани всякакъв вид реклама на хазарт, а лотарийни билети да се продават само в лицензирани места. Депутатите решиха да поискат становище от парламентарната дирекция \"Международно право и право на ЕС\" дали промените в закона не противоречат на европейските директиви. Председателят на комисията Кристиан Вигенин каза, че е възможно да е необходима нотификация и се рискува решението, което ще се вземе от парламента, да не бъде задължително или да започне наказателна процедура срещу България. Вигенин добави, че подкрепя промените в закона и че има нужда от регламентация на рекламата на хазарта. Той разказа история от свое посещение в индиански резерват в САЩ, където е разрешен хазартът и индианците давали всичките си пари от социални помощи в казината. \"Не съм съгласен от всички телевизии да ни заливат реклами на бедняци, които са спечелили от търкане на билети и това да се превръща в национален спорт\", каза Вигенин. След гласуването на отлагането Симеонов благодари на депутатите за кафето, което му бе сервирано. Той коментира пред \"Дневник\", че не възразява срещу решението на комисията, тъй като то има основание. \"Това, че ще се забави с една седмица, не е драма, няма нищо лошо в това\", каза Симеонов, като уточни, че първоначално въпросът е трябвало да бъде разгледан от финансовата комисия, но тя е поискала становище от тази по европейските въпроси.", "date": "2018.06.06", "title": "Комисията по европейски въпроси не гласува промените в закона за хазарта"}
{"url": "https://www.dnevnik.bg/video/2018/06/06/3190966_video_kompaniia_na_lari_peidj_pokaza_prototip_na/", "text": "Стартъп компания на Лари Пейдж, съосновател на \"Гугъл\", демонстрира прототип на персонален самолет с електрическо задвижване. Името му е \"Флайър\" (Flyer) и е дело на компанията \"Кити хоук\" (Kitty Hawk). Той е 100% електрически и е първата крачка към превръщането на летенето в част от всекидневието, казват създателите. Пейдж, който е генерален директор на \"Алфабет\", е избрал име като на първия самолет на братя Райт. \"Флайър\" е едноместен, използва водни пространства за кацане и излитане и има 10 роторни двигателя, захранвани от литиево-полимерни акумулатори. Засега енергията стига за полет от 12-20 минути на височина 1-3 метра и скорост до 32 км/ч. Размерите му са компактни - 2.6 на 4.2 метра. \"Засега не разкриваме цената му. Стремим се да дадем на хората свободата на полета, поради което ще си сътрудничим с партньори за изработването на цели флотилии от такива апарати по курорти по цял свят\", обявява компанията. Екипът ѝ разработва и двуместно безпилотно авиотакси \"Кора\" (Cora), като тестовете се провеждат в Нова Зеландия.", "date": "2018.06.06", "title": "Видео: Компания на Лари Пейдж показа прототип на личен електросамолет"}
{"url": "https://www.dnevnik.bg/evropa/2018/06/06/3190095_ruska_igrachka_s_vejlivi_voinici_razpali_sporove_v/", "text": "В Литва започнаха спорове за свободата на изразяване, руската пропаганда и Холокоста. И всичко това заради една детска игра, пише \"Политико\". Става въпрос за произведена от московска фирма игра, наречена  \"Вежливи хора\" . С нея децата могат да оцветят и да подредят фигурки на войници и на котка и да разиграят своя собствена окупация. На пръв поглед безобидното име е препратка към  т.нар. вежливи хора  - руските специални сили без отличителни знаци, които поеха контрола над Крим през 2014 г. Литовците не са особено доволни от играчката, а правителството каза, че присъствието й в магазините е акт на агресия. Отговорът на управляващите бе да поискат промени в законите за потребителите, така че да забранят продажбата на дребно на стоки, които \"изопачават литовската история\". В средата на юни се очаква дебат в парламента за планираните промени, но вече започна разпалена дискусия за това как Литва се отнася към историята си - следвоенната съветска окупация, която завърши с независимостта през 1991 г., ролята на литовците в Холокоста по време на германската окупация през Втората световна война. \"Русия от дълго време използва \"мека сила\", за да се прицели в умовете на хората, и в този случай играчките са средствата за оформяне на гледната точка на хората\", коментира Раса Юкнявичене, литовски депутат и член на комисията за национална сигурност и отбрана, която подкрепя използването на законодателство за справяне в подобни случаи. Голямото опасение сред литовската еврейска общност е, че промененият закон може да засегне книги, които са смятани за неблагоприятни за националните възгледи. През 1939 г. в града е имало около 80 000 евреи (около 208 000 евреи в цялата страна) според историка Ефраим Зуроф. В края на войната е имало едва 8000 евреи, останали в цяла Литва. Това влиза в сблъсък с твърдението, че литовското участие в Холокоста е било ограничено до шепа \"деградирали\". Властите в Полша също се опитват  да използват законодателство , за да блокират всяко твърдение, което хвърля вина върху поляците. Правителството в Литва твърди, че няма нищо обезпокоително в планираните промени. \"Не обсъждаме въпроси като Холокоста\", настоя министърът на икономиката Виргиниюс Синкявичус, като добави, че свободата на изразяване няма да бъде нарушена по никакъв начин. Министърът посочи, че е изслушал опасенията на евреите и ще изтрие всяка част от законодателството, която може да навреди на интересите им. Според министерството на икономиката парламентарната комисия по национална сигурност и отбрана и министерството на отбраната трябва да пренапишат правилата по по-ясен начин и да премахнат всяка потенциална цензура. В парламента обаче депутатите казват, че според тях министерството на икономиката трябва да внесе яснота в закона. Критици са на мнение, че неясната формулировка на законодателството не е случайна, и напомня съветските времена, когато законите са се прилагали по начина, който е най-удобен за властите.", "date": "2018.06.06", "title": "Руска игра с \"вежливи\" войници разпали спорове в Литва"}
{"url": "https://www.dnevnik.bg/sviat/2018/06/06/3190970_za_meseci_kim_chen-un_prejivia_diplomaticheska_pulna/", "text": "След като замени заплахите от ядрена война с дипломатическа любезност, севернокорейският лидер Ким Чен-ун за няколко месеца се оказа изкусен стратег в международните отношения. Резкият му завой след 1 януари - когато за всеобща изненада обяви  участието на Пхенян на олимпийските игри  в Южна Корея, изглежда като изваден от севернокорейски наръчник по успешна дипломация, напомнят експерти. Но без съмнение безпрецедентното си влияние на международната сцена властелинът на Пхенян дължи и на импулсивността и непредсказуемостта на американския президент, обясняват те. След години на напрежение, свързано с ракетните и  ядрените опити на Пхенян , които поставят континенталната американска територия в обсега на на севернокорейските бойни глави, Ким Чен-ун обяви, е дългият му поход към атомно оръжие е завършен и започна отваряне към света, като позволи изключително разведряване. Първо действие: Ким Чен-ун стисна на 1 януари ръката, която му подаде южнокорейският президент Мун Дже-ин, избран през миналата година, застъпвайки се за диалог. Обстановката беше идеална, месец преди олимпийските игри в Юга, които Сеул представи точно като \"игри за мир\". Второ действие: Ким се възползва от възможността да направи нещо, което никога не си беше правил труда да върши от идването си на власт в края на 2011 г., и След третото действие и изключително рядката  среща с президента Мун  в края на април, тридесетгодишният лидер се подготвя за четвърто действие, историческа среща на върха идния вторник в Сингапур с Доналд Тръмп. \"Всичко това беше предварително обмислено\", смята Ким Хьон-ук, преподавател в националната дипломатическа академия в Сеул. \"Ким знаеше, че като започне с възстановяване на междукорейските връзки, ще си отвори пътя към разговори със САЩ и ще върне Китай в играта\". След севернокорейските заплахи за  ядрен апокалипсис  и размяната на обиди с Доналд Тръмп, Ким Чен-ун възстанови репутацията си на цивилизован държавник, който е забавен и слуша внимателно на срещите си с Мун или с китайския президент  Си Цзинпин . Паралелно той умножи жестовете на добра воля - освобождаването на американски затворници, демонтирането на полигона за ядрени опити или мораториума върху изстрелването на ракети - които ще може да напомни, щом дойде моментът, в случай на дипломатически провал. Севернокорейският лидер демонстрира известен талант да \"изправя едни срещу други регионалните играчи\", отбелязва Джун Пак, бивша служителка на ЦРУ, сега изследовател в института \"Брукингс\", и той \"вижда Пекин като ключова противогежест и вероятно като застрахователна полица пред САЩ\". нито се е срещал с чуждестранен държавен глава. Отсега нататък той ще впрегне всичко в дипломацията: през последните месеци на два пъти се срещна с Мун и Си и изпрати емисари във Вашингтон, град, който преди това обещаваше да превърне в пепелище. Към Пекин неговият подход е \"класически пример за балансирана дипломация\", според Гу Каб-у, преподавател в университета за севернокорейски изследвания в Сеул. \"Той стига до Вашингтон през Пекин и Сеул\", посочва Гу. За малка държава това е най-ефективният начин да увеличи дипломатическото си влияние\". Може би обаче именно Доналд Тръмп, без да си дава сметка, позволи на севернокорейския лидер да покаже дипломатическите си умения. Защото срещата на върха в Сингапур е резултат на  спонтанността на американския президент , който беше приел, без да се допита до съветниците си, севернокорейската покана, предадена от Юга. И когато Тръмп неочаквано се отметна с писмо, с което отмени срещата, Мун и Ким се видяха на четири очи за втори път за няколко седмици и се появиха нови снимки, свидетелстващи за междукорейското приятелство. След броени дни Доналд Тръмп анулира анулирането. смята Гу. \"Всичко това щеше да е невъзможно, ако Мун Дже-ин, Доналд Тръмп и Ким Чен-ун не бяха в съгласие\". По принцип, нищо не позволява да си представяме уреждане на щекотливото ядрено досие, тъй като Вашингтон и Пхенян изглеждат отдалечени на светлинни години един от друг по главния въпрос за денуклеаризацията. Според експертите обаче севернокорейската дипломатическа стратегия ще трябва също така да не допусне повторение на американската кампания на натиск срещу Пхенян в случай, че в Сингапур нещата отидат на зле. Защото ако срещата на върха се провали, Ким Чен-ун по-скоро ще продължи своята офанзива с чар, отколкото да възобнови ракетните изпитания, смята Го Мьон-хьон, експерт от института за политически изследвания \"Асан\". \"В случай на неуспех, Южна Корея и Китай ще трябва да имат възможност да продължат да подкрепят Северна Корея в дипломатически план\", пояснява той. /БТА", "date": "2018.06.06", "title": "За месеци Ким Чен-ун преживя дипломатическа пълна промяна"}
{"url": "https://www.dnevnik.bg/sport/2018/06/06/3190968_tom_djumulen_shte_uchastva_v_tur_dyo_frans/", "text": "Холандският колоездач Том Дюмулен обяви, че ще участва в Обиколката на Франция, която започва на 7 юли. Звездата на \"Сънуеб\"  завърши втори в Джиро д'Италия, само на 46 секунди зад Крис Фрум . Дюмулен смята да отиде във Франция с поглед към върха. Още преди началото на сезона колоездачът от Маастрихт изрази желание да се пробва за дубъл Джиро-Тур, но остави крайното решение след Обиколката на Италия. В Джирото Дюмулен спечели един етап и носеше розовото трико след първия ден. В последната седмица обаче нямаше сили да се бори с Фрум. \"Направихме обстоен анализ и сметнахме, че трябва да отидем в Тура, целейки се в генералното класиране. Том се възстанови добре след Джирото и има огромно желание за силно представяне във Франция. Мислехме да го запазим по-свеж за Вуелта, но преценихме, че за нас и спонсорите \"Тур дьо Франс\" е по-важен\", каза един от спортните директори на \"Сънуеб\" Том Велерс.  Отборът обяви списък от 12 колоездачи, от които осем ще участват в Тура. Освен Дюмулен още трима, които участваха в Джирото, попадат в разширения списък - ветераните Рой Курверс и Лоранс Тен Дам (общо 23 участия помежду им в Големи обиколки), както и Чад Хага. \"Горд съм от представянето на отбора в Джирото и мисля, че всичко, което постигнем в Тура, ще бъде бонус. Фокусът ми беше към защита на титлата в Джирото и макар да не се случи, съм много доволен. Ще бъде изпитание да карам в две големи обиколки последователно, но съм готов\", каза Дюмулен. Той има четири участия в Обиколката на Франция, като се класира 41-и и 33-и през 2013 и 2014 г., а през 2015 и 2016 г. не завърши. Решението на Дюмулен е продиктувано и от 66-те километра часовници, които ще има в Тура през тази година. В третия етап има отборен часовник от 35 километра, а третата седмица включва много тежко изпитание с изкачвания в региона на Страната на баските. В предварителния списък на \"Сънуеб\" е включен и носителят на зелената фланелка от миналата година Майкъл Матюс. Целите му са да се бори за етапни победи и да помага на Дюмулен за генералното класиране.  Том Дюмулен, Сьорен Крег Андерсен, Никиас Арнд, Фил Баухаус, Рой Курверс, Лоранс Тен Дам, Симон Гешке, Чад Хага, Вилко Келдерман, Майкъл Матюс, Майк Тьонисен и Едуард Тюнс.", "date": "2018.06.06", "title": "Том Дюмулен ще участва в \"Тур дьо Франс\""}
{"url": "https://www.dnevnik.bg/sport/2018/06/06/3190896_junaited_privleche_zashtitnik_ot_porto_s_misul_za/", "text": "Манчестър юнайтед\" осъществи втория си трансфер през лятото с привличането на 19-годишния защитник Диого Далот. \"Червените дяволи\" обявиха, че играчът е преминал успешно медицински прегледи. Според медиите на Острова \"Юнайтед\" е платил клаузата за откупуване на Далот от 17.4 милиона паунда. Крайният бранител подписа договор за пет години с възможност за продължаване с още една.  \"Диого е изключително талантлив и млад защитник, който има всички качества да се превърне бързо във важен играч за клуба. Той притежава всички умения, които са нужни за един краен бранител, като физика, тактическа интелигентност и техника, в комбинация с характера на академията на \"Порто\", която подготвя играчите за мъжкия футбол\", каза мениджърът на \"Юнайтед\" Жозе Моуриньо пред клубния сайт. Във вторник английският клуб обяви  привличането на  полузащитника на \"Шахтьор\" (Донецк) Фред . Трансферът на 25-годишния бразилец е оценяван на 52 млн. паунда (60 млн. евро). Далот е продукт на школата на \"Порто\", като е в тима от 2008 г. Португалецът може да играе и от двете страни на отбраната, като по-често действа отляво. През миналия сезон той спечели титлата в португалското първенство, като изигра шест мача. Защитникът дебютира в Шампионската лига при нулевото равенство в реванша срещу \"Ливърпул\" в осминафиналите. За втория отбор Далот изигра 20 мача, в които записа два гола и три асистенции. Националът на Португалия до 21 години изигра също пет двубоя в младежката Шампионска лига. \"В своята възрастова група той е най-добрият краен бранител в Европа. Вярваме, че има бъдеще в \"Манчестър юнайтед\", каза още Моуриньо.", "date": "2018.06.06", "title": "\"Юнайтед\" привлече защитник от \"Порто\" с мисъл за бъдещето"}
{"url": "https://www.dnevnik.bg/politika/2018/06/06/3190997_rumen_radev_veche_ne_e_nadpartien_prezident_zaiavi/", "text": "Президентът Румен Радев беше надпартиен, но стоейки заедно със своя шеф Корнелия Нинова вече не е надпартиен. Това заяви премиерът Бойко Борисов по време на посещението си в индустриалната зона на Божурище, съобщава БТА. Според министър-председателя всички изказвания на Радев са срещу правителството. Той попита защо държавният глава не критикува сегашната опозиция в лицето на БСП и не припомня как партията е управлява по време на нейните мандати. \"Всеки ден слушаме упреци към правителството, но нито дума за опозицията. Нито дума за това, което през годините те са сторили. Това не е равноотдалечен поглед над нещата\", добави премиерът. Думите му идват в отговор на изказване на Радев вчера, в което той заяви, че  общественото внимание в момента е изтласкано извън пределите на България  и е насочено към международната политика, свързана със Западните Балкани, европредседателството и Русия и така темата за борбата с корупцията остава на заден план. Борисов допълни, че не разбира защо е оприличен като \"слуга на Путин\", въпреки че Румен Радев е бил пръв на посещение в Русия, като след това е нямало подобни определения за него.", "date": "2018.06.06", "title": "Румен Радев вече не е надпартиен президент, заяви Борисов"}
{"url": "https://www.dnevnik.bg/sport/2018/06/06/3190806_video_plajen_voleibol_na_vurha_na_vienskoto_kolelo/", "text": "Плажен волейбол високо във въздуха? Не е невъзможно. Особено ако сте във Виена. Австрийската столица избра екстремен начин да се рекламира и да събуди емоциите преди турнир по плажен волейбол от Мейджър сериите. Една от най-добрите двойки - носителите на сребърни медали от световното първенство Клеменс Доплер и Алекс Хортс, се изправи срещу младите норвежци Андерс Мол и Кристиан Сьорум... на върха на Виенското колело. Състезателите бяха привързани към две от кабинките, а между тях беше опъната мрежа. Видеото от своеобразната игра привлече вниманието, като за няколко часа беше споделено стотици пъти.", "date": "2018.06.06", "title": "Видео: \"Плажен\" волейбол на върха на Виенското колело"}
{"url": "https://www.dnevnik.bg/sviat/2018/06/06/3191003_finalnata_chast_ot_jujniia_gazov_koridor_e_bezsmislena/", "text": "\"Трансадриатическият газопровод\" от турско-гръцката граница до Италия, от който на две места трябва да има разклонения към България, изглежда безсмислен проект, обяви министърът на околната среда в правителството на двете най-големи популистки партии в Италия. Това е финалната част от \"Южния газов коридор\" - стратегически проект на Европейския съюз за доставка на природен газ от азербайджанското поле \"Шах Деениз 2\" в Каспийско море. Част от целите са да се подобри енергийната сигурност на ЕС и да се намали зависимостта от руския газ, особено в Югоизточна Европа, Италия и може би части от Централна Европа. Италия е сред акционерите на ТАР чрез компанията Snam, контролирана от държавен холдинг. \n     Но сега Серджо Коста, който положи клетва като министър в петък, казва, че \"ТАР е на масата и го анализираме приоритетно\". Представителят на левите популисти от \"Пет звезди\" обяснява, че на ревизия ще бъдат подложени и други големи проекти. \"Предвид енергийната ни политика и намаляващото търсене на газ, този проект към момента изглежда безсмислен\", цитира думите му \"Ройтерс\" в ексклузивен репортаж. Преразглеждането вероятно ще създаде напрежение между участниците в струващият 4.5 млрд. евро проект. В него участват още гоеми имена като британската BP и испанската Enagás. \"Ройтерс\" уточнява, че не е сигурно дали коментарите на министъра ще бъдат последвани от конкретни действия. Според Коста каквото и да е решение ще бъде взето след включването и на други министри. Коалиционният партньор са десните популисти от \"Северна лига\". Нейният лидер Матео Салвини, който е новият вътрешен министър, е известен с връзките си с Кремъл и се е снимал на Червения площад с тениски с лика на Владимир Путин. Двете партии заявиха, че ще създадат специална комисия, която да урежда споровете между тях \"по реализирането и приключването на публични проекти от национално значение\". През последните години търсенето на природен газ в Италия расте, но остава под високите нива от преди десетилетие. Страната внася, з ада покрие над 90% от нуждите си от газ и има договори с Русия, Либия, Алжир и Холандия. Предишни правителства в Рим са се опитвали да създадат на италианска територия европейски газоразпределителен център. Коста посочва, че ревизията на големите проекти ще се съсредоточи върху това дали има смисъл ТАР да стига до Италия. Това е нещо напълно различно от публичния дебат от последните месеци, който бе за планираното трасе през южния район Пулия. Дори управителят на този район застъвпа тезата, че газопроводът трябва да бъде пренасочен встрани от туристическите обекти, но не и да бъде изцяло спиран проектът. Според него по-прагматично е тръбата за преминава през места, където има повече индустриални потребители в Пулия. Барбара Леци - нов министър за Южна Италия и също от \"Пет звезди\", каза за \"Ройтерс\", че според нейната партия газопроводът носи ненужна екологична опасност предвид излишъка на капацитет в газовата инфраструктура на страната. Консорциумът, изграждащ ТАР, обяви, че пренасочването на тръбата встрани от Италия не е възможно, а промяна на трасето на италианска територия ще удължи срока за приключването му с 4-5 години. Няколко чуждестранни инвеститори, опитващи да изградят инфраструктура в Италия, се отказаха през последните години заради прекалено много бюрократични спънки и съпротива на местно ниво. Миналия месец испанската Gas Natural обяви, че няма да реализира проточилият се с години проект за предприятие за втечнен природен газ в Северна Италия. Началото на експлоатация на \"Южния газов коридор\" бе дадено преди броени дни. Целият проект до Италия, за която са планирани до 10 млрд. куб. м годишно, трябва да бъде дълъг около 3500 км и да струва 40 млрд. долара. Плановете са строителството до италианския бряг да приключи в началото на 2020 г. За него вече са дадени всички разрешения и одобрения от правителството в Рим, включително оценката за въздействие върху околната среда, направена през 2014г. Министър Коста настоява, че ревизията на проекта е свързана с енергийната политика на новото правителство, описана в програмата за управление. В документа не се споменава изрично ТАР, но се изтъква, че коалицията ще ускори преминаването на Италия към възобновяеми източници на енергия. Страната, обаче, е известна и с проекти за бездействащи ветропаркове, които са изпълнени от мафията, само за да се усвоят евросредства. \"Пет звезди\" обещава да прекрати използването на изкопаеми горива в Италия до 2050 г. и да увеличи значително източниците на ВЕИ енергия.", "date": "2018.06.06", "title": "Финалната част от \"Южния газов коридор\" е безсмислена, обяви новият екоминистър на Италия"}
{"url": "https://www.dnevnik.bg/sport/2018/06/06/3191011_voleibolistkite_se_klasiraha_za_finalnata_chetvorka_na/", "text": "Женският национален отбор по волейбол се класира за финалната четворка на Златната европейска лига. Българките се пребориха за първото място в група А след убедителна победа с 3:0 (25:17, 25:22, 27:25) при гостуването на Португалия. България записа пети успех от шест мача и събра 15 точки. С толкова завърши и тимът на Азербайджан, който нанесе единствената загуба на националките. Българските волейболисти обаче продължават напред заради по-добро геймово съотношение - 16:5 срещу 16:7. Тимът, воден от старши треньора Иван Петков, се нуждаеше на всяка цена от победа с 3:0 или 3:1 и успя да я постигне. Силвана Чаушева беше най-резултатна за успеха с 13 точки, а Гергана Димитров добави 12. Във финалната четворка българските волейболистки ще играят с домакините от Унгария и с Финландия и Чехия, които спечелиха съответно група С и група В. Финалният турнир ще се проведе на 14 и 15 юни.", "date": "2018.06.06", "title": "Волейболистките се класираха за финалната четворка на Европейската лига"}
{"url": "https://www.dnevnik.bg/sport/2018/06/06/3190959_nadal_zagubi_purvi_set_v_parij_ot_2015_g_no_dujdut/", "text": "Диего Шварцман сложи край на впечатляващата серия на световния №1 Рафаел Надал без загубен сет в \"Ролан Гарос\". Дъждът над Париж обаче прекрати зрелищната четвъртфинална битка между аржентинеца и испанеца при резултат 6:4, 3:5. Двубоят ще бъде доигран в четвъртък от 13.00 ч. Надал се намираше в серия от 39 поредни спечелени сета на червените кортове във френската столица. Последният, който победи десеткрания шампион и му взе сет в любимия му турнир, беше Новак Джокович в четвъртфиналите през 2015 г. Шварцман обаче играеше на изключително ниво и изненадващo беше доминиращият тенисист на корта. Той спечели първата част с 6:4, а във втория сет поведе с пробив и 3:2. В този момент дъждът се засили и срещата беше прекъсната. След около час двамата се завърнаха на корта. Надал спечели три поредни гейма, като реализира два пробива и стигна до ситуация да сервира за изравняването на сетовете. Дъждът обаче отново заваля и в крайна сметка организаторите решиха да отложат всички мачове за четвъртък. Другият четвъртфинал в горната половина, който противопостави Марин Чилич и Хуан Мартин дел Потро, беше прекратен при пълно равенство - 6:6 гейма и 5:5 в тайбрека на първия сет. Шварцман започна по-добре мача и беше по-добрият тенисист на корта в първия сет. Аржентинецът реализира пробив за 2:1, но веднага след това на свой ред загуби подаването си. Ситуацията се повтори малко по-късно в сета. Дванадесетият в световната ранглиста проби за 4:3, но световният №1 отново изравни веднага. Проблемите на Надал при сервис обаче продължиха с пълна сила. Шварцман реализира трети пробив, за да поведе с 5:4. Сервирайки за спечелването на първата част, той поведе с 40:15. Надал спаси двата поредни сетбола и стигна до шанс за връщане на пробива. Аржентинецът обаче показа железни нерви и страхотна игра от основната линия, за да се спаси и да стигне до трети шанс за приключи сета. В този момент се стигна до непредвидено прекъсване заради проблеми на зрител на трибуните. Шварцман запази спокойствие и след подновяването на играта пласира брутален форхенд, с който сложи точка на първата част. По този начин беше сложен край на забележителната серия на Надал без загубен сет на \"Ролан Гарос\". Десеткратният шампион се представи далеч от нивото си в тази първа част. Той вкара нетипично малко първи сервиси - 55%, и спечели по-малко точки в подаванията си - 17 срещу 21. Освен това в ударите на испанеца липсваше дълбочина. Шварцман беше много по-агресивен и контролираше темпото на двубоя. Аржентинецът пласира цели 20 печеливши удара срещу едва четири за Надал. В същото време въпреки че непрекъснато търсеше инициативата в разиграванията, Шварцман направи само шест непредизвикани грешки по-малко - 20 срещу 14. В паузата между сетовете двете китки на Надал бяха превързани, а Шварцман се прибра за кратко до съблекалнята. В началото на втората част испанецът потърси промяна и започна да играе доста по-агресивно. Аржентинецът обаче продължи да бъде на страхотно ниво. Аржентинецът проби в третия гейм, след като изоставаше с 15:40. В ответния гейм Надал върна пробива, въпреки че изоставаше с 0:40. Веднага след това обаче испанецът отново изгуби подаването си. В този момент играта беше прекъсната, тъй като дъждът се засили. След като двамата се завърнаха на корта, Шварцман стигна до точка за 4:2. Надал обаче обърна гейма и върна пробива. Последваха два още два гейма в полза на испанеца, който започна да контролира ситуацията на корта. Дъждът обаче отново се усили и спря устрема на световния №1.", "date": "2018.06.06", "title": "Надал загуби първи сет в Париж от 2015 г., но дъждът спря битката му с вдъхновения Шварцман"}
{"url": "https://www.dnevnik.bg/video/2018/06/06/3190979_video_tom_kruz_pada_v_kaskada_7_km_bez_da_izpolzva/", "text": "Том Круз е направил скок със свободно падане от 7 км и отваряне на парашута едва на 600 м от земята по време на каскада за поредния филм \"Мисията невъзможна\". Смята се, че това е първият случай в историята, в който актьор е изпълнил т.нар. HALO скок за снимките на филм. HALO е съкращение от High Altitude Low Open (скок от голяма височина и отварянена парашута ниско над земята). Това е скок, използван предимно от спецчастите с цел командосите да не бъдат засечени при проникване във вражеска територия. Известен с това, че прави лично някои от най-опасните каскади, 55-годишният Круз се е подготвял в специално изработена камера. В нея ротори, монтирани на дъното, създават мощен въздушен поток, имитиращ шеметното спускане. По време на скока има риск от декомпресионна болест, а тялото пада с 320 км/ч, поради което се използват специални костюми и шлемове. Миналата година в друга каскада за Mission: Impossible - Fallout (филмът излиза на екран на 27 юли) Круз се блъсна в стена и си счупи глезена.", "date": "2018.06.06", "title": "Видео: Том Круз пада в каскада 7 км без да използва парашут"}
{"url": "https://www.dnevnik.bg/bulgaria/2018/06/06/3191023_do_kraia_na_sledvashtata_godina_26_uchilishta_i_detski/", "text": "Общо 16 училища и 10 детски градини в София ще бъдат основно ремонтирани до края на следващата година по Оперативна програма \"Региони в растеж\" 2014 – 2020 г. Общата стойност на проекта е близо 64 млн. лв., като 58 милиона от тях са безвъзмездна финансова помощ, а останалите средства са съфинансиране от общината. Това заяви днес зам.-кметът на столицата Ирина Савина, съобщиха от пресцентъра на общината. 25 от сградите са в районите \"Красна поляна\", \"Връбница\", \"Надежда\" и \"Илинден\". Една от тях – 9-та Френска езикова гимназия \"Алфонс дьо Ламартин\", е в район \"Средец\". В проекта са включени 3 сгради в столичния район \"Красна поляна\" - 57 СОУ \"Св. Наум Охридски\", 147 ОУ \"Йордан Радичков\" и 123 СОУ \"Стефан Стамболов\". 11 са сградите, които ще бъдат ремонтирани в район \"Надежда\" - 102 ОУ \"Панайот Волов\", 54 СОУ \"Иван Рилски\", 15 СОУ \"Адам Мицкевич\", 101 СОУ \"Бачо Киро\", 16 ОУ \"Райко Жинзифов\", ОДЗ №15 \"Чучулига\", ОДЗ №90 \"Веса Паспалеева\", ОДЗ №115 \"Осми март\", ЦДГ №152 \"Връбница\", ЦДГ №170 \"Пчелица\" и ОДЗ №27 \"Детска китка\". Учебните заведения, които ще бъдат обновени в район \"Връбница\" са 4 - 140 СОУ \"Иван Богоров\", 70 ОУ \"Св. Климент Охридски\", 62 ОУ \"Христо Ботев\" и ОДЗ №42 \"Чайка\". В район \"Илинден\" ще бъдат ремонтирани 7 сгради - 113 СОУ \"Сава Филаретов\", 3 СОУ \"Марин Дринов\", бивш филиал на Втора АЕГ \"Томас Джеферсън\", ОДЗ №179 \"Синчец\", ОДЗ №51 \"Щурче\", ЦДГ №53 \"Света Троица\" и Училищен корпус към 43 ОУ \"Христо Смирненски\". Ремонтните дейности за цялостно обновяване и модернизация на сградите включват изграждане на топлоизолация по външни стени и покриви, подмяна на дограма, ремонти в помещенията, реконструкция на тоалетните, ремонт на водопроводни и канализационни инсталации, на дворни настилки и озеленяване, изграждане и оборудване на детски площадки, осигуряване на общодостъпна среда, монтаж на пожароизвестителни уредби и СОТ и др. В район \"Илинден\" двуетажна общинска сграда с тавански помещения ще бъде преустроена в училищен корпус към 43 ОУ \"Христо Смирненски\". Към сградата на 9-та Френска езикова гимназия \"Алфонс дьо Ламартин\" ще бъде изградена нова постройка с учебен блок и многофункционален физкултурен салон.", "date": "2018.06.06", "title": "До края на следващата година 26 училища и детски градини в София ще бъдат основно ремонтирани"}
{"url": "https://www.dnevnik.bg/photos/2018/06/06/3190514_fotogaleriia_svetovnite_snimki_na_denia_-_6_juni_2018_g/", "text": "Кадър от събитие в зоологическата градина на сибирския град Красноярск в Русия, което е посветено на предстоящото световно първенство по футбол.", "date": "2018.06.06", "title": "Фотогалерия: Световните снимки на деня - 6 юни 2018 г."}
{"url": "https://www.dnevnik.bg/sviat/2018/06/06/3191026_germaniia_naredi_izteglianeto_na_60_hil_avtomobila_audi/", "text": "Германските власти наредиха изтеглянето на 60 хил. автомобила \"Ауди\" от моделите А6 и А7. Това се налага след разкритието за \"нелегален софтуер\", който е в състояние да манипулира отчитането на вредните емисии, съобщава БТА. Изтеглянето се отнася за 33 хил. автомобила в Германия, оборудвани с 3-литров дизелов двигател, който отговаря на евростандарта Евро 6. От \"Ауди\", които са част от групата на \"Фолксваген\", която вече е замесена в скандала \"дизелгейт\", обявиха в началото на май, че е спряла доставките за клиенти на някои превозни средства от моделите А6 и А7, след като е \"открила нередности\" при дизеловите двигатели. Според германския вестник \"Шпигел\" злоупотребата се отнася за системата срещу замърсяване \"АдБлу\" (AdBlue) - течност, която \"всмуква\" азотния диоксид. Софтуерът за управление на двигателя прави така, че тази течност, която е скъпа, да бъде инжектирана в по-малко количество в каталитичния конвертор, за да се ограничи консумацията между две технически инспекции, което води до изпускане на повече замърсяващи частици.", "date": "2018.06.06", "title": "Германия нареди изтеглянето на 60 хил. автомобила \"Ауди\""}
