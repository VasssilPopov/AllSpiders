{"url": "https://www.dnevnik.bg/sport/2018/03/27/3153777_braziliia_postigna_purva_pobeda_sreshtu_germaniia_ot/", "text": "Бразилия победи Германия с 1:0 в приятелски мач между два от отборите, сочени за фаворити на предстоящото световно първенство. Актуалният шампион обаче не беше на необходимата висота и направи един от най-безличните си мачове под ръководството на Йоаким Льов. Футболистите на Бундестима не успяха да отправят нито един точен удар за цял мач. За Бразилия точен беше Габриел Жезуш, който продължи невероятната си серия с екипа на националния тим. Нападателят на \"Манчестър сити\" вкара своя девети гол в 15 мача. Това беше и първи успех за бразилците срещу Германия след почти 13 години. За последно отборът беше побеждавал на 25 юни 2005 г. в среща от Купата на конфедерациите. След това Германия имаше две поредни победи, последната, от които беше и много болезнена. На 8 юли 2014 г. Бундестима спечели със 7:1 в Бело Оризонте в полуфинален мач на световното първенство. Мачът се игра пред пълните трибуни на \"Олимпиящадион\" в Берлин, но не предложи зрелището, което се очакваше. Германия беше без някои основни играчи, а в атака определено липсваше традиционната екплозивност. Единственият гол в мача вкара Жезуш в 37-ата минута, възползвайки се от грешка в германската защита. Той засече с глава центриране на Вилиан, а и вратарят Кевин Трап не се намеси убедително. След почивката Германия опита щурм, но и смените, направени от Льов не свършиха работа. Световният шампион е без победа вече четвърти пореден мач, като и четирите срещи бяха контроли. От 10 ноември насам Бундестима има три равенства и една загуба, при голова разлика 3:4. Бразилия записа втора поредна победа след тази с 3:0 над Русия. Южноамериканците са непобедени от 9 юни 2017 г., когато загубиха от Аржентина и са в серия от 9 мача.", "date": "2018.03.27", "title": "Бразилия постигна първа победа срещу Германия от 13 години"}
{"url": "https://www.dnevnik.bg/sviat/2018/03/27/3153579_kosovskoto_pravitelstvo_izpadna_v_kriza_sled_aresta_i/", "text": "Кабинетът на Косово е изправен пред нова политическа криза, след като политическата група \"Сръбска листа\", която представлява етнически сърби, обяви, че напуска правителството. Правителството на  премиера Рамуш Харадинай  разчита на \"Листата\" за  мнозинството си в парламента . Организацията също така смята да учреди оспорваната от Прищина Асоциация на сръбските общини (ЗСО) след по-малко от месец, на 20 април. ЗСО беше една от \"ябълките на раздора\" при добилите световна известност сблъсъци в косовския парламент, когато гласувания за асоциацията и за  гранично споразумение с Черна гора  бяха прекъснати със сълзотворен газ. Въпросните общини от ЗСО, одобрени съгласно  договор със Сърбия  от 2013 г., са разположени в Северно и Източно Косово и би трябвало да могат да се самоуправляват - идея, която опозицията в Прищина отхвърля заради спор какви трябва да са компетенциите на новата структура. Сега \"Сръбска листа\", създадена около идеята за ЗСО, обяви, че смята да действа едностранно. \"Информирахме за това президента Александър Вучич и имаме подкрепата му\", каза председателят на \"Листата\" Горан Ракич след среща с държавния глава в Белград, цитиран от \"Болкан инсайт\". Харадинай призова политическата организация да се върне в кабинета, тъй като решението ѝ \"не служи на интереса на сърбите в Косово\" и \"едностранните действия не помагат на никого\". С \"Калашников\", опрян о корема Повод за решението ѝ беше операцията на косовските власти, при която  беше задържан, а по-късно депортиран  Марко Джурич, представителят на сръбските власти, който ръководи Дирекцията за Косово и Метохия към кабинета. Джурич беше арестуван заради незаконно влизане в Косово, след като не беше допуснат от полицията. Днес Джурич каза на пресконференция, излъчена от сръбски медии, че косовските специални сили са го ударили много пъти, като един от тях притиснал дулото на автомат \"Калашников\" о корема му, други си направили селфита с него. С думите му от Белград дойдоха и обвинения към Прищина в \"опит за завземане на Северно Косово\" и в \"брутално нападение на (сръбския) народ в северната част на Косово и Метохия\", а целта на \"терора\" е да се \"окупира Северно Косово\". Албански журналисти предупреждават за местни и регионални издания, че действията на \"Сръбска листа\" са част от сценарий на Белград, с който трябва да бъде дестабилизирано Косово. Могерини в Белград Говорител на върховния представител на ЕС за външната политика Федерика Могерини съобщи, че тя ще пристигне в Белград още този следобед, за да обсъди бъдещето на диалога между Сърбия и Косово с президента Александър Вучич. Могерини от години опитва да посредничи в разговорите Белград - Прищина, но те се оказаха в застой малко след подновяването им заради  убийството на сръбския косовски лидер  Оливер Иванович. Според институцията ѝ тя снощи е разговаряла както с Вучич, така и с косовския му колега Хашим Тачи и е призовала двете страни за \"сдържаност\". Сърбия реагира  с разнопосочни послания  на европейските призиви за диалог с Косово като условие за членство в евросъюза. Същевременно страната е сред най-вероятните нови членки на ЕС до 2025 г. според  новата стратегия за разширяване , представена през февруари.", "date": "2018.03.27", "title": "Косовското правителство изпадна в криза след ареста и депортацията на сръбски министър"}
{"url": "https://www.dnevnik.bg/biznes/2018/03/27/3153646_televiziia_evropa_kupi_radio/", "text": "Телевизия Европа\" купува радио \"105.6 Новините сега\". Радиото заработи през ноември 2017 г. като част от радио групата \"Оберон\", обединяваща каналите \"Фреш\", ФМ+, \"Зи рок\" и \"Мелоди\".  \"105.6 Новините сега\" е специализирано само в говор, без музика, а 24-часовата му програма му включва новинарски емисии, интервюта и информационни предавания.  Новото име на радиото ще е \"Радио Европа – Новините сега\".", "date": "2018.03.27", "title": "Телевизия \"Европа\" купи радио"}
{"url": "https://www.dnevnik.bg/video/novinite_na_bnt/2018/03/27/3153656_video_drugite_novini/", "text": "Театърът като убежище Тестват противослънчева емулсия в защита на Големия бариерен риф Куентин Тарантино на 55 Специална селекция в Дома на киното Церемония за наградите ИКАР", "date": "2018.03.27", "title": "Видео: Другите новини"}
{"url": "https://www.dnevnik.bg/photos/snimka_na_denia/2018/03/27/3153551_snimka_na_denia_djoshua_i_parkur_-_lice_v_lice_predi/", "text": "Антъни Джошуа и Джоузеф Паркър се изправиха един срещу друг четири дни преди мача помежду им за четири от титлите в тежка категория. Непобедените световни шампиони по бокс проведоха съвместна пресконференция в Лондон. Джошуа, който държи титлите на Международната боксова федерация (IBF), Международната боксова организация (IBO) и Световната боксова асоциация (WBA), и Паркър - шампион на Световната боксова организация (WBO), ще се  .", "date": "2018.03.27", "title": "Снимка на деня: Джошуа и Паркър - лице в лице преди обединителния мач"}
{"url": "https://www.dnevnik.bg/bulgaria/2018/03/27/3153631_konstitucionniiat_sud_ne_vidia_problem_v/", "text": "Конституционният съд (КС) не намира нарушение на конституцията с промените в Наказателно-процесуалния кодекс (НПК), с които бяха прехвърлени към Специализирания наказателен съд (СпНС) делата за корупция по високите етажи на властта, информира сайтът lex.bg. КС е отхвърлил искането на Върховния касационен съд (ВКС) и на Висшия адвокатски съвет (ВАдвС) за обявяване за противоконституционни на две разпоредби от НПК. КС не смята така, но мотивите все още не са съобщени. Оспорените разпоредби на НПК изброяват престъпления, които, ако са извършени от лица заемащи десет конкретни вида длъжности, се прехвърлят от Софийския градски съд, където досега са разглеждани, към спецсъда. Според върховните съдиите и според адвокатите определянето на подсъдността според това кой е извършил престъпленията, а не според вида на деянието, превръща специализираните съдилища в извънредни. КС не смята така, но мотивите все още на са съобщени. Отхвърлено е и друго искане на ВКС - за отмяна на разпоредбата в НПК, която предвижда да се приемат за писмени доказателства по делата ревизионните актове за данъчни задължения и осигурителни вноски и одитните доклади на Сметната палата. С особено мнение по този текст е членът на КС Гроздан Илиев. КС е отхвърлил и още едно искане на Висшия адвокатски съвет - за обявяване за противоконституционни на няколко разпоредби от Закона за земеделските земи. Мотивът на адвокатурата е, че се създават със задна дата задължения за земеделските производители. Оспорените разпоредби задължават ползвателите на земеделски земи, които са сключили договори за наем или аренда на пасища преди февруари 2015 г., да ги преведат в съответствие с новите изисквания да 1 февруари 2016 г., като увеличат броя на животните, които отглеждат. Ако не го направят, прекратяват се договорите им от кмета на общината или от шефа на областната дирекция \"Земеделие\". Увеличаването броя на животните почти седем пъти според изискването е непосилно за повечето ползватели и множество договори са прекратени, информира lex.bg.", "date": "2018.03.27", "title": "Конституционният съд не видя проблем в прехвърлянето на делата за корупция към спецсъда"}
{"url": "https://www.dnevnik.bg/bulgaria/2018/03/27/3153586_deloto_ktb_zapochva_po_sushtestvo_sudut_ne_otkri/", "text": "Делото КТБ започва по същество и първото заседание ще е на девети май. Днес Специализираният съд не откри причини да спре или прекрати процеса и приключи разпоредителното заседание, което се водеше няколко дни. Съдът отхвърли всички възражения на защитниците и определи с оглед обезпечаването на процеса да има един резервен съдебен заседател и по един резервен защитник на всеки един от 18-те подсъдими. Това беше част от определението на съдия Вержиния Петрова, с което тя даде ход на делото, като то може да бъде обжалвано. По делото подсъдими са 18 души, като бившият мажоритарен собственик на КТБ Цветан Василев е сочен за техен ръководител в организираната престъпна група, която според обвинението е източвала банката през годините. По-рано днес прокуратурата отговори на възраженията на защитата, които поискаха делото да бъде върнато на прокуратурата заради допуснати съществени процесуални нарушения, ограничили правата на подсъдимите. Основната теза на обвинението беше, че Цветан Василев сам е избрал да не участва в процеса, че прокуратурата не е нарушила правата му и че той се опитва да изкара процеса срещу него политически, за да не бъде върнат в България. Освен това Гешев заяви пред съда и пред журналисти, че има данни, че Василев е заплашвал свидетели. На заседанието днес адвокатите на Василев, както и други защитници поискаха отвод на прокурор Гешев заради медийните му изказвания, с които е нарушил презумпцията за невиновност. Съдът отказа да уважи това искане с мотив, че то е несвоевременно. Преди няколко заседания Василев изпрати писмо, с което поиска от съда да прекрати  процеса срещу него . Основните възражения на адвокатите на подсъдимите бяха, че са нарушени процесуалните права на подсъдимите, че липсата на ръководителя на т.нар. организирана престъпна група нарушава правата му, че обвинителният акт е неясен, че не е ясна каква е връзката между обвиняемите. Бяха отхвърлени исканията за отвод на следователите, работили по разследването, за събиране на нови доказателства, както и други възражения. \"Неоснователно\" беше най-честият израз, който можеше да се чуе в най-голямата зала в специализирания съд между 16 и 16.30 часа, докато съдия Вержиния Петрова четеше определението си. Според нея участването на Василев в процеса зависи единствено от неговата воля, прие че процедурата по екстрадиция не възпрепятства връщането на банкера у нас и че той може да поиска това от сръбските власти. Съдия Петрова отхвърли и искането за отвод на прокурор Гешев, като в определението си уточни, че цитираните в подкрепа на тезата на защитата, че той е предубеден медийни публикации, не показват заинтересованост от процеса, а обвинителят не е изразявал \"лични оценки или обществени очаквания към изхода на процеса\".", "date": "2018.03.27", "title": "Делото КТБ започва по същество, съдът не откри причини да спре или прекрати процеса"}
{"url": "https://www.dnevnik.bg/sviat/2018/03/27/3153632_nato_ekspulsira_7_diplomati_ot_misiiata_na_rusiia/", "text": "НАТО обяви, че експулсира седем дипломати от руското представителство към организацията заради покушението срещу двойния агент Сергей Скрипал, предаде \"Ройтерс\". Алиансът също така е отказал акредитация на трима руски представители и е ограничил максималния размер на мисията до 20 души вместо досегашните 30, съобщи генералният секретар Йенс Столтенберг, цитиран от агенцията. Решението на НАТО е вторият случай, при който числеността на мисията се намалява. През 2015 г., година след като замрази военното си сътрудничество с Русия, организацията обяви, че свива максималния ѝ размер от над 50 души до 30, колкото е ограничението за страните партньори. \"Това ще отправи ясно послание към Русия, че (действията ѝ) си имат цена\", каза Столтенберг. По думите му обаче политиката на алианса към Москва няма да се промени и ще се търси \"двойният подход\" на отбрана и диалог едновременно. Ще бъде продължена и подготовката на нова среща на съвета Русия - НАТО НАТО съобщи по-рано днес, че ще вземе мерки в отговор на отравянето на Скрипал. Преди две седмици организацията изрази дълбока загриженост от използването за пръв път на подобно вещество на територията на пакта от неговото основаване насам.  През последните 24 часа  над 20 държави  - между които Съединените щати, Канада,  над половината членки  на Европейския съюз и няколко европейски страни извън съюза - обявиха, че ще експулсират дипломати заради случая.", "date": "2018.03.27", "title": "НАТО експулсира 7 дипломати от мисията на Русия"}
{"url": "https://www.dnevnik.bg/evropa/comentari_analizi/2018/03/27/3153650_teaturut_e_ubejishte/", "text": "Традицията продължава вече 57 години, а посланиците тази година за петте региона на ЮНЕСКО са Рам Баджадж от Индия за тихоокеанска Азия, Мая Збиб от Ливан за арабските страни, Саймън Макбърни от Великобритания за Европа, Сабина Берман от Мексико за Америка и Уере Уере Ликинг от Кот д`Ивоар за Африка. \"Дневник\" препечатва посланието на Саймън Макбърни, актьор, драматург и режисьор, основател на трупата Théâtre de Complicité от Лондон. Преводът е на Асен Терзиев, заглавието - на \"Дневник\". На около километър от брега на област Киренайка, Северна Либияq има просторно скално убежище - 80 метра широко и 20 високо. На местен диалект го наричат Хауа Фтеа. През 1951 г. данните от въглеродно датиране отчитат, че поне от 100 000 години то е било обитавано от хора. Сред изровените артефакти имало и флейта от кост, датираща отпреди между 40 – 70 хил. години. Когато научих за пръв път за това като момче, попитах баща си: \"Имали са музика?!\" Той се усмихна: \"Да, като всички човешки общества.\" Той бе американец по рождение, археолог, първият копал в Хауа Фтеа в Киренайка. За мен е голяма чест тази година да бъда европейският представител за Световния ден на театъра. През 1963 г., когато заплахата от ядрена война бе тежко надвиснала над света, моят предшественик Артър Милър бе казал в речта си: \"Във време, в което връзките, създавани от дипломацията и политиката, са толкова къси и крехки, слабият, но често стигащ далеч обхват на изкуството трябва да поеме отговорността да държи човешката общност заедно.\" Значението на думата \"драма\" идва от гръцки – \"дран\", което означава \"да се прави\", а думата \"театър\" произхожда от гръцката \"театрон\", която буквално означава място за гледане. Не просто място, където гледаме, а където виждаме, схващаме, разбираме. Преди 2400 години Поликлет-млади проектира театъра в Епидавър. Акустиката на това открито пространство, събиращо 14 000 души, е изумителна. Запалването на клечка кибрит в центъра на сцената може да се чуе във всяко от четиринайсетте хиляди места. Както и в другите древногръцки театри, гледайки актьорите, зрителят е гледал и пейзажа наоколо. Така са се събирали не само няколко неща заедно – общността, театърът и природният свят, но са се събирали и всички времена. Докато пиесата е съживявала за настоящето старите митове, човек е можел да види над сцената и онова, което е щяло да бъде неговото последно бъдеще – природата. Едно от най-забележителните открития при реконструкцията на Шекспировия театър \"Глобус\" е също свързано с това, което човек вижда. Само че тук откритието касае светлината. И сцената, и пространството за зрителите са еднакво осветени. Актьорите и зрителите могат да се виждат. Винаги. Навсякъде където човек се обърне има хора. И един от изводите е, че така ни се напомня как великите монолози, да кажем, примерно на Хамлет или Макбет, не са били просто самотни размишления, а публични дебати. Живеем във време, в което да се вижда ясно е трудно. Днес сме заобиколени от повече фикции от който и да било друг път в историята. Всеки \"факт\" може да бъде оспорен, всеки разказ може да претендира, че е \"истина\". И непрекъснато сме заобиколени от една определена фикция. Онази, коя то иска да ни разделя. От истината. И едни от други. Фикцията, че сме нещо отделно. Един народ от друг. Жените от мъжете. Хората от природата. Но както живеем във време на разделение и фрагментация, така живеем и във време на масово придвижване. Повече от всеки друг път в историята хората са в движение; те често бягат, мигрират, ходят, дори плуват, ако се налага, по целия свят. И това е само началото. А отговорът, както знаем, бе да се затварят граници. Да се строят стени. Затваряне. Изолация. Съществуваме в световен ред, който е тираничен, в който безразличието е валута, а надеждата – контрабандна стока. И част от тази тирания е, че тя контролира не само пространството, но и времето. Живеем във време, което изпуска настоящето. Което се фокусира само върху близкото минало и предстоящото бъдеще. Нямам това, ще купя онова. Щом вече го имам, ми трябва и следващото. Дълбочината на миналото е заличена. Бъдещето е без последствия. Мнозина смятат, че театърът нито може, нито ще промени нещо от това. Но театърът няма да изчезне. Защото театърът е място, изкушавам се да го нарека убежище. В което хората се събират и мигновено създават общности. Така както са правили винаги. Всички театри имат размерите на първите човешки общества – от 50 души до 14 000. От един пътуващ керван до една трета от древна Атина. И понеже театърът съществува само в настоящето, той подкопава този разрушителен възглед за времето. Настоящият момент винаги е предметът на театъра. Значенията в него се конструират в акта на общение между изпълнителя и зрителите. Не просто тук, но и сега. Без акта на изпълнителя публиката не би повярвала. Без вярата на публиката представлението няма да е цялостно. Засмиваме се по едно и също време. Вълнуваме се. Притаяваме дъх и шокирано потъваме в мълчание. И в този момент посредством драмата ни се открива най-дълбоката истина: че онова, което сме мислели за най-вътрешното разграничение помежду ни – границата на отделното съзнание, е също нещо без предели. Нещо споделено. Не могат да ни спрат. Ще се появяваме отново всяка вечер. Актьорите и публиката ще се събират отново всеки път и едно и също действие ще се разиграва пак и пак. Защото, както казва писателят Джон Бърджър: \"Дълбоко в природата на театъра съществува усещане за ритуално завръщане.\" Тъкмо затова той винаги е бил изкуството на прокудените, каквито заради разглобяването на света сме всички ние.Там, където има изпълнители и зрители, винаги ще се разиграват истории, които не могат да бъдат разказани никъде другаде, без значение дали става дума за оперните зали и театрите в големите градове или убежищата за емигранти и бежанци в Северна Либия и по целия свят. Като общност ние винаги ще бъдем свързани в това разиграване. И ако се намирахме в Епидавър, бихме могли да вдигнем поглед и да видим как това е част от по-голям пейзаж. Как сме част от природата и не можем да я напуснем по същия начин, по който не можем да напуснем планетата. Ако се намирахме в театър \"Глобус\", щяхме да видим как привидно лични въпроси всъщност биват поставени за всички нас. И ако можехме да държим флейтата от Киренайка отпреди 40 000 години, щяхме да проумеем, че тук миналото и настоящето са неделими и че веригата на човешката общност не може да бъде разкъсана от тирани и демагози.", "date": "2018.03.27", "title": "Театърът е убежище"}
{"url": "https://www.dnevnik.bg/bulgaria/2018/03/27/3153662_visshiiat_mjusjulmanski_suvet_se_subira_zaradi_dumi_na/", "text": "Мюсюлманско изповедание в България свиква извънредно събрание на Висшия мюсюлмански съвет по повод изявленията на прокурор Недялка Попова - обвинител по делото за проповядване на антидемократична идеология срещу 13 проповедници в Пазарджик, съобщиха от пресслужбата на Главното мюфтийство. Попова  нарече мюсюлманската общност \"монолитна маса\" , която \"лесно се манипулира и на избори\", \"почти като военизирана структура\". В интервю за сайта  \"Трафик нюз\" , според нея държавата ще бъде застрашена, защото мюсюлманите у нас ще се увеличат. \"Нейните думи се окачествяват от мюсюлманско изповедание като подстрекаване и престъпление от омраза срещу всички мюсюлмани в България. Висшия мюсюлмански съвет ще излезе с остра позиция, като ще сезира заинтересованите български държавни и европейски институции\", се казва в съобщението на мюфтийството. Вчера от партия \"Да, България\" изразиха своята остра тревога от посланията на Попова и ги  окачествиха като език на омраза .", "date": "2018.03.27", "title": "Висшият мюсюлмански съвет се събира заради изказване на прокурора по делото срещу имамите в Пазарджик"}
{"url": "https://www.dnevnik.bg/sport/2018/03/27/3153657_rusiia_shte_podkrepi_maroko_za_domakin_na_svetovnoto/", "text": "Русия ще подкрепи  Мароко за домакин на световното първенство  по футбол през 2026 г. Африканската страна ще се конкурира за правото да организира най-големия футболен форум с обединената кандидатура на САЩ, Канада и Мексико. \"Мароко има значителни предимства, които могат да й позволят да предизвика САЩ, Мексико и Канада. Като се имат предвид близките отношения между нашите две страни, ние ще гласуваме за Мароко\", заяви членът на Руския футболен съюз Пьотр Бъркалов пред \"Мароко уърлд нюз\". Само два дни по-рано руският посланик в Мароко Валери Воробьов също изрази подкрепа за африканската страна. По думите му това е \"най-добрата опция за домакин на турнира през 2026 г.\". Воробьов изтъкна, че Мароко има голямо предимство от логистична гледна точка заради близостта с Европа, Средния изток и страните от Африка, което според него е \"страхотно за феновете\". Руският посланик в Мароко се изказа и доста критично за кандидатурата на САЩ, Канада и Мексико. \"Обективно погледнато, трите страни са слаби във футбола. Всички сме наясно с американския, канадския и мексиканския футбол. Това не е истински футбол\", заяви Воробьов на пресконференция в посолството в Рабат. В началото обединената американска кандидатура изглеждаше с едни гърди напред. В последните седмици обаче  Мароко започна да се очертава като фаворит  за спечелването на домакинството. Освен от Русия африканската страна със сигурност ще получи подкрепа от Франция, Катар, Сърбия, Люксембург и немалка част от страните от своя континент. Изборите ще се състоят на 13 юни в Москва, а право на глас ще имат 211 федерации.", "date": "2018.03.27", "title": "Русия ще подкрепи Мароко за домакин на световното през 2026 г."}
{"url": "https://www.dnevnik.bg/sviat/2018/03/27/3153535_polovin_vek_po-kusno_smurtta_na_gagarin_oshte_e/", "text": "Официално Юрий Гагарин намира смъртта си в самолета, опитвайки се да избегне метеорологичен балон, но и след 50 години гибелта на първия човек, летял в Космоса, остава държавна тайна, забулена в мистерия. На 27 март 1968 г. сутринта Юрий Гагарин се подготвя за рутинен тренировъчен полет със своя самолет МиГ-15 на летище \"Чкаловски\" близо до Москва, спомня си неговият колега от това време, космонавтът Владимир Аксьонов. \"Двамата с Юрий ни прегледаха едни и същи медици и слушахме една и съща метеорологична прогноза, защото моето излитане беше предвидено един час след неговото\", разказва той пред кореспондента на \"Франс прес\". Полетът на Аксьонов, тогава 34-годишен, обаче е анулиран - след като са докладвали, че се връщат в базата, нито Гагарин, нито неговият втори пилот, 45-годишният Владимир Серьогин, не отговарят повече на радиоповикванията. Хеликоптерите, излетели да ги търсят, бързо съобщават, че са открили части от корпуса на самолета на 65 километра от летището. Тялото на Юрий Гагарин е намерено на следващия ден. Сергей Кравчински, сега на 74 години, а по онова време млад конструктор на космически апарати, си спомня деня, когато е научил новината. \"Чухме вик в коридора: \"Момчета,  Гагарин  е загинал! Бяхме в шок, жените плачеха\", спомня си той. За пръв път в историята на Съветския съюз ден е обявен ден на национален траур в памет на някого, който не е държавен глава. \"Докладът на официалната комисия - цели 29 тома, така и не беше публикуван. Това подтикна много колеги и експерти да започнат собствени разследвания\", разказва за \"Франс прес\" Александър Глушко, историк на съветската космонавтика. По онова време се разпространяват най-безумни слухове за смъртта на п ървия човек в Космоса : убит по заповед на Кремъл, който ревнува заради популярността му, пиян по време на полета, отвлечен от извънземни, а да не забравяме и версията за маскарад, предназначен да симулира смъртта му, за да го затворят в лудница. През 2011 г., за да отбележат 50-ата годишнина от първия полет в Космоса на  Гагарин  на 12 април 1961 г., архивът на Кремъл обявява, че е разкрита загадката за смъртта на първия космонавт. Според тези нови заключения \"една от вероятните причини\" за катастрофата на самолета е било присъствието на метеорологичен балон, който Гагарин и Серьогин се опитали да избегнат, преди да изгубят контрол над самолета. \"Една от вероятните причини! Тази формулировка не казва нищо! При това нито един документ от 29-те тома от разследването никога не е публикуван изцяло\", възмущава се историкът Александър Глушко. За него мистерията, поддържана около катастрофата на Гагарин, служи да скрие \"недостатъците в организацията и слабостите на съветския космически сектор\", който тогава е символът на успехите на Съветския съюз. \"Когато истината не се знае, слуховете се множат и те продължават да се разпространяват и днес\", обобщава той. \"Родителите ми винаги ми говореха, че Гагарин е загинал, защото е бил пиян\", спомня си Александър Володко, полицай от Новокузнецк, Сибир, който е на посещение в Музея на космонавтиката в Москва. Александър, който е роден една година след смъртта на Гагарин, би искал най-сетне да се чуе истината. За разлика от родителите си той споделя друга версия за смъртта на Гагарин, защитавана от космонавта Алексей Леонов, който я разкрива след разпадането на Съветския съюз през 1991 г. Според Леонов, член на разследващата комисия през 1968 г., самолет \"Сухой\", който не е трябвало да се намира там, е пресякъл траекторията на МиГ-а на Гагарин, минавайки на по-малко от 20 метра от неговата машина. Преминавайки през звуковата бариера, пилотът станал причина самолетът на космонавта да изпадне в свредел и да се разбие. \"Видях разсекретен документ, който потвърждава (тази теза)\", заяви през юни 83-годишният Алексей Леонов пред РИА \"Новости\". Комисията е скрила истината, за да защити оцелелия пилот, твърди той, но отказва да разкрие самоличността му, като добавя само, че става дума за \"достатъчно известен\" човек, който днес е \"стар и болен\". \"Вече не е тайна - става дума за небрежност и нарушаване на правилата на авиацията\", обобщава той. Докато официалните документи не станат публично достояние, \"това твърдение остава само хипотеза\", със съжаление казва историкът Глушко. /БТА", "date": "2018.03.27", "title": "Половин век по-късно смъртта на Гагарин още е държавна тайна"}
{"url": "https://www.dnevnik.bg/bulgaria/2018/03/27/3153711_parlamentarnata_komisiia_za_chez_iska_da_izslusha/", "text": "Временната парламентарна комисия за установяване на всички факти и обстоятелства при приватизацията и планираната продажба на дружествата на \"ЧЕЗ груп\" в България ще изпрати официално писмо до премиера Бойко Борисов с покана той да участва в следващото ѝ заседание. Това обяви председателят на комисията Жельо Бойчев, цитиран от \"Фокус\". Предстоящото заседание е планирано за следващия вторник. Депутатите искат Борисов да информира членовете на комисията какви са аргументите държавата да поиска да участва в сделката за ЧЕЗ и по какъв начин ще бъде реализирано евентуалното ѝ участието. Като втора точка на следващото заседание е предвидено изслушване на Комисията за енергийно и водно регулиране (КЕВР). Бойчев обясни, че още миналата седмица е изпратил писмо до председателя ѝ Иван Иванов, който трябва да представи цялата информация за \"извършените регулаторни проверки в дружества на ЧЕЗ в България, издадените констатирани нарушения и наказателни постановления, както и процедурата по отнемане на лиценз на едно от дружествата на ЧЕЗ. Днес в комисията бяха изслушани представители на Министерството на финансите, ДАНС и Държавна агенция \"Разузнаване\". Депутатите не останаха доволни от отговорите на институциите и поискаха допълнителна информация. Основното им оплакване беше продиктувано от невъзможността на ДАНС да обясни откъде идва финансирането на сделката. Освен това не беше предоставена информация и на какъв етап е арбитражното дело, което е на стойност от около 1 млрд. лв. \"В хипотеза на подписан договор сме, но няма окончателно плащане и доколкото разбирам, службите ни имат конкретна информация относно набавянето на тези финансови източници. Допълнително ще изискваме информация по този въпрос с оглед на притесненията, които има за фирми, свързани с офшорно или друго финансиране. Към момента няма никакво финансиране, а по-скоро има намерение за такова\", заяви Бойчев. На днешното заседание не присъстваха представители на ЧЕЗ и на купувача на бизнеса им \"Инерком\".", "date": "2018.03.27", "title": "Парламентарната комисия за ЧЕЗ иска да изслуша Бойко Борисов следващата седмица"}
{"url": "https://www.dnevnik.bg/zelen/2018/03/27/3153713_prokuraturata_razsledva_za_proiavena_jestokost_kum/", "text": "Прокуратурата започна разследване за проявена жестокост към животни, след като са събрани достатъчно доказателства за престъпление, свързано с  трагичния инцидент с изоставеното стадо от 100 коне.  Около 70 от тях умряха от студ и глад, а 30 и в момента бедстват в Осоговската планина. Това стана известно от изявление на говорителя на главния прокурор Румяна Арнаудова, цитирана от агенция \"Фокус\".  Доброволци са стигнали до бедстващите животни  В същото време в късните следобедни часове днес екипи от доброволци, планински спасители и разследващи органи са достигнали до бедстващите коне, стана известно от един от доброволците в акцията, Елица Димитрова. По думите й с помощта на моторни шейни екипите са достигнали конете. На място са доставени сено, слама, чували с овес и хранителни смески. Вчера вечерта с високопроходима техника също е доставена храна за конете.  Още три коня са починали На мястото при конете е и соченият за собственик Петър Пищалов, който е пренощувал край стадото. Установено е, че още три коня са починали.  Превозени са до конете разследващи полицаи и екип от Областната дирекция по безопасност на храните, които извършват огледи и проверки. Инспекторите ще сравнят информацията от чиповете на конете с тази във водения регистър. Целта е да се установи по категоричен начин собственикът на животните. Екипите все още не са се върнали в базата на планинските спасители. Разследва се злоупотреба с евросредства \"Районната прокуратура в Кюстендил започна разследване за това, че е проявена жестокост към гръбначни животни. Противозаконно е причинена смъртта им\", поясни тя.  Разследването е започнало с разпити на свидетели. Част от него ще бъде установяването дали има злоупотреба с европейски средства, съобщи още Арнаудова. Наказанието за подобни престъпления е от 1 до 3 години лишаване от свобода и глоба от 2 до 5 хил. лв. Прокуратурата разполага с данни, че извършителят на престъплението е имал задължение да отглежда животните и е осъществявал дейност по полагане на грижи за тях. \"За отглеждането на тези коне на собственика е заплащана сравнително добра парична субсидия\", коментира още говорителят.  \"Престъплението, което според нас е извършено, се отличава с особено висока обществена опасност. От кадрите в медиите сме свидетели, че е проявена жестокост към животните. Останалите живи са в сериозно и тежко здравословно състояние\", каза Румяна Арнаудова. ", "date": "2018.03.27", "title": "Прокуратурата разследва за проявена жестокост към изоставените коне"}
{"url": "https://www.dnevnik.bg/bulgaria/2018/03/27/3153721_policiiata_raboti_po_dve_versii_za_napadenieto_s/", "text": "Две са версиите за  нападението над 36-годишната жена,  която снощи беше залята с неизвестна течност в София. Това заяви във Варна министърът на вътрешните работи Валентин Радев, като добави, че е установено, че тя е била нападната с киселина. Радев уточни, че една от версиите е свързана с личен мотив, а другата – с бизнеса на пострадалата. Втората версия обаче не предполагала към заливане с киселина, тъй като бизнесът бил свързан със сладкарство. Очаква се пострадалата жена да даде показания, когато бъде в състояние за това. Радев каза още, че по случая с непроверените на столичното летище на влизане в България пътници от полет от Франция вече има досъдебно производство. Виновните гранични служители са отстранени от работа, а на летището са командировани полицаи от Варна и Бургас. Вътрешният министър изрази и задоволство от мерките за сигурност по време на срещата на върха между ЕС и Турция във Варна. По думите му страната е показала, че може да се справя с организирането на подобни събития.", "date": "2018.03.27", "title": "Полицията работи по две версии за нападението с киселина над жена от София"}
{"url": "https://www.dnevnik.bg/sport/2018/03/27/3153723_kitaiski_klub_osvobodi_fabio_kapelo_sled_samo_devet/", "text": "Китайският клуб \"Жиангсу\" и треньорът Фабио Капело се разделиха изненадващо след само три мача от началото на новия сезон. Отборът започна кампанията с победа, но след това записа две поредни загуби, които в крайна сметка доведоха до прекратяване на договора между двете страни. От \"Жиангсу\" обявиха, че раздялата е по взаимно съгласие. Капело изкара само девет месеца на поста, след като пое тима през юни 2017 г. Той не успя да стабилизира \"Жиангсу\" в края на миналия сезон и отборът завърши 12-и в класирането с шест победи, шест равни и шест загуби при италианеца. Според информации в китайската преса заплатата на треньора в \"Жиангсу\" е била на стойност 10 милиона евро на година. Капело, който е на 71 години не беше работил две години, след като се раздели с националния отбор на Русия през 2015 година. Опитният треньор постоянно е спряган да поеме Италия. Капело е един от малкото успешни италианси треньори, които не са водили Скуадра Адзура. В кариерата си Капело спечели Шампионската лига с \"Милан\" през 1993-94 година, освен това направи \"росонерите\" шампиони на Италия четири пъти за пет години. Капело има трофеи още с \"Реал\" (Мадрид), \"Ювентус\" и \"Рома\". След това в рамките на четири години беше селекционер на националния отбор на Англия.", "date": "2018.03.27", "title": "Китайски клуб освободи Фабио Капело след само девет месеца работа"}
{"url": "https://www.dnevnik.bg/bulgaria/2018/03/27/3152646_sudut_reshava_dali_shte_gleda_deloto_ktb_po_sushtestvo/", "text": "В Специализирания наказателен съд ще се проведе заседание по делото за длъжностното присвояване от Корпоративна търговска банка (КТБ), на което ще бъде чут отговорът на прокуратурата по възраженията на защитниците на 18-те подсъдими. Според държавното обвинение бившият мажоритарен собственик на банката Цветан Василев е ръководил престъпна група от 17 души. На едно от предишните заседания  съдът реши да гледа делото срещу Василев задочно.  Той е в Сърбия от 2014 година, където все още тече и производство по искането на българските власти за екстрадирането му. Не е известно кога и как то ще приключи. В края на февруари в няколко поредни дни беше проведено разпоредителното заседание - въведено с промените в Наказателно-процесуалния кодекс от ноември, на което се обсъжда дали са допуснати съществени процесуални нарушения по време на разследването и дали делото трябва да бъде прекратено. На него се чуха аргументите на защитниците на 18-те подсъдими. Какво казаха те четете  тук . След изказванията на всички адвокати представителите на прокуратурата поискаха време, за да систематизират всички възражения на защитниците и да им отговорят. Затова съдия Вержиния Петрова реши да отложи делото за днешната дата. Очаква се и тя да постанови определение - ще започне ли делото по същество или ще бъде спряно или прекратено. Каквото и да определи съдията, съдебният акт ще подлежи на обжалване пред апелативния спецсъд, който, за да се произнесе, ще трябва да изчете цялото дело, наброяващо стотици томове. Заседания са насрочени за 28 и 29 март.", "date": "2018.03.27", "title": "Съдът решава дали ще гледа делото КТБ по същество"}
{"url": "https://www.dnevnik.bg/sport/2018/03/27/3153051_olimpiiski_medalisti_shte_povedat_veloshestvieto_i/", "text": "За втора поредна година София ще приеме велошествие и велокарнавал по улиците си. Събитието, което е част от инициативата \"София - Европейска столица на спорта 2018\", ще се проведе в 11.30 часа в събота (31 март). Записването ще започне в 10 часа пред паметника на Цар Освободител. Колоната ще премине по маршрут покрай река Перловска до Южния парк, където ще има състезания, концерти, танци, викторини и игри с награди, съобщиха организаторите. Проявата, която е част и от кампанията на Столична община - \"Мисли чисто\", ще бъде открита от четирикратния олимпийски медалист Йордан Йовчев и носителката на три отличия от зимни олимпиади Евгения Раданова. Алберт Попов и Теодора Пенчева, които представиха България на игрите в Пьонгчанг преди месец, също ще се включат в събитието. \"Приветстваме всяка алтернатива на автомобилите, а велосипедите и ходенето пеша са чудесна възможност да направим нашия град по-чист и зелен\", каза Йоана Христова - заместник-кмет на София по направление \"Зелена система, екология и земеползване\". Тя припомни, че в София са изградени 55 км велоалеи, като до края на годината се очаква пускането на система с 33 стоянки за велосипеди. Организаторите обявиха още, че са осигурили аниматори, които ще помогнат на участниците във велокарнавала да украсят колела си. След пристигането в Южния парк ще има конкурси за най-добра визия и най-атрактивно каране на велосипед.", "date": "2018.03.27", "title": "Олимпийски медалисти ще поведат велошествието и велокарнавала в събота"}
{"url": "https://www.dnevnik.bg/sviat/2018/03/27/3153191_katar_i_sudan_shte_razvivat_zaedno_osmanski_ostrov_v/", "text": "Судан подписа с Катар споразумение за 4 милиарда долара, за да развие пристанището на Суакин, островен град, създаден по времето на Османската империя и считан от Анкара за част от османското културно наследство. Това съобщиха турският \"Дейли сабах\" и судански издания. Според суданския траспортен министър Макауи Ауад сделката е част от засилването на сътрудничеството в транспорта и комуникациите и е подписано след посещение в Хартум на катарския му колега Джасим бин Саиф ал Сулайти. Идеята, продъжлава министърът, е пристанището на Суакин, второто най-голямо в Судан, \"да изиграе ключовата си икономическа роля като врата към Африка\". По думите на Ауад на Хартум се полагат 51% от проекта, а на Доха - 49 на сто. Според Ал Сулайти още другата седмица Катар ще изпрати кораби в Порт Судан, за да съживи търговския обмен между двете страни. Надпреварата в Червено море  Съвместният проект на Судан и Катар започва, след като основите бяха положени от Турция - на посещение президентът Реджеп Тайип Ердоган обяви, че историческият град на Суакин, някога ключов поклонничеството до Мека и процъфтявал по времето на Османската империя, трябва да бъде възстановен. По-рано в Хартум се срещнаха началниците на щабовете на Судан, Катар и Турция. Онлайн изданието \"Ахвал\" отбелязва, че турските действия в Черно море могат отчасти да се разберат в контекста на войната в Йемен и кризата между Катар и други страни от Персийския залив и се вписват в съперничеството по осите Рияд-Абу Даби и Анкара-Доха. Според сайта Middle East Eye инвеститори от Обединените арабски емирства и Египет също се опитват да получат дял в икономическото развитие на острова и той на практика се превръща във фокус на надпреварата в Червено море.", "date": "2018.03.27", "title": "Катар и Судан ще развиват заедно \"османски\" остров в Червено море"}
{"url": "https://www.dnevnik.bg/bulgaria/2018/03/27/3152649_sudut_shte_gleda_deloto_sreshtu_kmeta_na_plovdiv_ivan/", "text": "Специализираният наказателен съд ще проведе разпоределително заседание по делото срещу кмета на Пловдив Иван Тотев, заместника му Димитър Кацарски и кмета на район \"Западен\" Димитър Колев. Председател на съдебния състав е бившият член на Висшия съдебен съвет (ВСС) Даниела Костова. Тримата са обвинени в престъпление по служба във връзка с изграждането на т.нар. зоокът в Пловдив. Според държавното обвинение с действията си тримата са осигурили облага от 689 хил. лв. за фирма \"Запрянови 03\" ООД, на която е възложена работата по строителството на зоокъта без обществена поръчка, а с пряко договаряне. Обвинителният акт беше внесен от Софийската градска прокуратура (СГП) на 30 януари, като преди това делото беше  върнато от Окръжния съд в Пловдив  на антикорупционното звено на прокуратурата, което водеше случая. Тогава съдът констатира съществени процесуални нарушения. По това разследване прокуратурата поиска отстраняването на кмета, но  съдът не уважи искането.  Мотивите бяха, че прокуратурата е нямала никакви основания да иска отстраняването на кмета, че липсват каквито и да било доказателства, че той е можел или е въздействал по някакъв начин на свидетелите. Даниела Костова беше един от членовете на бившия състав на съдебния съвет, които се възползваха от т.нар. кариерен бонус, с който управляващите уредиха бившите членове на кадровия орган. Благодарение на него тя се премести от Окръжен съд - Варна, в Специализирания наказателен съд в София. През ноември 2017 г. в специализирания съд бяха преместени делата за корупция срещу лица, заемащи висши държавни постове.", "date": "2018.03.27", "title": "Кметът на Пловдив се изправя пред съда по делото за зоокъта"}
{"url": "https://www.dnevnik.bg/sviat/2018/03/27/3152943_moje_li_sisi_da_spasi_egipet/", "text": "Египетският президент Абдел Фатах ас Сиси, който е на път да спечели втори мандат на изборите тази седмица, е описван едновременно като спасител и авторитарен лидер. Поддръжниците на бившия генерал от египетската армия казват, че той е спасил страната от гражданска война, като е организирал свалянето през 2013 година на първия цивилен, демократично избран, но създаващ разделение сред египтяните президент Мохамед Морси. Противниците на Морси и протестиращите възприеха свалянето на президента ислямист от Сиси като революция, но неговите симпатизанти нарекоха събитията \"държавен преврат\". Верните на Сиси египтяни приветстваха неговите изявления, че движението \"Мюсюлмански братя\" няма място в Египет. Ислямистката групировка на Морси сега е обявена в страната за терористична организация. За разлика от Морси, когато Сиси започна своя първи президентски мандат през 2014 година, той се ползваше от огромната подкрепа на държавните институции, бизнеса и медиите. Много египтяни продължават да не виждат алтернатива на Сиси и приветстват твърдите му действия в управлението на държавата след години на социални бунтове, разтърсили икономиката. За да съживи икономиката, правителството на Ас Сиси предприе поредица от строги икономически мерки, включващи орязване на държавните субсидии за гориво, въвеждането на плаващ курс на валутата и увеличаване на размера на данъците. Всички тези мерки са част от сделката, сключена с Международния валутен фонд, по силата на която Египет е получил заем от 12 милиарда долара, които трябва да върне за три години. Те доведоха до силно покачване на цените, принуждавайки много египтяни да се борят за оцеляването си.  Трудни решения Сиси защитава \"икономическата реформа\" и големите проекти - повечето от които се контролират от армията - като единственото лекарство за боледуващата икономика. Тези мерки обаче доведоха до спад в популярността му. Шестдесет и три годишният президент много пъти е хвалил египтяните, че се справят с тежкото въздействие на тези мерки, и обвинява предишните правителства, че са се въздържали да ги приложат по-рано. \"Всички трудни решения, които мнозина през годините се бояха да вземат, аз няма да се поколебая и за секунда да взема\", каза той в своя реч от 2016 година.  От политическа гледна точка Сиси си спечели повече врагове у дома за последните четири години. Правителството му държи в желязна хватка обществения живот в страната, а местни и международни организации за защита на човешките права го обвиняват за произволни масови арести и за смазване на опозицията. Сиси неколкократно защити политиката на правителството си в областта на човешките права, изтъквайки, че страната е в състояние на война с тероризма. Той също така подписа няколко противоречиви закона, приети от парламента. Единият от тях регулира дейността на неправителствените организации. Този закон бе критикуван от гражданското общество и правозащитни организации като рестриктивен и даващ на правителството големи правомощия спрямо тях. Да подариш острови По време на управлението на Сиси Египет блокира стотици уебсайтове, включително независими новинарски и правозащитнически платформи. Едно от най-спорните решения на Сиси беше това за предаване на контрола на два острова в Червено море - Тиран и Санафир - на Саудитска Арабия. Оповестената през 2016 година сделка предизвика улични протести и продължителни правни битки, преди парламентът да я одобри миналата година. На международно равнище Сиси понастоящем се радва на подкрепата на големите сили. Американският президент Доналд Тръмп вярва, че Сиси върши \"чудесна работа\", а френският президент Макрон отказа да му дава уроци по спазване на човешките права. Сиси беше слабо известен на обществеността, преди Морси да го назначи за министър на отбраната през август 2012 година. Той започна своето управление по средата на 2014 година, очаровайки публиката, говорейки на египетски диалект на официални събития, а не на класическия арабски език. Впоследствие той си изгради образ на дисциплиниран военен, който не се колебае да защитава желязната хватка, в която държи политическия живот в страната. Роден през ноември 1954 година, Ас Сиси завършва Египетската военна академия през 1977 г. Учи и се обучава във Великобритания и в САЩ. По времето на Хосни Мубарак е военен аташе в Саудитска Арабия. След свалянето на Мубарак през 2011 г. Сиси е назначен за началник на военното разузнаване. /БТА", "date": "2018.03.27", "title": "Може ли Сиси да спаси Египет"}
{"url": "https://www.dnevnik.bg/sport/2018/03/27/3153251_shefut_na_federaciiata_po_leka_atletika_poluchi_venec/", "text": "Председателят на българската федерация по лека атлетика Добромир Карамаринов беше награден за заслуги към спорта. Той получи най-високото държавно отличие в тази област - \"Венец на победителя\", учредено по инициатива на спортния министър Красен Кралев през 2015 г. Карамаринов беше награден на тържеството по случай 60-ия си рожден ден. На събитието присъстваха президентът на Международната федерация по лека атлетика (ИААФ) Себастиан Коу и на eвропейската атлетическа асоциация Свен Арне Хансен, както и множество ръководители в атлетиката, легендарни спортисти и бизнесмени, съобщиха от спортното министерство. \"За мен е огромна чест и удоволствие да връча най-голямото държавно отличие в областта на спорта на нашия скъп приятел Добромир Карамаринов. Тази награда са я получавали много достойни български спортисти като Христо Марков, който е днес с нас, Стефка Костадинова и др. Но зад успеха на всеки един спортист стоят добрите, талантливите ръководители, които всеотдайно се грижат всичко да му е наред. Добромир е един от тях. Човек, отдал живота си на леката атлетика и като състезател, и като ръководител\", заяви Кралев. Той отбеляза, че за него е чест да бъде част от \"приятелския кръг на Карамаринов, който включва някои от най-големите имена на световния спорт\". \"Отново виждаме колко много приятели има Добромир в целия свят. Знам огромното уважение и респект, които тези великани на световния спорт изпитват към нашия Добромир\", продължи Кралев. \"За мен е чест да бъда твой приятел. Зная какво си направил за България и какво още предстои да направиш за българската, европейската и световната атлетика\", каза още спортният министър. Сред носителите на венец на победителя са Стефка Костадинова, Йорданка Благоева, Иванка Христова, Боян Радев, Валентин Йорданов, Христо Стоичков, Трифон Иванов (посмъртно), Димитър Пенев, Христо Бонев, Йордан Лечков, Емил Костадинов, Николай Бухалов, Любомир Ганев, Иван Лебанов, Петър Киров и Борислав Михайлов,  който беше награден от Кралев  минути след преизбирането му за президент на Българския футболен съюз (БФС).", "date": "2018.03.27", "title": "Шефът на федерацията по лека атлетика получи \"Венец на победителя\" за заслуги към спорта"}
{"url": "https://www.dnevnik.bg/photos/2018/03/27/3153055_fotogaleriia_odri_hepburn_ot_ulicite_na_siatul/", "text": "Дали по улиците на Сиатъл, манежите на Индия или бляскавите снимачни площадки на Холивуд, Мери Елън Марк (1940 - 2015) има око за истинските звезди, чиято история, често болезнена, успява да разкрие и в един кадър. Известната американска фотографка е следващото име в платформата \"Майстори на фотографията\" на фондация \"Мусиз\", а изложбата се открива днес в Софийската градска художествена галерия. Мери Елън Марк © Хипопотам и дресьор, цирк \"Райман\", Индия, 1989", "date": "2018.03.27", "title": "Фотогалерия: Одри Хепбърн, която живее на сметището"}
{"url": "https://www.dnevnik.bg/bulgaria/2018/03/27/3153207_koi_stoi_zad_promenite_v_granicite_na_rzervata_kaliakra/", "text": "Мотивът, с който община Каварна е поискала от екоминистерството  да извади от територията на резерват \"Калиакра\" плажа Болата и паркинга пред нос Калиакра,  е \"да бъдат защитени интересите на хората от с. Българево и да бъде създадена възможност за развиването на туризма в този район\". Това каза за \"Дневник\" Нина Ставрева, кмет на общината. \"Надявам се след това за плажа да се намери стопанин – концесионер или наемател, който да го поддържа, да изгради там малко заведение\", обясни тя. Плановете за бъдещето на паркинга пред носа били след евентуалното приключване на процедурата по изваждането му от резервата да бъде обособен като търговска зона с преместваеми обекти, \"за да придобие мястото по-европейски вид\". Намерението за изваждане на плажа Болата и прилежащата му инфраструктура от територията на резервата \"Калиакра\" стана известно, след като на 12 март Министерството на околната среда и водите публикува информация за предстоящо обществено обсъждане, насрочено точно месец по-късно – на 12 април. Според съобщението от резервата предстои да бъдат извадени шест имота, с които след това да бъде увеличена територията на защитената местност \"Степите\". С тази процедура строителството на т.нар. временни търговски обекти ще стане много по-лесно, коментираха екозащитници. Казаното вчера от кмета на Каварна Нина Ставрева подхранва допълнително тези подозрения. Различни заинтересовани страни  Началото на процедурата по изваждането на Болата и още пет терена от резервата \"Калиакра\" бе предшествано от заседание на общинската администрация в Каварна и министъра на околната среда и водите, състояло се в началото на август м.г. Изненадващо то се оказа закрито за медиите, въпреки че се отнасяше до публично дискутиран проблем. \"Трудността на това начинание идва от факта, че решението касае различни интереси\", каза след края на заседанието Нено Димов. \"Предстоят разговори с представители на местната общност и различни заинтересовани страни по случая\", обясни той. Как и с кого точно са били проведени тези разговори не стана известно. Но събитията от следвалите няколко месеца илюстрират завидна съгласуваност в действията на Министерството на околната среда и водите и общинската администрация в Каварна. Последната заповед за актуализация на площите, включени в резерват \"Калиакра\", е издадена от тогавашния министър на околната среда и водите през 2014 г. В нея нея като самостоятелни имоти не съществуват нито Болата, нито пътят към плажа, нито буните или паркинга пред нос Калиакра. И... един паркинг На 13 октомври м.г. е публикувана нова заповед за актуализиране на площта на резервата, този път издадена от сегашния министър Нено Димов. В нея плажът Болата, пътят към него и брегозащитните съоръжения вече са отбелязани като самостоятелни имоти. Според кмета на Каварна Нина Ставрева процедурата по обособяването им би трябвало да е приключила пет месеца по-късно, едва през февруари т.г. Всъщност точно тогава в кадастралните регистри е бил включен само последният имот, който сега предстои да бъде изваден от резервата – паркингът за посетителите на нос Калиакра. Той, както вече беше споменато, предстои да се превърне в зона с павилиони за сезонна търговия. Последователността на тези, както и още няколко събития, свързани със съдбата на резервата \"Калиакра\", е странна. Между 2014 г. и октомври 2017 г. Министерството на околната среда и водите е поискало от Агенцията по геодезия, кадастър и картография промени в кадастралната карта на Българево и обособяването на плажа, пътя и буните като самостоятелни имоти. На 16 октомври м.г. община Каварна иска от министерството да намали площта на резервата със същите три имота. А на 22 декември м.г. Нено Димов обявява обществено обсъждане за изваждането им от резервата и включването в него на на 150 ха степи. \"Ние сме за природата!\" \"Странно е, че на 21 януари т.г., само ден преди насроченото обществено обсъждане на исканите промени, МОСВ го отмени и дори изтри информацията от страницата си\", казва екоактивистът Тома Белев. Новата заповед за актуализиране на площта на резервата \"Калиакра\" е публикувана на 16 февруари т.г., където един от имотите при крепостта е разделен на две и точно тогава се появява паркингът.\" Така стигаме до 12 март т.г., когато министър Нено Димов обяви за след месец обществено обсъждане за изключване на вече шест имота (в това число Болата и въпросния паркинг) от резервата \"Калиакра\". Според кмета на Каварна Нина Ставрева изваждането на въпросните имоти от резервата \"Калиакра\" и включването им в защитената местност \"Степите\" в никакъв случай не означавало, че те ще бъдат застроени. \"Нищо подобно, каза кметът на Каварна. Ние сме за природата.\" Приключващата процедура според нея би трябвало да улесни развитието на туризма в региона, отдаването на Болата на концесия и изграждането на заведение на плажа. Дори да стимулира търговията на паркинга пред вратите на крепостта \"Калиакра\". Всички заедно Това, което остава не съвсем ясно, са \"бенефициентите\" от евентуалната реализация на тези иначе добри намерения. Според хората от с. Българево това са Суджука (вече бившият депутатът от ГЕРБ Живко Мартинов), Цуци (бизнесменът от Каварна Валентин Николов, съветник на Мартинов), Красимир Гергов, Георг Цветански, еколозите... – всички заедно забъркаха тази каша\", твърдят те. Истината е, че проблемите със строителството, туризма и придвижването в границите на резервата \"Калиакра\"  засяга най-малко гражданите на Каварна или жителите на близкото с. Българево.  Независимо от статута му, в продължение на години плажът Болата беше достъпен за туристи и автомобили без какъвто и да било контрол. Обичайна гледка в разгара на летния сезон бяха  стотиците автомобили, паркирани върху пясъка на самия морски бряг.  През цялото това време нито местната власт в Каварна, нито Министерството на околната среда и водите предприемаше каквито и да било мерки за защита на резервата.", "date": "2018.03.27", "title": "Кой стои зад промените в границите на резервата \"Калиакра\""}
{"url": "https://www.dnevnik.bg/bulgaria/2018/03/27/3153255_jena_e_s_opasnost_za_jivota_sled_zalivane_s/", "text": "Жена е настанена в \"Пирогов\" с опасност за живота, след като в понеделник вечерта е била нападната и залята с неизвестна към момента течност, съобщи Би Ти Ви. Нападението на 35-годишната жена е станало в понеделник вечерта на бул. \"Стамболийски\" в София. Тя има изгаряния по лицето и по крайниците, в момента е на командно дишане, обясниха от \"Пирогов\" пред телевизията. Предстои да се прецени кога може да й бъде направена първата от няколко налагащи се в случая операции. Лекарите от болницата предупредиха, че все още не се знае естеството на течността, но е вид киселина и тя ще остави белези на жената. Говорителят на главния прокурор Румяна Арнаудова съобщи, че прокуратурата е била уведомена още снощи за случая и е започнало разследване под ръководството на Софийската районна прокуратура.", "date": "2018.03.27", "title": "Жена е с опасност за живота след заливане с неизяснена течност"}
{"url": "https://www.dnevnik.bg/na_put/2018/03/27/3151544_koi_turisti_harchat_nai-mnogo_i_koi_pecheli_ot_tova/", "text": "Туристите от кои държави пътуват и харчат най-много в чужбина и кои страни се възползват най-добре от това? Отговор на този въпрос дава графика на  onthegotours.com , основана на данните на Световния съвет за пътуване и туризъм за броя на туристите по страни и парите, които оставят в приемащата държава. В списъка на 45-те най-посещавани държави Китай се откроява като най-масовата изпращаща дестинация. Най-много нейни жители прекарват празниците и ваканциите си в чужбина като харчат там близо 300 млрд. долара. Три от държавите - Китай, Сащ и Франция, са в топ 5 и на изпращащите, и на приемащите дестинации. Тайланд е страната, чиито жители харчат в чужбина над 6 пъти по-малко, отколкото техните гости оставят в страната им. Китай - 289.4 млрд. долара САЩ - 151.4 млрд. долара Германия - 86.8 млрд. долара Великобритания - 72.8 млрд. долара Франция - 47.8 млрд. долара САЩ - 212.3 млрд. долара Китай - 119.7 млрд. долара Испания - 65.7 млрд. долара Тайланд - 53.7 млрд. долара Франция - 46.8 млрд. долара. Всички данни може да се видят  тук.", "date": "2018.03.27", "title": "Кои туристи харчат най-много и кой печели от това"}
{"url": "https://www.dnevnik.bg/politika/2018/03/27/3153260_shtom_ima_dialog_ima_nadejda_obiavi_tomislav_donchev/", "text": "Част от нервните срещи са по-резултатни, отколкото тези, при които всичко е захаросано. Това коментира в сутрешния блок на Би Ти Ви вицепремиерът Томислав Дончев в анализ на  провелата се снощи във Варна среща ЕС - Турция . Различията остават, но всички имат амбицията по всички въпроси да тече диалог. Каквито и трудности да има, щом има диалог, има надежда, допълни той. Според него най-лошо е, когато не се говори и се гледа под вежди. В отговор на въпрос той посочи, че може и да е била нервна срещата, но е била конструктивна. Единственият проблем между Турция и ЕС, който намери разрешение на срещата в Евксиноград, е, че  споразумението за бежанците ще бъде продължено  и съюзът ще изплати следващите траншове от 1.2 млрд. и 3 млрд. евро.  По сделката с активите на ЧЕЗ в България Дончев каза, че е рано да се каже дали държавата ще влиза в сделката, най-малкото защото тя не е участник в нея. Правителството очаква позицията по въпроса на чешкото дружество.", "date": "2018.03.27", "title": "Щом има диалог, има надежда, обяви Томислав Дончев за срещата ЕС - Турция"}
{"url": "https://www.dnevnik.bg/istorii_na_denia/2018/03/27/3152589_tursi_se_vino_koeto_ne_te_subaria/", "text": "Ако човек иска да си купува хубаво вино и не го притеснява цената, е много вероятно да се насочи към такова от страна с дълги традиции в производството му. Традициите във виното обаче са повече въпрос на маркетинг, напитката днес е съвременен продукт, в който технологията е много важна. Това разказва пред \"Дневник\" Емил Коралов. Той е посветил последните 20 години на опознаването на виното. До 2009 г. е издател на списание \"Бакхус\" и създател на конкурса за ресторант на годината. В тазгодишното му издание -  \"Ресторант на годината Бакхус 2017, Acqua Panna & S. Pellegrino\" , за пръв път журирането и обявяването на победителите в категорията \"Напитки и винена листа\" ще бъде направено от професионалния екип на списание DiVino. С Емил Коралов, който го оглавява, разговаряме за съвременните тенденции във виненото производство и какво влиза във винените листи на ресторантите. Към какво вино се стремят производителите В момента в света като цяло се търсят, особено при червените вина, по-олекотени, с не толкова плътни тела вина. Някои от тях са сложни и дълбоки, но не те хващат бързо и не те събарят, разказва Коралов. Този стил не изключва тези вина да са купажни, но в общия случай те са един сорт грозде, казва специалистът. Според него на пазара на български вина в момента има както супермодерни, към каквито се стремят една немалка част от избите, и такива, които са напълно остарели като концепция, но производителите се придържат към тях с мотива, че \"това се търси\". Това не е сериозно. Когато искаш да правиш нещо значимо, ти трябва да се опитваш да налагаш своя стил. Вината, които са направени, за да се харесат, не правят добро впечатление, особено на хората, които повече разбират, а те са тези, които създават мнението, коментира Коралов. Допълва, че принципът \"това се търси\" не позволява на българските вина да бъдат разпознаваеми, когато се представят на международни изложения. Разказва впечатленията си от не едно и две изложения, където винените специалисти се скупчват по щандовете, където може и да не се предлагат толкова качествени вина като българските, но са от специфични и местни сортове. Според него българските производители залитат или по международните сортове, или по местните и трудно намират баланса. На доброто международно представяне пречи и неадекватната класификация на винените ни региони. Българските производители надценяват значението на медалите, които получават при участието си в различни конкурси и кичат по етикетите си в опитите си да привлекат масовия потребител. Има много сериозни състезания, но според Коралов в преобладаващите конкурси доста често в журито, определящо наградите, има хора, които не са с нужната квалификация, за да дадат достоверна оценка. Това е световен проблем, не само за България, подчертава Коралов, който е с дългогодишен опит в организиране на винени състезания и дегустации. Виж този винен лист  За всички, които се интересуват по-задълбочено от добрата кухня и съчетанието й с напитки, съдържанието както на менюто с храна, така и това на винения лист говори само по себе си за даден ресторант. И ако при храната списъкът трябва да е кратък, при вината е точно обратното, посочва Коралов. Голяма част от нашите ресторантьори са много разглезени, смятат, че търговците са им длъжни - да им дават бонуси, отстъпки, стока с падеж далеч във времето, а това не развива предлагането на вина и е кратковременно решение, посочва експертът. Но все пак е важно да се отбележи, че поддържането на професионално направена винена листа е въпрос и на немалка инвестиция от страна на ресторантьорите и не всички искат и могат да я направят. Но признава, че и тук вече има заведения с \"убийствено\" добри винени листи. По негова оценка в българските ресторанти често по винения лист можеш веднага да познаеш търговеца, който е доставил вината. Това е така, защото листът не е създаден с цел да предложи разнообразие на гостите, а да изпълни изискванията на търговеца, който пък от своя страна е изнудван от ресторантьора. Много от собствениците на заведения не се интересуват как и какво вино предлагат, а гледат на него като на нещо, от което сега и веднага могат да спечелят, и то, ако може повече. Това обяснява и твърде големите надценки на места, смята Коралов. Клиентите не са глупави обаче, наясно са колко струва дадена бутилка и каква е приемливата надценка и не поръчват. Това не помага нито на ресторантьорите да развият своя бизнес, нито на винарите. Емил Коралов дава пример дори с висок клас ресторанти в чужбина, сред които и със звезди \"Мишлен\", където е виждал вина, по-евтини от същите в България. Във високия клас ресторанти у нас хората по-скоро отиват заради храната и е логично за нея да имат готовност да дадат повече пари. Твърде скъпото вино предполага поне част от клиентите да се въздържат или поне да ограничат поръчването му. Това в крайна сметка води до по-малка консумация и на храна и накрая до по-малки сметки, което надали е най-съкровеното желание на ресторантьора. Кое вино с коя храна  В ресторантите няма гаранция, че препоръчаното вино е това, което най-добре хармонира с поръчаната храна. Често се предлага просто най-скъпото. Не смята, че трябва непременно да се робува на известните вече теории по въпроса за това какъв тип вино с каква храна трябва да се съчетават. Препоръчва на хората да се доверят на усета си и да експериментират. Коралов съветва хората, когато поръчват вино в даден ресторант, да имат идея с каква цел са там. Ако целта е приятна вечер, среща с любим човек или приятели, поръчвайте според настроението и джоба си. Но ако сте в даден ресторант за това да изследвате и опитате храната на някой много специален готвач, много добре помислете виното, което поръчвате, дали трябва да е най-класното от винения лист. Да не стане така, че да загубите фокуса и то да засенчи храната. Емил Коралов споделя, че би бил доста по-радостен, ако във винените листи на ресторантите вижда повече български вина. Посочва и това, че в държавите, които са големи производители на вино, вносните вина и в най-класните ресторанти са по-малко от местните, а в по-обикновените направо липсват. Такива крайности едва ли са добри за потребителя. В България обаче не са редки случаите, в които изборът от вносни вина е много по-голям, което най-малкото е нелогично. Колко се знае за виното  Макар и виното да не е най-консумираната напитка в България (по 4.4 л на човек за 2016 г. според Националния статистически институт), повечето експерти в сектора смятат, че за последните години все повече хора се интересуват в дълбочина от темата и повишават винената си култура. За обогатяване на винения опит принос имат всички по веригата – като се започне от най-важния фактор – производителите, мине се през ресторантите, магазините, вносителите и не на последно място - специализираните издания. В ресторантите сякаш този въпрос най-често се подценява, а мястото е ключово за винената култура, посочва Коралов. Дава пример с това, че у потребителят остава най-силно впечатлението от поднесеното му вино с храната, за което е получил информация и веднага го е опитал. В магазина е по-различно, дори и продавачът да е навътре в материята, купената бутилка може да отиде в колекцията, да смени собственика си или да се изпие, когато получената информация отдавна е забравена. Така че връзката между наученото и опитаното не е така пряка. Специализираните издания са важни, но и в България, и в чужбина те имат сравнително по-ограничена аудитория, обикновено от по-напреднали и любознателни потребители. Тези медии в някаква степан са върхът на айсберга на виненото познание, но за масовия потребител другите по веригата са по-важните и затова те трябва да бъдат честни с него. Според Коралов в България често се смята, че в индустриално произведените вина за разлика от домашните има химия. Той посочва, че това за България никога не е било вярно, ако се изключат най-масовите напитки. \"Виното винаги е било натурален продукт, дори и в най-тежките години\", смята той.", "date": "2018.03.27", "title": "Търси се вино, което не те събаря"}
{"url": "https://www.dnevnik.bg/bulgaria/2018/03/27/3153263_sobstvenikut_na_izostavenite_kone_e_poluchil_34_hil_lv/", "text": "За последните няколко години - от 2014 до 2017 г., собственикът на бедстващите коне в Осоговската планина е получил около 34 хил. лв. субсидии за отглеждането на тази порода - каракачански. Това се разбра от думите на Янислав Янчев от Държавен фонд \"Земеделие\" пред Би Ти Ви. Туристи  откриха преди дни близо 70 мъртви животни  и 30 бедстващи и подадоха сигнал за тях. Собственикът им Петър Пищалов от Кюстендил твърдеше в понеделник пред телевизията, че ги е загубил и затова не се е погрижил за тях. Днес от фонда обаче посочват, че няма подаден сигнал за това. След като случаят нашумя, Пищалов е изтрил профила си във \"Фейсбук\" и не отговаря на телефона си, съобщи Би Ти Ви. Представителят на фонда посочи, че Пищалов има два регистрирани животновъдни обекта в села в Кюстендилско и чрез тях е подал заявка и е получил одобрение за получаване на европейски субсидии. Освен това в тях трябвало да отглежда конете. Помощи получава от 2009 г. като стопанин, сочат данните във фонда, а от 2013 г. те включват пари и за отглеждането и поддържането на тази порода коне. Проверка дали си спазва ангажиментите през 2016 г. е довела до санкции срещу Пищалов заради \"дребни нередности\". Представителят на фонда обясни, че няма как физически всяка година да се прави проверка на всички 120 хил. стопани, получаващи субсидии. Това се прави по схема, при която се проверяват тези, които се преценяват като рискови. Такъв е бил случаят с проверката през 2016 г. В същото време редица институции имат ангажимент постоянно да следят изпълняват ли си ангажиментите стопаните, които получават помощи. Отделно Пищалов е взимал пари за ползване на пасища, като заради нарушения е бил санкциониран с почти 40% от получената сума. Само за 2017 г. общо като земеделски стопанин Пищалов е получил 80 хил. лв. субсидии. Пред телевизията говорителят на главния прокурор Румяна Арнаудова посочи, че вчера са събрани достатъчно данни по случая, за да започне досъдебно производство за проявена особена жестокост при отглеждането на животни. Изискана е информация от Държавен фонд \"Земеделие\" за размера на получената субсидия и дали правомерно е използвана, която още не е получена в прокуратурата. Според прокуратурата е видимо, че животните са били оставени да гладуват.", "date": "2018.03.27", "title": "Собственикът на изоставените коне е получил 34 хил. лв. субсидии за отглеждането им"}
{"url": "https://www.dnevnik.bg/sport/2018/03/27/3153297_vinus_uiliams_napravi_obrat_i_detronira_shampionkata_v/", "text": "Трикратната шампионка Винъс Уилямс продължи успешния си път в турнира по тенис в Маями. Американката детронира миналогодишната победителка в надпреварата Джоана Конта след обрат за 5:7, 6:1, 6:2. Мачът беше повторение от срещата в полуфиналите преди година, когато обаче първата ракета на Великобритания спечели в два сета. В четвъртфиналите Уилямс ще се изправи срещу сънародничката си Даниел Колинс, която преодоля Моника Пуиг. Конта започна силно мача с пробив, а по-късно имаше възможност и за втори, но Уилямс се защити. Американката изравни и поведе при 5:4. Тогава тя стигна го сетбол, но съперничката ѝ се справи и със серия от три поредни гейма спечели сета. След това картината в мача се промени и Уилямс имаше пълно превъзходство. В следващите два сета трикратната шампионка и осма в света даде само три гейма на Конта. В мъжкия турнир Ник Кириос спечели убедително с 6:3, 6:3 срещу Фабио Фонини. В друга среща Александър Зверев се наложи с 6:2, 2:6, 6:4 срещу Давид Ферер.", "date": "2018.03.27", "title": "Винъс Уилямс направи обрат и детронира шампионката в Маями"}
{"url": "https://www.dnevnik.bg/bulgaria/2018/03/27/3153266_kratki_novini_jiteli_na_selo_protestiraha_zaradi/", "text": "Мъж е открит мъртъв край Нареченски бани Тялото му е било открито с много прорезни рани в микроязовир по пътя за Пампорово.. По първоначална информация от полицията убитият е софийски бизнесмен. Задържани за убийството са съдружникът на жертвата и неговият син. Те имали крайпътно заведение и се предполага, че са имали конфликт за пари. Прокуратурата е приета в международната асоциация на прокурорите  Главният прокурор Сотир Цацаров е подал молбата за членство в средата на януари, информира пресцентърът на държавното обвинение. \"Организацията осъществява широка дейност по обучение на прокурори и поддържа значителен обем професионална информация, която се ползва от членовете ѝ. В рамките на IAP действат т. нар. прокурорски мрежи, с контактни точки във всяка страна, с предмет антитероризъм, трафик на хора, международно наказателно правосъдие, антикорупция и компютърни престъпления. Членството на Прокуратурата на Република България в Международната асоциация на прокурорите дава възможност за участие на българските прокурори в тези дейности и е от важно значение за повишаване на квалификацията им, както и за международното правно сътрудничество\", пише в съобщението.  Свищов е два дни без вода  От 12 часа днес до 20 часа на 28 март без вода ще е и село Вардим, както и западната част на село Царевец, съобщиха от пресцентъра на Община Свищов, цитиран от агенция \"Фокус\". Причината е авария на стария довеждащ магистрален водопровод на града, който е повреден. Общината ще осигури вода за битови нужди чрез водоноски. Те ще бъдат разпределени между различните райони в града и жителите ще бъдат уведомени за тяхното местоположение чрез сайта на общината. Смолян обяви бедствено положение Кметът на Смолян Николай Мелемов обяви бедствено положение заради затворения пътен участък Соколовци - Смолян - Средногорци, съобщава \"Фокус\". Необходими са спасителни и неотложни аварийно-възстановителни работи в района на засегнатия участък, както и реализиране на обходен път. За овладяване на бедствието Щабът за изпълнение на Общинския план за защита при бедствия и аварии преминава на непрекъснат режим на работа. Забранява се движението и пребиваването на МПС на определения критичен участък. Спецпрокуратурата разследва престъпна група от служители на НАП Специализираната прокуратура и ГДБОП извършват процесуално следствени действия срещу организирана престъпна група, извършваща корупционни престъпления, съобщи държавното обвинение. Днес - 27 март, на територията на градовете София, Рила и Ботевград се извършват претърсвания и изземане в служебни помещения и жилища. Задържан и крадец от банкомати Криминалисти от Главната дирекция \"Национална полиция\" и СДВР са задържали 35-годишния Ц. А., извършвал кражби от банкомати, съобщи МВР. Полицейските действия са предприети на 25 март в столицата след постъпила информация в отдел \"Икономическа полиция\" за множество случаи, при които хората, ползвали банкомат, не получават въведена сума, но след време справка по картите показва, че е била получена. Криминалистите установили, че един и същ непознат мъж извършва манипулации по външното тяло на банкомата, в резултат на което банкнотите остават в устройството, които впоследствие той прибира. Пътят от Малко Търново към Царево е затворен  Причината за това е свлачище в участъка между моста в местността Качул и село Граматиково. Очаква се до края на деня проходимостта да бъде възстановена. От много време хората сигнализират, че пътят Царево - Малко Търново е опасен и се нуждае спешно от ремонт. Миналата седмица регионалният министър Николай Нанков обеща, че ремонт ще има догодина, съобщава БНР. Надежда Джелепова става зам.-председател на ВАС  Съдийската колегия на Висшия съдебен съвет (ВСС) единодушно реши да назначи Надежда Джелепова за зам.-председател на Върховния административен съд (ВАС). Джелепова и Мариника Чернева бяха предложени за зам.-председатели от шефа на ВАС Георги Чолаков, а през февруари колегите им в съда подкрепиха и двете. Днес не бе гласувана кандидатурата на Чернева, тъй като според news.lex bg е открито несъответствие в една от декларациите й пред Сметната палата. Става дума за необявен имот от 800 кв. метра. Пред специализирания сайт съдията е обяснила, че имотът е наследство и го е декларирала като е постъпила във ВАС. Жители на село протестираха заради неремонтиран 30 години път Жители на гълъбовското село Обручище излязоха на протест срещу лошата инфраструктура, съобщи \"Нова телевизия\". Рано във вторник сутринта хората затвориха за около час пътя към ТЕЦ \"Марица-изток 3\". Причината е, че републиканският път не е ремонтиран от 30 години, а дупките по него са огромни. Представител на областното пътно управление обяви, че ако времето позволи, ремонт ще започне още утре с пари от бюджета на ведомството. По информация на БНТ ремонт на пътя не е правен от 30 години. ", "date": "2018.03.27", "title": "Кратки новини: Мъж е открит мъртъв край Нареченски бани"}
{"url": "https://www.dnevnik.bg/ot_vas/novini_ot_vas/2018/03/27/3153344_katastrofa_na_bul_vapcarov_v_sofiia/", "text": "Верижна катастрофа затруднява движението пред тенис клуб \"Малееви\" на бул. \"Вапцаров\" в София. Ударили са се три коли в най-лявата лента, последната от които е SUV Lexus. На мястото има полиция.", "date": "2018.03.27", "title": "Катастрофа на бул. \"Вапцаров\" в София"}
{"url": "https://www.dnevnik.bg/sport/2018/03/27/3153371_fotogaleriia_ekstremniiat_veloslalom_na_sniag/", "text": "Пампорово прие за осми път екстремното състезание \"Зимен байк дуел\", в което участниците се надпреварват с колела по снега. Освен карането по трасето някои от колоездачите се забавляваха и извън него.", "date": "2018.03.27", "title": "Фотогалерия: Екстремният велослалом на сняг"}
{"url": "https://www.dnevnik.bg/gradska_sreda/2018/03/27/3153377_za_kurpeneto_na_dupki_v_sofiia_sa_planirani_39_mln_leva/", "text": "Столичната община е предвидила 39 млн. лева за \"кърпене на дупките\" по улиците на града след зимата, като тези дейности вече са започнали. Това казва зам.-кметът на София по транспорта Евгени Крусев, цитиран от \"Фокус\". Ремонтите на появилите се заради снега дупки започнаха още в началото на март, като дейностите обхващат и вътрешноквартални улици и тротоари. Евгени Крусев очаква до неделя да са приключили аварийните ремонти и по основните трасета.", "date": "2018.03.27", "title": "За кърпенето на дупки в София са планирани 39 млн. лева"}
{"url": "https://www.dnevnik.bg/sport/2018/03/27/3153385_real_prodade_biletite_za_macha_s_juventus_za_osem/", "text": "Само за осем минути \"Реал\" (Мадрид) продаде билетите за домакинския мач с \"Ювентус\" от  четвъртфиналите на Шампионската лига , съобщава вестник \"Марка\". Испанският шампион пусна в продажба последните свободни билети в понеделник в 10.00 часа, а в 10.08 сайтът на клуба не приемаше повече заявки. Голяма част от пропуските бяха разпродадени преди това или ангажирани чрез притежателите на сезонни карти. От капацитета на стадион \"Сантяго Бернабеу\" 4000 места ще бъдат отпуснати на \"Ювентус\". Така \"Реал\" ще има около 76 хиляди привърженици за домакинския си мач. По правило в Шампионската лига се отделя и малка буферна зона около сектора с феновете на отбора гост. Миналогодишните финалисти в турнира се изправят един срещу друг първо в Торино на 3 април. Реваншът на \"Сантяго Бернабеу\" е на 11 април. Финалният мач през миналия сезон завърши с  победа 4:1 на \"Реал\" .", "date": "2018.03.27", "title": "\"Реал\" продаде билетите за мача с \"Ювентус\" за осем минути"}
{"url": "https://www.dnevnik.bg/sviat/2018/03/27/3153415_prisuediniavaneto_kum_es_e_nai-vajnoto_za_turskite/", "text": "Разширяване на Европейския съюз, което не включва Турция, ще е \"груба грешка\" - така Анадолската информационна агенция отрази срещата, а информацията ѝ бе препечатана от проправителствения в. \"Йени шафак\" и доскоро опозиционния \"Хюриет\". \"Би било груба грешка за Европа, която претендира, че е глобална сила, да изтласка Турция извън политиката си за разширяване\", казал той по време на пресконференцията. В текста се уточнява, че  срещата е проведена  под ръководството на Ердоган и председателите на Европейския съвет и Европейската комисия Доналд Туск и Жан-Клод Юнкер. Българският премиер Бойко Борисов е домакин на срещата като председател на Съвета на ЕС, отбелязва агенцията. \"Турция остава отдадена на присъединяването към ЕС въпреки трудностите\", гласи заглавието на проправителствения \"Дейли сабах\" на новината за срещата. А в коментар на Ълнур Челик изданието добавя: \"Огромните успехи в Африн поставиха Ердоган в силна позиция пред служителите от ЕС. Сега те виждат политическото и военно влияние на Турция и осъзнават, че то може както да бъде полезно, така и да се превърне в сериозна отговорност за тях. Турция не само води война срещу терористите, но прие и 3 млн. сирийски бежанци, които побягнаха от кървавата война в страната си. Турция е буфер, който спира притока на сирийски бежанци към Европа. Те дължат много на Турция.\" След опита за преврат от 2016 г. правителството на Ердоган засили натиска над медиите още повече. Опозиционният  в. \"Заман\" бе брутално овладян  от правителството, десетки журналисти от  в. \"Джумхюриет\"  са в затвора. За в. \"Хюриет\", който бе едно от малкото критични към властта издания, се водят преговори за продажба. \"Хюриет\" е собственост на \"Доган холдинг\", но  може да бъде продаден  на проправителствения \"Демирорен холдинг\". Ако това се случи, общо 21 от 29 всекидневника, или 90% от тиражите в страната, ще се контролират от подкрепящи властите, изчисли левият вестник \"Биргюн\".  В портфейла на \"Доган холдинг\" са уважаваният всекидневник \"Хюриет\" (Hürriyet) с неговата англоезична версия Hürriyet Daily News, както и телевизионният канал CNN Türk. В официалното съобщение се казва, че са започнати преговори \"за продажбата на всички наши компоненти, действащи на пазара за печатни и визуални медии, с оперативна стойност от 1.1 млрд. долара и цена на акциите 890 млн. долара без задълженията\".", "date": "2018.03.27", "title": "Присъединяването към ЕС е най-важното за турските медии от срещата във Варна"}
{"url": "https://www.dnevnik.bg/evropa/zemedelie/2018/03/27/3153420_270_uchastnici_v_konkursa_za_ese_zashto_iskam_da/", "text": "                        270 есета бяха получени в  конкурса за есе \"Защо искам да живея на село \" , организиран от \"Икономедиа\". Победителите и техните есета ще бъдат публикувани в петък, 30 март 2018 г., на  https://www.dnevnik.bg/evropa/zemedelie/ , както и на сайта  https://www.karieri.bg/  и неговите бюлетини. От понеделник, 2 април 2018 г., Информационният портал на неправителствените организации в България  https://www.ngobg.info/  започва публикуване на есетата на всички 12 финалисти в конкурса.  Публикуването ще продължи през целия месец април в рубриката \"Разкази за НПО\". Според анкетите сред участниците 80% от тях са на възраст под 35 години, студентите и учениците са 41%. Повече от половината от участниците твърдят, че за пръв път участват в подобен конкурс, макар да има такива, които го правя често. Четиридесет и шест процента живеят на село или в малък град (до 20 000 жители). Над 70% от тези, които живеят в големи градове, твърдят, че имат идея да живеят на село. Сред участниците в конкурса има деца на осем години, емигранти, завърнали се в страната, майки с бебета, бизнесмени, заселили се на село. Има истински истории, има и художествени измислици. Едно есе се състои от 4 части, всяка написана от различен член на едно и също семейство. В друго авторът умишлено превключва на родопски диалект, на който после прилага превод. Трето е под формата на акростих. Има доста препратки към Елин Пелин и Йордан Йовков. \"При оценяването на есетата не сме били педантични по отношение на единственото посочено изискване – обем до 6000 знака, защото си даваме сметка, че трудно можеш да прономероваш и прошнуроваш вдъхновението. Все пак бяхме озадачени от творби, чийто размер надвишаваше този обем повече от 5 пъти\", коментира Любомир Василев, ръководител на проекта, в рамките на който се осъществява конкурсът. И допълни: \"В обявата не посочихме критерии за избор на победител и кои са членове на журито, защото не искахме потенциалните участници да опитват \"да се нагласят\" към условията на конкурса. Разчитахме на непринудени текстове, които идват от сърцето и душата на хора, които наистина се вълнуват от темата, а не само от наградата. Затова се радваме, че трима от всеки четирима участници заявяват в анкетите, че сред мотивите им е желанието да споделят своите мисли и мнение по тема, по която рядко се говори и пише публично.\" Есетата в конкурса бяха оценявани от петчленно жури в състав:  правен консултант в Български център за нестопанско право ( http://bcnl.org/ ), организация, която работи за подобряване на средата за развитие и устойчивост на гражданското общество. Анна е докторант по конституционно право. Редом с правото се вълнува от словото и неговото значение за това какъв свят създаваме около себе си. Обича да пише, предимно в поетична форма, и споделя, че ако не беше в журито, най-вероятно щеше да е сред участниците. експерт в сдружение \" Нов път\" – Хайредин , област Враца. Заместник-министър на труда и социалната политика през 2014 г., зам.-кмет на община Хайредин през 2003 - 2007 г. С богат опит в неправителствения сектор като координатор и ръководител на проекти, насочени към образователната интеграция, общностното развитие, социалното предприемачество и разработването и прилагането на програми за интеграция на ромската общност.  планинар, пътешественик и визионер. Най-често е свързван с алтернативния туризъм, създаването на \"Одисея-ин\" и  \"Зиг заг холидейз \" - туристически бизнеси с отговорност към природното наследство, културата и местните общности, магазини  \"Стената \", фестивали като \"Дни на предизвикателствата\" и \"Зелени дни\", участие в улични протести и активна гражданска позиция. Издател на книги и пътеводители. Юрист, обичащ и да пише, с практика като художник и прекрасно семейство.   председател на  Асоциацията на парковете в България , лесовъд - специалист по екология и опазване на природната среда. През последните 25 години се занимава с проблеми по създаване, опазване и управление на защитените територии и устойчивото развитие на регионите в България.  изпълнителен директор на  фондация \"Капитал \" и мениджър проекти в \" Икономедиа\".  Имал е шанса да опита вкуса на журналистиката (включително три години като главен редактор на в. \"Капитал\"), на бизнеса и на неправителствения сектор. Автор и редактор на издания за медии, регионално развитие, земеделие, биоразнообразие, граждански организации. Ръководител на повече от 20 проекта, финансирани от Европейския парламент, Европейската комисия и др. Когато има нужда от вдъхновение или намиране на себе си – търси ги в уединена едностайна къщичка в дебрите на Родопите, в която няма ток и вода. Или в самотна утринна езда в южните склонове на Рила.", "date": "2018.03.27", "title": "Над 200 души участваха в конкурса за есе \"Защо искам да живея на село\""}
{"url": "https://www.dnevnik.bg/detski_dnevnik/2018/03/27/3153432_za_10_godini_u_nas_shte_se_pensionirat_polovinata/", "text": "В следващите години ще се пенсионират половината учители. В момента преподавателите и педагогическият персонал в училищата у нас са около 89 хил. души, а всяка година се очаква да се пенсионират по повече от 4 хил. Това обяви днес просветният министър Красимир Вълчев, който участва в конференция \"Подкрепа на младите учители като инструмент за качествено образование\". В момента средната възраст на учителите е 49-50 години. Най-голям е недостигът на учители по математика и физика, а в все по-малко кандидат-студенти избират специалности \"Педагогика по...\" въпреки стипендиите и други стимули. \"Основната цел на министерството е да привлече учениците с по-добри резултати към учителската професия. С очакваното двойно увеличение на учителските заплати (бел. авт. -  до края на мандата на правителството ) и с подобряване на престижа на професията трябва да привлечем нови кадри, за да няма недостиг\", каза още министър Вълчев. Просветното министерство планира да създаде информационна система, която, от една страна, ще картографира заетостта на учителските места в страната, а от друга, ще даде възможност на кандидати за учители да заявят желание за включване в системата. Ще се мисли и за антистрес програма за учители, за която настояват синдикатите.", "date": "2018.03.27", "title": "За 10 г. в България ще се пенсионират половината учители"}
{"url": "https://www.dnevnik.bg/sport/2018/03/27/3153435_islandiia_obiavi_politicheski_boikot_na_svetovnoto/", "text": "Исландските политици ще  бойкотират световното първенство  по футбол в Русия това лято, обявиха от правителството. По този начин те ще изразят протеста си срещу Русия, която e обвинена, че стои зад смъртта на отровения агент Сергей Скрипал и дъщеря му Юлия във Великобритания по-рано този месец. Бойкотът на Исландия идва след този на  правителството на Великобритания и кралското семейство . Принц Уилям вече обяви, че няма да пътува за Русия за първенството, което ще се проведе между 14 юни и 15 юли. \"Сред мерките, които Исландия предприема, е временно прекратяване на двустранния диалог на високо равнище с руските власти, се казва в съобщение от Министерството на външните работи в Рейкявик. Следователно исландските лидери няма да присъстват на световното първенство по футбол в Русия през това лято.\" \"Атаката в Солсбъри представлява тежко нарушение на международното право и застрашава сигурността и мира в Европа.\" Исландия се класира за пръв път на световно първенство, с което стана  най-малката държава в света , която ще вземе участие на финалите. Очаква се Австралия, Дания, Япония, Полша и Швеция също да обявят, че няма да изпратят политици в Русия. Полският президент Анджей Дуда беше първият световен лидер, който подкрепи Мей след отказа ѝ да посети церемонията по откриването на турнира в Москва на 14 юни. Решението на Исландия идва, след като 16 страни от Европейския съюз наредиха на голям брой руски дипломати да напуснат страните им.", "date": "2018.03.27", "title": "Исландия обяви политически бойкот на световното първенство по футбол"}
{"url": "https://www.dnevnik.bg/sviat/2018/03/27/3153449_politiko_erdogan_be_muhata_v_supata_na_sreshtata_vuv/", "text": "Турският президент Реджеп Ердоган бе \"мухата в супата\" на срещата във Варна, но получи каквото искаше от нея – успя да заговори за членство в Европейския съюз и да успокои бизнес елитите, че Анкара няма да загуби икономическото си партньорство с Европа. Така авторитетното издание \"Политико\" обобщава  срещата ЕС – Турция , на която премиерът  Бойко Борисов  бе домакин вчера. \"Черноморското крайбрежие предлага на политическия елит всичко необходимо за добра среща – екзотична локация, спиращи дъха гледки и (най-важното) бъчви добро вино. Само Реджеп Тайип Ердоган да не беше дошъл. За лидерите на ЕС сприхавият турски лидер бе мухата в супата.\" В наши дни единственото нещо, за което  Анкара и Европа  са на едно мнение, е, че не са съгласни за много неща, отбелязва Матю Карничинг. Ердоган разби демократичните институции след опита за преврат през 2016 г., сега напада кюрдските сили в Сирия и лидерите на ЕС се боят, че Но и двете страни зависят една от друга. За европейците важното е  мигрантското споразумение , което бе основната причина за прекратяване на притока на хора по  Балканския маршрут . ЕС обеща 3 млрд. евро на Турция и наскоро пое ангажимент за още 3 млрд., за да гарантира, че Анкара държи на своя територия 3.5 млн. сирийци. На фона на увеличилата се популярност на крайнодесните за традиционните лидери – особено за  Ангела Меркел  – е жизненоважно да избегнат нова бежанска вълна. А какво получава Ердоган от ЕС? С една дума – оцеляване. Турция е \"почти напълно зависима\" от Европа по отношение на икономиката си. Почти половината износ отива в ЕС, а общата търговия е на стойност 130 млрд. евро – пет пъти повече, отколкото със следващия най-голям партньор на  Турция – Китай . От ЕС идват и две трети от чуждите инвестиции. Корпоративният сектор разчита на европейски инвеститори за дълга си. По тези причини Ердоган толкова държеше на срещата, макар че отношенията му с ЕС са толкова лоши, че няма основателна причина за такова събиране и че няма изгледи присъединяването на Турция към блока да напредне. Въпреки това коментарите му дадоха на елитите и финансовите пазари проблясък на надежда, че  страната остава отдадена на Запада . \"Не залагайте на това\", завършва изданието. Отношенията между двете страни остават напрегнати, коментира EUObserver. Едва миналата седмица лидерите на ЕС осъдиха \"незаконните действия в Източното Средиземноморие и Егейско море\" на Турция и настояха Анкара да уважава суверенитета на Кипър по отношение на търсенето на природни ресурси. Те повториха това послание на срещата във Варна, а Юнкер нарече дискусиите откровени - което на дипломатически жаргон значи, че е имало спорове. Той каза още, че излиза от събитието \"със смесени чувства\" и че е повдигнал въпроса за хвърлените в затвора журналисти.", "date": "2018.03.27", "title": "\"Политико\": Ердоган бе \"мухата в супата\" на срещата във Варна, но получи каквото искаше"}
{"url": "https://www.dnevnik.bg/gradska_sreda/2018/03/27/3153407_dji_pi_grup_shte_remontira_chast_ot_centura_na_sofiia/", "text": "Строителната фирма \"Джи Пи груп\" е спечелила обществената поръчка на Столичната община за ремонт на ул. \"Граф Игнатиев\", прилежащите и площади, парка около църквата \"Св. Седмочисленици\" и улиците \"6 септември\", \"Славянска\" и \"Цар Иван Шишман\". От заключителния доклад на комисията се вижда, че \"Джи Пи груп\" е предложила 24 млн. лева, като цената е с 2 милиона повече от класираното на второ място сдружение \"Трейс РПВ\" - от фирмите \"Трейс груп холд\" и \"РВП Илиенци\". \"Джи Пи груп\" обаче е получила повече точки заради по-добрите си гаранции за качество на изпълнението. Срокът за изпълнението на дейностите е 300 дни, като се очаква ремонтът да започне това лято. В обществената поръчка участваха още две обединения - \"ПСТ градска среда Зона 2\" и \"Исаф С.А. - Колас Рай С.А. зона 2\". Те обаче са били отстранени, защото офертите им не са съответствали на условията на поръчката. Тези ремонти са ни важни Улица \"Граф Игнатиев\" и площадите \"Гарибалди\", \"Славейков\" и \"Патриарх Евтимий\" ще претърпят цялостни обновявания  по проект на студиото на архитект Иво Пантелеев . Той предвижда улицата да стане пешеходна, без тротоари, премесване на пазара за зеленчуци на отсрещната страна на улицата, изграждане на нов пазар за продаване на книги, който ще е по-малък от сегашния. Парите за този ремонт са от оперативна програма \"Региони в растеж\", като цялата субсидия за ремонти в центъра на София е 146 млн. лева. С тях общината ще финансира реконструкцията на  трамвайното трасе по бул. \"Цар Борис III\" за 40 млн. лева  и ремонт на  зоната около катедралния храм \"Александър Невски\" . Изпълнителните на тези обществени поръчки все още не са избрани. Столичната община иска  да възложи организацията, контрола за качествено изпълнение  на външни експерти, за в средата на март обяви обществена поръчка за 500 хил. лева. Нов пробив и ремонт в парка Фирмата \"Трейс груп холд\" пък спечели поръчката за строителството на продължението на бул. \"Тодор Каблешков\" между улиците \"Луи Айер\" и \"Емилиян Станев\", като ще направи и ремонт на съществуващата част между между бул. \"България\" и ул. \"Луи Айер\". Стойността на поръчката е 10.2 млн. лева а срокът за изпълнение е 167 дни. Това лято трябва да започне и цялостното обновяване на Западен парк, което ще бъде направено от фирмата \"Галчев инженеринг\", която спечели поръчката с цена от 8.5 млн. лева без ДДС. Проектът за ремонт на Западен парк предвижда подмяна на пейките, лампите, изграждане на нови детски площадки и места за барбекю, зона за разхождане на домашни любимци и възстановяване на някои от атракциите като Кривите огледала. Компания \"Галчев инженеринг\" направи цялостния ремонт на Националния дворец на културата, който се забави с няколко месеца, оскъпи се почти двойно, като достигна 45 млн. лева. През лятото временният изпълнителен директор на НДК  Борислав Велков пусна във \"Фейсбук\"  съобщения , като твърдеше,  че е имало натиск  фирмата \"Галчев инженеринг\" да бъде избрана да изпълнява ремонта. Впоследствие  Велков остана   в управлението на дружеството  за постоянно, а \"Галчев инженеринг\" получи нови 12 млн. лева,  за да достави системата за сигурност в сградата .", "date": "2018.03.27", "title": "\"Джи Пи груп\" ще ремонтира ул. \"Граф Игнатиев\" и площад \"Славейков\" за 24 млн. лева"}
{"url": "https://www.dnevnik.bg/sport/2018/03/27/3153450_hakeri_sa_opitali_da_iztochat_sekretni_failove_ot/", "text": "Британската антидопингова агенция (UKAD) е станала жертва на хакерска атака през уикенда, съобщи \"Гардиън\". Според изданието хакерска група е опитала да достигне до секретни файлове, в които се съдържат проби на футболисти от Висшата лига, състезатели на олимпийски игри, както и елитни колоездачи. От  UKAD  потвърдиха, че е бил атакуван един от техните секретни сървъри, в които се съхраняват пробите, но вярват, че атаката е била неуспешна. Агенцията е събрала всичките си служители в понеделник в централата в Лондон, за да им съобщи какво се е случило, след което са били разпуснати. Разследването на атаката и нейният източник продължават и в момента. \"В момента електронните ни системи не работят, като продължаваме да разследваме откъде идва атаката. Казаха ни, че ще са нужни поне 24 часа, за да възстановим всичко\", коментира източник от агенцията пред \"Индипендънт\". Според \"Гардиън\" атаката идва от руската хакерска група  Fancy Bears , която проби защитите на UKAD през 2016 г. Тогава беше източено досието на бившия колоездач Брадли Уигинс, след което започна и разследването срещу отбора на \"Скай\" за употреба на забранени вещества. Fancy Bears също така публикуваха и разследвания за олимпийския шампион Мо Фара, както и президента на Световната федерация по лека атлетика лорд Себастиан Коу.", "date": "2018.03.27", "title": "Хакери са опитали да източат секретни файлове от Британската антидопингова агенция"}
{"url": "https://www.dnevnik.bg/skorost/2018/03/27/3153451_okolo_3_mlrd_lv_sa_nujni_na_stranata_za_putna/", "text": "Европейската комисия обмисля създаването на единен фонд за пътна безопасност за периода 2020 - 2030 г. Това съобщи министърът на регионалното развитие и благоустройството Николай Нанков по време на конференция на тема \"Пътна безопасност: Нови технологии и добри световни и европейски практики\", която е част от календара на българското председателство на Съвета на ЕС. Нуждите на България към момента се изчисляват на 3.3 млрд. лв. за строителство на инфраструктура за безопасност на движението - 2.6 млрд. лв. за съществуващи пътища и около 730 млн. лв. за предвидените за изграждане автомагистрали и скоростни пътища. Министърът заяви, че 8 хиляди километра от републиканската пътна мрежа и 12 хиляди километра от общинските пътища се нуждаят от спешна рехабилитация. Същевременно пътният сектор и контролът по движение на пътищата остават недофинансирани.  Преди седмица Нанков изрази мнение,  че след въвеждане на тол-системата държавата ще може да ремонтира три-четири пъти повече пътища, като за до седем години могат да се обновят основно всички шосета в лошо състояние. Всички участници във форума припомниха, че според европейската стратегия жертвите по пътищата трябва да намалеят с 50% до 2020 г. България е далеч от този процент въпреки спада на загиналите през последните години. Нанков припомни, че години наред страната ни е лидер в черната статистика по жертви от катастрофи. \"Факт е, че държавата в цялата си комплексност като институции и политики към пътната безопасност полага неимоверни усилия. Факт е и че по тази тема трябва да бъде ангажирано цялото ни общество - възпитание на нашите водачи, пешеходци и т.н. Но трябва да решим и проблема с недофинансирането в сектора \"Пътна безопасност\" като неразделен сегмент от сектора за движение по пътищата. Разбира се, тол-системата ще даде огромен ресурс, голяма част от който ще бъде насочен към безопасността по пътищата. Подходът, който сме предприемали през последните 30 г., с кърпеж на дупки например, е практика, на която трябва да сложим край с оглед запазване както на нашите автомобили, така и със запазване на здравето на нашите граждани\", обясни министърът. Вътрешният зам.-министър Стефан Балабанов заяви: \"трябва да се съсредоточим над човека, защото човекът зад волана е главната причина за това (катастрофите - бел.ред.).\" ", "date": "2018.03.27", "title": "Около 3 млрд. лв. са нужни на страната за пътна безопасност, обяви Николай Нанков"}
{"url": "https://www.dnevnik.bg/photos/2018/03/27/3152499_fotogaleriia_kuentin_tarantino_na_55_g/", "text": "Днес създателят на \"Глутница кучета\", \"Криминале\" и \"Убий Бил\", един от най-известните американски режисьори и сценаристи на новото време - Куентин Тарантино, навършва 55 г. Тарантино е роден на 27 март 1963 г. в градчето Ноксвил, щата Тенеси, но на 2-годишна възраст родителите му се местят в Лос Анджелис.", "date": "2018.03.27", "title": "Фотогалерия: Куентин Тарантино на 55 г."}
{"url": "https://www.dnevnik.bg/sviat/2018/03/27/3153438_makedoniia_i_ungariia_sushto_izgoniha_ruski_diplomati/", "text": "Унгария стана 17-ата, а Македония - втората западнобалканска (извън ЕС) държава, решила да обяви руски дипломати за \"персона нон грата\" заради отравянето на агента Сергей Скрипал. Вчера следобед редица държави - 15 от ЕС, Албания, Украйна, Норвегия, Канада и Съединените щати -  предприеха тази стъпка  в знак на солидарност с Великобритания, която обвинява Русия за покушението. В отговор външното министерство в Москва каза, че случилото се  няма да остане без последствия . Източник в институцията, цитиран от РИА \"Новости\", предупреди, че  отговорът ще бъде \"симетричен\"  и ще засяга всяка държава, предприела стъпки срещу  руски дипломати .  външно министерство каза, че е решило да изгони дипломат, който според властите в Будапеща е замесен в шпионаж в полза на Русия. Според изявлението на дипломатическата служба на страната решението е \"базирано на казаното на заседанието на Европейския съвет\".  от своя страна ще изгони руски дипломат след консултация със \"съюзниците и партньорите, Европейския съюз и НАТО\", гласи изявление на външното ѝ министерство. Решението раздели македонските политици и някои го определиха като \"прибързано\", а руското посолство в Скопие написа в \"Туитър\": \"Тази изключително недружелюбна стъпка няма оправдание, нито прецедент в руско-македонските отношения. Пълната отговорност за последствията е на македонската страна.\" Още мерки Междувременно медии в  , цитирани от БТА, съобщиха, че правителството днес ще обсъди дали да предприеме мерки по случая. Белгийският външен министър Дидие Рейндерс ще предложи днес на своите колеги в правителството национални мерки срещу Русия в отговор на отравянето във Великобритания на шпионина Сергей Скрипал. Той уточнява, че списъкът с \"вероятно опасните\" руски представители в Брюксел, срещу които може да бъдат предприети мерки, е изготвен съвместно с разузнавателните служби. И   външно министерство каза снощи, че ще \"предприеме мерки\" и вече е решено какви ще са, но обявяването им ще стане днес. Руският посланик в Дъблин Юрий Филатов призова за \"здрав разум\" и каза в интервю за RTE, цитирано от \"Ройтерс\", че не вижда защо е необходимо да се съсипят \"много позитивните\" отношения. Това би означавало, че до края на деня най-малко 18 от 28 държави в ЕС (19 с Великобритания,  която вече го направи ) ще са реагирали в отговор на случая \"Скрипал\". Исландия, която не е в Европейския съюз, пък  обяви политически бойкот  на световното първенство по футбол, което трябва да се проведе в Русия през юни.  Европейската комисия поясни вчера, че държавите в ЕС имат възможността самостоятелно да предприемат свои едностранни мерки срещу Москва по този случай. На равнище ЕС миналата седмица Европейският съвет изрази съпричастност с Великобритания, като потвърди, че най-вероятно Русия е отговорна за отравянето на Скпипал. Председателят на Европейския съвет Доналд Туск съобщи вчера, че 14 държави от ЕС предприемат собствени мерки с прогонването на руски дипломати, но по-късно това направиха и други страни членки. ", "date": "2018.03.27", "title": "Македония и Унгария също изгониха руски дипломати, и други смятат да го направят"}
{"url": "https://www.dnevnik.bg/sviat/2018/03/27/3153482_cheshkiiat_prezident_naredi_proverka_dali_stranata_e/", "text": "Президентът на Чехия Милош Земан е възложил на чешката Информационна служба за сигурност (ИСС - контраразузнаването) да проучи дали нервнопаралитично вещество от типа, използван в покушението в Англия, е било произвеждано или съхранявано в страната, предаде \"Ройтерс\". \"Президентът постави задача на ИСС да установи дали нервнопаралитичният газ  \"новичок\"  е разработван или складиран на територията на Чехия, било в промишлени, било в научни обекти\", гласи разпространеното днес съобщение на говорител на Земан. По-късно през деня чешки новинарски портал обяви в заглавие, че Земан взема страната на Русия в  шпионския скандал . В отговор говорителят на президента написа в \"Туитър\", че това е \"лъжлива новина\", и поясни, че решението на президента е \"реакция на многократните  обвинения на Русия  срещу Чехия\". Този месец представители на чешкото правителство категорично отхвърлиха  твърденията на Москва , че бойното отровно вещество, с което бяха атакувани Сергей Скрипал и дъщеря му, вероятно произхожда от Чехия или някоя друга страна, но не и от Русия. В миналото  Милош Земан  често е заемал проруски позиции, припомни \"Ройтерс\". Външната политика на Чехия е в правомощията на правителството, което днес обяви, че експулсира трима руски дипломати като част от координираните подобни действия на редица западни държави в знак на солидарност с Обединеното кралство. /БТА", "date": "2018.03.27", "title": "Чешкият президент нареди проверка дали страната е произвеждала или съхранявала \"новичок\""}
{"url": "https://www.dnevnik.bg/zelen/2018/03/27/3153458_sport_i_gradski_prostranstva_sa_novite_vuzmojnosti_v/", "text": "Спорт и устойчиви градски пространства са двете нови категории, в които могат да се включат местните власти в третото издание на  конкурса \"Екообщина\" . Той беше официално открит днес (27 март 2018 г.). Инициативата се организира от френското посолство в партньорство с министерствата на околната среда и водите и на регионалното развитие и благоустройството.  Двете нови категории, свързани с управлението на публичните пространства и със спорта и активния начин на живот, се добавят към четирите традиционни категории от миналите години: \"Устойчиво управление на водите\", \"Устойчиво управление на отпадъците\", \"Устойчива мобилност\", \"Енергийна ефективност на сградите\". В журито за категория спорт и гражданска активност ще се включи известният планински бегач Кирил Николов (известен с прякора си  ), в нея могат да участват граждани и неправителствени организации. За да се насърчи по-широкото участие, вече са опростени специализираните въпросници, които трябва да бъдат изпратени във всяка област, обясняват организаторите. Местните власти могат да кандидатстват едновременно в няколко категории. Право на участие имат всички общини. Отличие във всяка от първите пет посочени области получава една голяма община (+40 000 жители, с изключение на категорията \"управление на водите\": +10 000) и една малка община (-40 000 жители, с изключение на категорията \"управление на водите\": -10 000). От април до юни ще се проведат поредица от семинари за участниците, в които да се запознаят с добри практики и опит от българската и френската местна власт. Първият форум за устойчивото управление на водите ще бъде на 17 април, а за отпадъците – на 24 април 2018 г. Победителите от конкурса ще посетят френски градове за обмяна на добри практики.  \"След срещата на върха \"Една планета\" на 12 декември 2017 г. президентът на Франция Еманюел Макрон подчерта съществената роля на общините и предприятията в борбата с климатичните промени\", отбеляза при откриването френският посланик Ерик Льобедел. По думите му конкретните решения за по-добро управление на водните ресурси, енергията, транспорта и отпадъците са в ръцете на местната власт. Конкурсът се организира ежегодно от 2016 г. и има за цел да стимулира прилагането на добри практики на местно ниво в шест ключови области като стълбове на устойчиво градско развитие: енергийна ефективност на обществените сгради и частните жилища; управление на водите, на отпадъците, устойчива градска мобилност. А от тази година и управление на публичните пространства и спорт и гражданско общество. ", "date": "2018.03.27", "title": "Спорт и градски пространства са новите възможности в конкурса за екообщина"}
{"url": "https://www.dnevnik.bg/bulgaria/2018/03/27/3153485_prokurorut_po_deloto_ktb_ima_danni_che_vasilev_e_iskal/", "text": "\"Има писмени доказателствени средства, че бившият мажоритарен собственик на КТБ Цветан Василев е искал да профилактира свидетели по процеса, както и има данни те да са получавали заплахи и за живота си.\" Това заяви наблюдаващият прокурор по делото за длъжностното източване на КТБ и ръководител на специализираната прокуратура Иван Гешев по време на заседанието по процеса днес. На него тримата представители на държавното обвинение отговаряха в продължение на близо два часа на възраженията на защитата на 18-те подсъдими,  изразени в предишно заседание. Съдът даде два часа почивка за реплика от страна на адвокатите, след което вероятно и ще се произнесе дали ще гледа делото по същество. От началото на процеса досега се провежда разпоредително заседание, което бе въведено с промените в Наказателно-процесуалния кодекс от ноември 2017 г., на което се обсъжда дали са допуснати съществени процесуални нарушения по време на разследването и дали делото трябва да бъде прекратено и върнато на прокуратурата. Именно определение по тези въпроси се очаква от съда днес. Пред съда прокуратурата днес заяви, че защитната теза на Василев върви в две насоки. Първата е, че Василев се опитва да придаде политически отенък на делото, за да не бъде екстрадиран у нас. \"Единственият шанс, чисто теоретичен, Цветан Василев да не бъде екстрадиран, е той да придаде политически привкус на този процес. Според европейската конвенция за екстрадиция това е единственият вариант това да не се случи. Господин Василев реализира защитната си стратегия по начин, който намира за добре\", заяви Гешев пред журналисти. По думите му опитите на Василев да придаде политически характер на процеса се виждали от жалбата му в САЩ по закона \"Магнитски\", от писмата, \"други епистоларни форми, които той предпочита\". Втората тенденция в защитата на бившия мажоритарен собственик на КТБ била да дискредитира свидетели. \"Тази тенденция я има още от досъдебната фаза. Това се вижда от конкректни случаи - заплахи срещу свидетели - Бисер Лазов и други, отделени в други досъдебни производства, има данни за плащане на пари за профилактиране на свидетели. Това е точната дума, която е казана. Кой и къде я е казал ще разберете, ако тръгне процесът\", обясни Гешев. Според него много свидетели ще кажат тези неща, защото са били заплашвани лично от Цветан Василев. Гешев заяви, че тези случаи са отделени в досъдебни производства. Попитан дали има доказателства за това, той каза: \"Обективно има данни още от досъдебната фаза. В съдебната фаза ще се види какво ще се събере и какво ще кажат свидетелите. Отделени са случаи на заплахи на свидетели, има писмени доказателства за, цитирам: да се компрометират свидетелите, и има изброени имена на свидетели.\"", "date": "2018.03.27", "title": "Прокурорът по делото КТБ: Има данни, че Василев е заплашвал свидетели"}
{"url": "https://www.dnevnik.bg/skorost/2018/03/27/3153478_proektut_za_noviia_zakon_za_dvijenie_po_putishtata/", "text": "До две седмици ще бъде публикуван за обществено обсъждане изцяло новият Закона за движение по пътищата. Това обяви зам.-министърът по транспорта Ангел Попов по време на конференция на тема \"Пътна безопасност: Нови технологии и добри световни и европейски практики\", която е част от календара на българското председателство на Съвета на ЕС. Идеята е действащият към момента закон да бъде разделен на три отделни нормативни акта - единият ще регламентира правилата за движение по пътищата, другият - изискванията към превозните средства, а третият ще е свързан с водачите на моторните превозни средства. Със Закона за пътните превозни средства ще се регулира и дейността на автосервизите, като ще бъде създаден публичен регистър, до който потребителите ще имат персонален достъп. \"Това е изключително сложен процес, но е необходимо да се направи, да се намалят нелоялната конкуренция и некоректните практики, както и да се гарантират правата на хората\", допълни той. Зам.-министърът побърза да увери, че новият закон няма да е рестриктивен и да въвежда тежки правила, а да е известно колко са сервизите, кой и как работи там. В края на миналата година стана известно, че се подготвя такава законодателна промяна, като тогава за обществено обсъждане  бе публикуван к онсултационен документ . По думите на Попов при сегашния Закон за движение по пътищата различните институции, отговорни за безопасността на пътя, размиват отговорността помежду си, което ще се предотврати с новия закон.  Допълни, че държавата работи по надграждане на системата на техническите прегледи и регистъра за състоянието на всички превозни средства. По думите му към момента има изградена връзка с Министерството на финансите за автоматична справка за платените данъци на автомобилите, като се работи и - за застраховките на колите. Заместник-министър Ангел Попов заяви, че със софтуерно допълване на информационната система на техническите прегледи ще се създаде възможност за трансфер в реално време на показанията от уредите към централизирана информационна система, която автоматично ще определя валидността на измерените стойности и няма да допуска манипулиране на данните. Той допълни, че който ще бъде снабден с чип за дистанционен контрол, съдържащ информация за техническото състояние на превозното средство. Стикерът ще съдържа и данни за екологичното състояние на автомобила. Очаква се скоро транспортното министерство да участва и в контрола на уредите, с които се извършват техническите прегледи на автомобилите. Какво каза по време на конференцията регионалният министър Николай Нанков четете  тук .", "date": "2018.03.27", "title": "Проектът за новия Закон за движение по пътищата ще е готов до две седмици"}
{"url": "https://www.dnevnik.bg/biznes/2018/03/27/3153494_amazon_stupva_na_frenskiia_pazar_na_hrani_chrez_sdelka/", "text": "Монопри\" (Monoprix) - една от най-големите френски вериги за хранителни стоки, съобщи, че ще започне тази година да продава продуктите си на клиенти в Париж чрез услугата на \"Амазон\" (Amazon) \"Прайм нау\" (Prime Now), предаде \"Ройтерс\". Очаква се това да даде отражение на целия сектор на търговията с храни във Франция. Откакто \"Амазон\" купи миналата година търговската верига за храни \"Хол фуудс\" (Whole Foods) за 13.7 млрд. долара, очакванията, че компанията ще се насочи след това към Европа накараха френските търговски вериги да започнат да обмислят как да подобрят собственото си онлайн присъствие. Благодарение на уникалното партньорство между \"Амазон\" и \"Монопри\" \"Казино груп\" (Casino Group) укрепва стратегията си за многоканално предлагане, каза главният изпълнителен директор на компанията майка \"Казино груп\" Жан-Шарл Наури в съвместно съобщение с \"Амазон\". Американският онлайн гигант не е крил желанието си да започне да предлага хранителни стоки във Франция като част от глобалните му амбиции в търговията с храни. \"Льоклер\" (Leclerc) - най-голямата верига за търговия с храни във Франция по пазарен дял, частният оператор \"Систем Ю\" (Systeme U) и \"Казино\" през последните месеци бяха във връзка с \"Амазон\", който постепенно укрепва присъствието си във Франция. Американската компания пусна услугата си \"Прайм нау\" в Париж през 2016 година. Френските супермаркети развиваха бавно електронната си търговия, но сега се опитват да наваксат. Веригата хипермаркети \"Карфур\" (Carrefour) обяви през януари, че ще инвестира 2.8 млрд. евро (3.48 млрд. долара) в електронна търговия през следващите пет години, което е шест пъти повече от сегашните инвестиции в този сегмент. (БТА)", "date": "2018.03.27", "title": "\"Амазон\" стъпва на френския пазар на храни чрез сделка с \"Монопри\""}
{"url": "https://www.dnevnik.bg/biznes/2018/03/27/3153502_proverkata_za_polucheni_honorari_veche_e_dostupna/", "text": "От днес физическите лица могат да проверят в сайта на Националната агенция за приходите (НАП) дали за тях има подадени данни от предприятия и от самоосигуряващи се лица за изплащани доходи, различни от тези по трудов договор, например хонорари. Така гражданите ще могат да проверят и попълнят коректно годишните си декларации за облагане на доходите. Е-услугата \"Справка за изплатени доходи (различни от трудови) на физически лица\" е достъпна чрез Портала на НАП за електронни услуги -  https://inetdec.nra.bg , с ПИК или електронен подпис. Е-услугата предоставя информация също за вида и размера на изплатения доход, както и за удържания данък. От НАП напомнят, че срокът за подаването на декларациите за облагане на доходите от 2017 г. изтича на 30 април 2018 г., като дотогава трябва да се плати и посоченият в тях данък за довнасяне. Най-бързо и лесно декларациите се подават онлайн с ПИК или електронен подпис. Статистиката от подадените до този момент подоходни декларации на физическите лица сочи, че всяка втора е подадена по електронен път. Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в  сайта на НАП  .", "date": "2018.03.27", "title": "Проверката за получени хонорари вече е достъпна онлайн"}
{"url": "https://www.dnevnik.bg/evropa/novini_ot_es/2018/03/27/3153516_abonamentut_za_cifrovi_uslugi_stava_validen_v_celiia_es/", "text": "От 1 април 2018 г. европейците ще имат достъп до онлайн съдържанието, за което са се абонирали у дома, където и да се намират в ЕС, съобщи пресслужбата на Европейската комисия. \"Интересите на гражданите са в центъра на всички европейски инициативи в областта на цифровизацията. От 1 април, когато пътувате в ЕС, вече няма да пропускате любимите си филми, телевизионни сериали и спортни предавания, нито ще се лишавате от игрите или електронните книги, за които имате цифров абонамент,\" се казва в съвместно изявление на зам.-председателя на Европейската комисия Андрус Ансип, комисаря по въпросите на цифровата икономика Мария Габриел, българският министър на транспорта Ивайло Московски и евродепутатите Павел Свобода и Жан-Мари Кавада. Правилата ще се прилагат за платени услуги, но доставчиците на безплатно съдържание също могат да се възползват от тях. Полза от тези разпоредби ще имат и доставчиците на онлайн съдържание, тъй като вече няма да им се налага да придобиват лицензи за държавите, в които пътуват техните абонати. Отмяната на ограниченията, които не позволяваха на европейците да ползват при пътуване абонаментите си за цифрови медии и съдържание, е нов успех на цифровия единен пазар след ефективното премахване на таксите за роуминг, от което се ползват потребителите в цяла Европа от юни 2017 г. насам, се посочва в съобщението. Новите правила са пряк отговор на промените в поведението и навиците на европейските граждани, които използват нови технологии. Между 2010 и 2014 г. разходите на потребителите за видео абонаменти са се увеличили със 113% годишно, а между 2014 и 2015 г. броят на потребителите се е увеличил с 56%. Поне 29 милиона души (5.7% от потребителите) в ЕС биха могли да се възползват от трансграничната преносимост, като в бъдеще техният брой се очаква да нарасне значително. Очаква се до 2020 г. той да достигне до 72 милиона души. Почти 60 на сто от младите европейци заявяват, че възможността да ползват абонаментите си при пътуване е важен въпрос при избора на онлайн услуги. Преносимостта на тези услуги дава отговор на предпочитанията на потребителите, като същевременно ще помогне на доставчиците да увеличат броя на абонатите си.", "date": "2018.03.27", "title": "Абонаментът за цифрови услуги става валиден в целия ЕС"}
{"url": "https://www.dnevnik.bg/sport/2018/03/27/3153512_chetvurta_smiana_v_produljeniiata_shte_bude_izpolzvana/", "text": "Европейската футболна централа ( УЕФА ) обяви поредица от промени, които ще влязат в сила в европейските клубни турнири от следващия сезон 2018-2019. Най-важните от тях са въвеждането на четвърта смяна в продълженията, както и група от 23-ма футболисти вместо от досегашните 18 за финалните мачове в двете надпревари. Промените са окончателно одобрени и ще важат за следващия тригодишен цикъл, който започва да тече от сезон 2018-2019. Право на четвърта смяна ще има в случай на продължения след редовното време в елиминационните кръгове. Всеки треньор ще може да вкара четвърти допълнителен играч, в случай че вече е използвал всичките си три смени. Подобни експерименти вече бяха направени в няколко турнира – ФА къп в Англия, Купата на Германия, както и Купата на конфедерациите. Четвърта смяна ще бъде използвана и на  световното първенство в Русия  през това лято. Другата основна промяна ще важи само за финалите в Шампионската лига и Лига Европа. В тях треньорите ще могат да избират група от 23-ма души за срещите, а не както до момента от 18. Така на пейката ще има 12 резервни състезатели, подобно на световните и европейски първенства. От години подобна практика има в италианската Серия А. Последното решение на УЕФА, което беше официализирано, е промяна в началните часове на мачовете. Докато трае груповата фаза, ще има мачове от 19.55 и 22.00 часа българско време. В плейофите, както и мачовете от директните елиминации пък ще се играе от 22 часа. Досегашното традиционно време за Шампионската лига 21.45 ч. отпада. Сред другите нови правила е и разрешението един футболист да играе за два различни клуба в евротурнирите в рамките на един сезон. До момента играч, който беше записал минути в Шампионската лига за един клуб, нямаше право да се състезава и за друг в същото издание на надпреварата. Още преди време УЕФА обяви  новите правила за европейските турнири . Според тях първите четири в първенствата на Англия, Германия, Испания и Италия ще се класират директно за групите на Шампионската лига. Вече 26 от участниците ще са предварително известни, а другите отбори ще се състезават за шест свободни места.", "date": "2018.03.27", "title": "Евротурнирите въвеждат четвърта смяна в продълженията от новия сезон"}
{"url": "https://www.dnevnik.bg/bulgaria/2018/03/27/3153515_sudut_otloji_deloto_sreshtu_totev_sled_molba_na/", "text": "Специализираният наказателен съд отложи делото срещу кмета на Пловдив Иван Тотев, заместника му Димитър Кацарски и кмета на район \"Западен\" Димитър Колев. Новата дата за разпоредителното заседание е 25 април от 13.30 ч Молбата за това постъпи от адвокатите по делото, които поискаха повече време да се запознаят с материалите по делото. Тримата са обвинени в престъпление по служба във връзка с изграждането на т.нар. зоокът в Пловдив. Според държавното обвинение с действията си тримата са осигурили облага от 689 хил. лв. за фирма \"Запрянови 03\" ООД, на която е възложена работата по строителството на зоокъта без обществена поръчка, а с пряко договаряне. Обвинителният акт беше внесен от Софийската градска прокуратура (СГП) на 30 януари. Съдия по делото е бившият член на съдебния съвет Даниела Костова.", "date": "2018.03.27", "title": "Съдът отложи делото срещу Тотев след молба на защитата"}
{"url": "https://www.dnevnik.bg/analizi/2018/03/27/3153433_rezultatut_ot_sreshtata_es-turciia_novi_garancii_za/", "text": "Нямаше големи очаквания към посещението на турския президент Реджеп Ердоган във Варна. Наивно е да се смята, че само защото е ротационен председател на Съвета на ЕС, България разполага с някакви особени, магически лостове, за да направлява политическия курс на Стария континент. Като оставим настрана нормативните актове и процесите на взимане на решения, записани в тях, диригентската палка винаги е била преди всичко привилегия на най-мощните икономически и политически страни в съюза – Германия и Франция. Комично е да се твърди, че някой ще позволи на премиера Борисов, лидерът на най-бедната страна в ЕС – България, да се разпорежда и взима ключови решения. Казано направо, без уговорки или излишни разкрасявания: този, който плаща – той поръчва музиката. А тук става дума именно за пари. За милиарди. В крайна сметка Ердоган получи това, за което беше дошъл във Варна. Споразумението за бежанците остава в сила. ЕС потвърди, че ще изплати следващите траншове от съответно 1.2 и 3 млрд. евро по сделката \"пари срещу спокойствие\" (т.е. \"срещу възпиране на бежанския поток\"). . Въпреки \"биологичното\" оръжие в ръцете на Ердоган (визирам бежанците, които според някои данни са около 4 млн. души) европейските политици не се ограничават само до това да поставят на висок тон въпросите за правата на човека в южната ни съседка, да осъждат репресиите, извършвани от режима на Ердоган. Турският президент постави на масата въпроса за членството на неговата страна в ЕС, процес, започнал, както той припомни, още през 1963 г. Но преговорите за присъединяването на Турция са замразени, независимо от успокоителните думи на Жан-Клод Юнкер, че ще \"бъде гарант\" за тяхното продължаване. Анкара няма да получи и зелена светлина за \"справяне\" с болезненото трънче в нейната пета – кюрдите. Същевременно действията на Турция в Сирия продължават да притесняват Брюксел. Тук също няма напредък. Как можем да разчетем вчерашния призив на президента Румен Радев към Бойко Борисов – да постави пред Ердоган темите за намесата на Турция във вътрешните ни дела, особено в изборния процес, и за обезщетенията за имотите на бежанците от Беломорска Тракия? Тези въпроси, зададени от държавния глава, са основателни. По-важен обаче е подтекстът. А той е, че президентът поиска да внуши, използвайки менторски, леко назидателен тон, че Борисов се нуждае от напътствия и съвети. Този път премиерът запази самообладание и не се подаде на \"закачката\". Той демонстрира гъвкавост. От една страна, се вслуша в държавния глава и потвърди, че е поставил въпроса за тракийските бежанци. Същевременно, от друга, подчерта, че не трябва да се смесват двете теми: тази за проблемите между Турция и ЕС и тази за напрежението между София и Анкара. Поне аз обаче не чух премиерът да е казал нещо по другата част от \"напътствието\", дошло от \"Дондуков\" 2 – за недопустимите опити за намеса на Турция в нашия изборен процес. . Резултат от нея е замразяването на етническата партия на Лютви Местан ДОСТ, създадена под благосклонния поглед на турските власти. Тук трябва да добавим и категоричната реакция на Анкара спрямо Сюлейман Гьокче. Бившият посланик на Турция в София (2013 - 2017 г.), който си позволяваше да се държи предизвикателно и дори арогантно, беше катапултиран в ново, незавидно амплоа – това на дипломат в Гватемала. Това е недвусмислен жест към София. Остава открит въпросът обаче за приноса на българската страна в сделката. Можем да допуснем, че става дума именно за това Борисов да лобира, доколкото му позволяват задълженията, за позициите на Анкара пред Брюксел. Това обяснява и посещението на Ердоган. Нека повторя обаче: българският премиер може да осигури терен за срещи, но няма политическия ресурс да бъде посредник между Анкара и Брюксел. Някои коментатори подчертаха и изненадващата неловка тишина на повечето патриотични формации, особено на тези в лагера на управляващите, по темата за посещението на турския президент. При всяко положение трябва да е ясно, че в отношенията си с Анкара София трудно би могла да действа рязко, необмислено и волунтаристично. Причините: България е мултиетническа страна, близо 9% от населението са турци; опасност от етнически партии, които да действат, поощрени от Анкара, още по-активно в нашия тил; наличие на значителни взаимни – и за двете държави – икономически интереси и т.н. Просто казано, София е принудена да прибягва по-често до моркова, а не до тоягата. Макар след срещата във Варна да не се получи рязък положителен обрат в отношенията между Турция и ЕС, в случая запазването на статуквото е за предпочитане пред политическите земетресения.", "date": "2018.03.27", "title": "Резултатът от срещата ЕС - Турция – нови гаранции за запазването на статуквото"}
{"url": "https://www.dnevnik.bg/sport/2018/03/27/3153499_aleksandra_jekova_obmislia_dali_da_prekrati_karierata/", "text": "Звездата на българския сноуборд Александра Жекова все още не е решила дали ще продължи състезателната си кариера. 30-годишната сноубордистка заяви, че е амбицирана да участва в световното първенство през 2019 г., но има много други фактори, които могат да я накарат да се оттегли. \"Това е тема на моите мисли от известно време насам. Изправена съм пред различни възможности и трябва да взема важни решения в живота си. Трябва да избера дали да продължа да бъда състезател, дали да се насоча към треньорство, към семейство или към някое от десетките неща, които са ми интересни. Предстоят ми важни решения, но все още не знам дали съм готова за тях\", каза Жекова на пресконференция, на която получи наградата си за спортист на месец февруари. Жекова беше  най-добре представилият се българския спортист  на втора поредна зимна олимпиада. Тя завърши  шеста в големия финал на бордъркроса , след като четири години по-рано в Сочи зае пета позиция и се размина за малко с медала. Това беше четвъртото й участие в олимпийски игри, a след края им българката заяви, че е  дала всичко, на което е способна в сноуборда. \"Гаранция никога не може да има. Много бих искала да участвам на световното в САЩ догодина, тъй като останах четвърта на последните две световни първенства. Така че за мен това е стимул и фокус на този етап. Но трябва да мине малко време, за да взема ясното решение какво ще правя, защото спортът е свързан и с много лишения и много голяма концентрация. За да успееш, трябва да имаш един огън и един драйв, който е насочен само в една посока. Всичко друго трябва да остане на заден план. Затова решението е важно\", каза още Жекова. Сноубордистката заяви, че все още е много амбицирана да се бори за медали, но последните сезони малко са я демотивирали. \"Последните две години не успявам да удовлетворя високите си лични цели. Чисто спортният резултат, който търся, не идва. Често това се случва заради обстоятелства, които не са по силите ми.\" \"Това ми действа малко емоционално, изпадам в ситуации, в които съм безпомощна и това ме прави тъжна. Това е единственият и основен негатив, който ме кара да се замислям дали има смисъл да продължавам напред\", обясни Жекова. Тя допълни, че по един или друг начин пътят й в сноуборда ще продължи. \"За нас е голяма чест, че трудът, който полагаме през всичките тези години, се оценява. Поглеждайки назад, съм изключително щастлива, че сме постигнали немалко и сме пробили един път, който се надявам, че ще има много последователни в бъдеще.\" \"Пъртината е трудна, но успяхме да я пробием. Дано в бъдеще да имаме много по-успешни атлети в зимните спортове, с които България да се гордее. Дано да имаме и условията да създадем треньорски кадри, защото успехът на състезателя е пряко свързан с треньора. Засега това е малко проблемна сфера в България, която се надявам в бъдеще да се развие повече\", завърши Жекова.", "date": "2018.03.27", "title": "Александра Жекова обмисля дали да прекрати кариерата си"}
{"url": "https://www.dnevnik.bg/sport/2018/03/27/3153538_nadal_shte_se_zavurne_na_korta_v_machovete_ot_kupa/", "text": "Рафаел Надал ще се завърне на кортовете в мачовете от четвъртфиналната фаза на купа \"Дейвис\", обявиха от лагера на испанския тим. Носителят на 16 титли от Големия шлем попадна в окончателния списък на капитана Серхи Бругера, заедно с Пабло Кареньо Буста, Роберто Баутиста Агут и Фелисиано Лопес. Надал не е участвал в купа \"Дейвис\" от 2016 г. За последно испанският отбор спечели титлата през 2011 г. Испанецът, който ще се завърне на първото място в световната ранглиста в началото на следващата седмица, не е играл официален мач от януари. Той се оттегли по време на четвъртфиналния си двубой с  Марин Чилич на Australian Open заради контузия в бедрото . Надал вече обяви, че ще участва във всички турнири от сезона на червено. През 2017 г. той спечели четири турнира на клей. Двете надпревари от \"Мастърс 1000\" в Монте Карло и Мадрид, АТП 500 в Барселона, както и  рекордната десета титла от \"Ролан Гарос\" . Той има да защитава общо 4680 точки за световната ранглиста.", "date": "2018.03.27", "title": "Надал ще се завърне на корта в мачовете от купа \"Дейвис\""}
{"url": "https://www.dnevnik.bg/photos/2018/03/27/3153376_fotogaleriia_strastnata_sedmica_v_katolicheskiia_sviat/", "text": "Великден е най-старият християнски празник. От средата на втори век християните по цял свят честват разпването и възкресението на Исус Христос, но по доста различен начин. За католиците празникът е по-близо. Те отпразнуваха Цветница в неделя на 25 март и вече са в Страстната седмица. \"Дневник\" събра интересни кадри от религиозните тържества в различни точки на католическия свят.  На снимката: Разпятие в Мадрид.", "date": "2018.03.27", "title": "Фотогалерия: Страстната седмица в католическия свят"}
{"url": "https://www.dnevnik.bg/politika/2018/03/27/3153549_premierut_borisov_izvika_poslanika_v_moskva_na/", "text": "Министър-председателят Бойко Борисов провел телефонен разговор с извънредния и пълномощен посланик на България в Руската федерация Бойко Коцев, съобщи правителствената пресслужба. Двамата са обсъдили случая \"Скрипал\", както и реакциите по него в Русия, в Европейския съюз и на международната общност. Премиерът разпоредил на посланик Коцев да се прибере в София за консултации с българското правителство. Съобщението идва ден след като  17 страни от Европейския съюз  изгониха от страните си руски дипломати в знак на солидарност с Великобритания.", "date": "2018.03.27", "title": "Премиерът Борисов извика посланика в Москва на консултации в София"}
{"url": "https://www.dnevnik.bg/sviat/2018/03/27/3153491_hiliadi_protestirat_sled_pojara_v_kemerovo_s_iskaniia/", "text": "Хиляди руснаци излязоха тази сутрин на протест в сибирския град Кемерово, с население над половин милион души, заради пожара, отнел живота на  най-малко 64 души  в неделя, предават руски медии. Демонстрацията, започнала около 9 ч. местно време (5 ч. московско и българско), продължи часове наред (макар и с по-малко участници). Протестиращите искат да бъде съобщен точният брой на загиналите, да се проведе максимално прозрачно разследване и виновните за случилото се да бъдат наказани. Освен това участниците настояват за оставката на губернатора на Кемеровска област (на която градът е център) Аман Тулеев и други държавни служители. Митингът им беше пред сградата на областната администрация, предават регионалните издания \"Тайга.инфо\" и \"Газета Кемерова\", цитирани от РБК, както и ТАСС и \"Интерфакс-Сибир\". Някои издания говорят за над хиляда души, други - за около четири хиляди. Според организаторите става дума за \"хиляди\" участници, без да навлизат в подробности. Според участник в демонстрацията някои смятат да останат на протеста за неопределено време. ТАСС цитира други участници, обезпокоени от \"слуховете около тази трагедия\", и настояващи да знаят \"точния брой на пострадалите\". Към тях се обърнаха кметът на града Иля Сердюк и заместник-губернаторът Владимир Чернов. Някои от участниците обаче питаха защо не го прави и губернатора Аман Тулеев въпреки обещанието си да се присъедини към колегите си. \"Вова и Аман - в затвора!\", гласеше един от плакатите, като с него се имаше предвид президентът Владимир Путин, предаде \"Ройтерс\". \"Не вярвайте на социалните мрежи\" Междувременно Путин пристигна в Кемерово и лично посети някои от пострадалите. Президентът също така обяви национален траур на 28 март (в Кемерово той е в сила три дни), а малко по-късно местните власти в Москва обявиха, че ще в столицата ще има официална акция в памет на жертвите на Манежния площад в града в 17 ч. (а междувременно  група във \"Фейсбук\"  организира друго събитие на Пушкинския площад два часа по-късно). Путин обеща, че отговорните за инцидента, определен от него като \"престъпна небрежност\", ще получат сурово наказание. Той се срещна и с Тулеев, лично поискал прошка от него според сайта на руското президентство. Наложи му се обаче да отговаря на въпроси от гневни жители, с които се срещна, променяйки официалните си планове. На техни въпроси за публикации, според които инцидентът може да има стотици жертви и пострадали, той отвърна, че няма смисъл да се съмняват в официалните данни и призова да не се вярва за това на социалните мрежи. Същевременно група жители, които не могат да се свържат с близки, обяви, че е съставила списък 85 души в неизвестност - повечето от тях (около 70%) деца, съобщи \"Интерфакс\". На митинга се появи и числото 78 души, предава сайтът \"Медуза\". Да не се пускат хора без билет С Путин тази сутрин разговаря и шефът на Следствения комитет на Русия (СКР) Александър Бастрикин, който по-рано съобщи, че  проблеми с алармата и с вратите в търговския център  са причинили големия брой жертви. Попитан от Путин защо врати на киносалоните, обхванати от пламъци в комплекса, са останали заключени, Бастрикин обясни, че разследващите все още проверяват, но една от възможните теории е била да се възпрепятстват хората, които биха влезли без билет. \"Повечето служители (на търговския център) са избягали и са оставили деца и родители на произвола\", каза Бастрикин. По думите му вече има петима арестувани заради случилото се. \"Служителите, които е трябвало да са отговорни за безопасността на хората, да организират евакуация, първи са избягали.\"", "date": "2018.03.27", "title": "Хиляди протестират след пожара в Кемерово с искания за оставки и истинския брой на жертвите"}
{"url": "https://www.dnevnik.bg/bulgaria/2018/03/27/3153585_juliia_krusteva_e_bila_agent_na_durjavna_sigurnost/", "text": "Юлия Кръстева - изследовател, философ и психоаналитик, която от 51 години живее и работи във Франция, е била агент и секретен сътрудник на Държавна сигурност, съобщава  \"Капитал\" , като се позовава на решение на Комисията по досиетата. Кръстева е била проверена, защото е била член на редакционния съвет на \"Литературен вестник\". От решението се вижда, че Кръстева е сътрудничила на Първо главно управление, което е отговаряло за външнополитическото разузнаване. Псевдонимът й е бил Сабина, като е регистрирана от ст. лейт. Иван Божиков през 1971 г. - пет години след като заминава да следва в Париж със стипендия на френското правителство, пише още изданието. Кръстева има докторати по семиология и по литература на лингвистична тема, като е през 1974 г. става професор по лингвистика в Парижкия университет. Тя е почетен професор в Университета \"Париж 7 - Дидро\" и пълноправен член на Парижкото психоаналитично общество, офицер на Почетния легион и командир на Ордена за заслуги (2011). През 2004 г. става първата носителка на наградата \"Холберг\" (създадена от правителството на Норвегия, за да попълни липсата на хуманитарните науки в предвидените области на Нобеловата награда). Получава наградата на името на Хана Аренд през декември 2006 г. и на името на Вацлав Хавел през 2008 г. Авторка е на трийсет книги. Заедно с Цветан Тодоров, Клод Леви Строс, Ролан Барт, Мишел Фуко, Жак Дерида тя е част от големия обрат в континенталната философия през втората половина на XX век. ", "date": "2018.03.27", "title": "Юлия Кръстева е била агент на Държавна сигурност"}
{"url": "https://www.dnevnik.bg/morski/2018/03/27/3153587_nov_sudeben_sustav_shte_gleda_deloto_za_ubiistvoto_na/", "text": "Нов съдебен състав на Варненския окръжен съд ще гледа на утре делото за убийството във варненския \"Гранд мол\", извършено преди 3 години. Делото беше върнато за ново разглеждане в края на януари т.г. Разпоредителното заседание беше насрочено за 7 март, но поради заболяване на един от адвокатите делото беше отложено. беше извършено на 14 март 2015 г. Според събраните доказателства той живеел във Варна в едно домакинство заедно с майка си, с брат си и съпругата му. Имал тежко нараняване на дясната ръка и психично заболяване, което лекувал с медикаменти. Независимо от това той полагал грижи за болната си майка. През деня често се разхождал около и в сградите на варненската автогара и \"Гранд мол\". На 14 март 2015 г. години подсъдимите по делото Ангел Н. (28 г. от Кърджали) и Красимир Д. (26 г. от Ямбол) от охранителната фирма \"Джи Ем секюрити\" били уведомени по телефон от началник-смяната, че в района, който управляват, има лице с вид на клошар, което просело пари. Било им разпоредено да го изведат от сградата. Охранителите отвели Нягол на първото подземно ниво в мола, пред залата за видеонаблюдение, и му задали въпроси, свързани с причината за посещението в сградата и състоянието, в което се намирал. Питали го и дали е употребил алкохол. Двамата подсъдими започнали да стават агресивни , да бутат и да дърпат мъжа, с цел да го откажат от бъдещи посещения в мола. Започнали да отправят обидни думи към него и да му се подиграват. Имало негласно правило сред охранителите лица с недобър външен вид или във видимо нетрезво състояние да бъдат \"респектирани\" , след това да бъдат извеждани извън сградата. Според обвинението именно пред залата за видеонаблюдение През това време охранителят Ангел снимал с мобилния си телефон  някои от издевателствата. При всеки опит на жертвата да избяга от охранителите побоят над него с ритници и юмруци по тялото продължавал. След побоя записите на охранителните камери са регистрирали пострадалият да се движи олюлявайки се из търговския център, видимо дезориентиран. Минути след това жена, работеща в един от магазините, подала сигнал за човек, паднал пред един от търговските обекти. Пристигналият медицински екип само констатирал смъртта на Нягол. Тройната съдебномедицинска експертиза, назначена по време на разследването,  е отчела над 57 удара по тялото на убития . На 19 юни 2017 г. Варненският окръжен съд - Варна, призна за виновни тримата охранители и наложи 18 години \"лишаване от свобода\" за Ангел Н., 16 години за Красимир Д. и 15 години за Цветан М. Съдът оправда подсъдимите по обвинението, че деянието им е било извършено в качеството им на длъжностни лица, както и че жертвата им е бил в безпомощно състояние. Присъдата беше обжалвана пред Апелативен съд – Варна, през август м.г. както от подсъдимите, така и от гражданския ищец, частния обвинител и Окръжна прокуратура - Варна. В протеста си държавното обвинение настояваше за лишаване от свобода, за да е близо до максималния размер, предвиден от закона. Подсъдимите поискаха нов процес пред първата съдебна инстанция, където очакват по-ниски или оправдателни присъди. Както прокуратурата, така и адвокатите на подсъдимите и на гражданския ищец и частен обвинител не оспориха оправдателната част на присъдата на Окръжен съд – Варна. С решението си от 24 април т.г. Варненският апелативен съд върна делото за ново разглеждане от друг състав на окръжния съд.", "date": "2018.03.27", "title": "Нов съдебен състав ще гледа делото за убийството на Нягол във варненския \"Гранд мол\" през 2015 г."}
{"url": "https://www.dnevnik.bg/biznes/2018/03/27/3153560_zapochna_stroitelstvoto_na_9_km_ot_hemus_pri_iablanica/", "text": "Започна строителството на участъка от автомагистрала \"Хемус\" от Ябланица до пътен възел Боаза, съобщи БТА. Участъкът е с дължина 9.3 км, а стойността е 55 млн. лв. като, според министъра на регионалното развитие Николай Нанков, при проектирането са спестени 40 на сто от първоначално предвидените средства. Строителството трябва да приключи в срок от две години, но Нанков увери, че ще стане по-рано. Той допълни, че до два месеца ще започне и реалното строителство на участъка от \"Хемус\" от Шумен до Търговище на пътен възел Белокопитово. По думите му, магистралата е приоритет за правителството, в момента тече проектирането на участъка от пътен възел Боаза до разклона за Ловеч и Плевен с дължина 52 км. Ако няма обжалване на процедурите, до края на годината и там ще започне реалното строителство, прогнозира министърът. Започва и проектирането на следващите 85 км до Велико Търново. Нанков каза също, че очаква през 2019 г. и в двата участъка да има реално строителство. По думите му, до 2025 г. цялата магистрала трябва да бъде завършена като за това ще са необходими още 1.3 млрд.лв. \"Противно на това, което виждате, ние не инвестираме в асфалт и бетон, ние инвестираме само в хора. За нас е важно те да могат да пътуват, да работят, да стават по-богати и да се развиват, това е крайната цел, за да може столицата да е свързана с морето, за да може нито една част от територията на Северна България да не е отделена,\" заяви вицепремиерът Томислав Дончев на церемонията по първата копка.", "date": "2018.03.27", "title": "Започна строителството на 9 км от \"Хемус\" при Ябланица"}
{"url": "https://www.dnevnik.bg/bulgaria/2018/03/27/3153500_nai-mnogo_katastrofi_stavat_na_purvoklasni_putishta_i/", "text": "Статистиката за катастрофите през миналата година показва, че най-често те стават на първокласни пътища и чрез преобръщане на автомобила извън пътното платно. Данните бяха представени от шефа на \"Пътна полиция\" Бойко Рановски по време на конференция на тема \"Пътна безопасност: Нови технологии и добри световни и европейски практики\", която е част от календара на българското председателство на Съвета на ЕС. 485 от катастрофите през миналата година са били челни сблъсъци, а 841 - странични. \"Пътна полиция\" разделя произшествията в три основни категории - сблъсък между две моторни превозни средства (МПС), които са били 2207 с 244 загинали и 3449 ранени. Катастрофи с единични МПС - 1660 с 205 загинали 2072 ранени и блъскане на пешеходец - 1847 пъти през миналата година, при които са загинали 157 души, а 1801 са били ранени. Най-често катастрофите с един автомобил са били при преобръщането му извън пътното платно - 472 с 44 загинали и 629 ранени. Следват ударите в крайпътно дърво - 359 катастрофи, при които са загинали 70, а 452 са ранени. На трето място са ударите в крайпътно съоръжение - 228 катастрофи с 23 загинали и 271 ранени, както и ударите в предпазна ограда - 184 пъти за миналата година, при които са загинали 16 души, а 211 са били ранени. На следващо място са ударите в стълб и скат, съответно 137 катастрофи, с 13 загинали и 161 ранени и 105 катастрофи с 13 загинали и 132 ранени. На последно място е сблъсък с билборд, което за 2017 г. се е случило 10 пъти, като са загинали трима, а 12 са били ранени. Информацията на КАТ за пътнотранспортните произшествия според вида на пътя показва, че на първи клас път са миналата година са станали 736 катастрофи със 175 загинали и 1090 ранени, следват пътищата от трети клас, на които са станали 525 катастрофи, с 87 загинали и 737 ранени. На трето място са инцидентите на второкласните пътища, които са 518 със 100 загинали, 746 ранени. Следват произшествията на общински пътища и автомагистрали, съответно 381 катастрофи с 58 загинали и 525 ранени; и 301 катастрофи с 62 загинали и 424 ранени. Една катастрофа през 2017 г. е имало и на горски път, при която са били ранени трима души. Пътна полиция е разгледала данните и през още един показател - с участници над 64 години и деца, които са рискови групи. Миналата година, след като са били шофьори са загинали 53-ма души над 64 години, а 391 са били ранени. Като пешеходци са загинали повече - 84 души, а 586 са били ранени. Като пътници в автомобили живота си през 2017 г. са загубили 42 души над 64-годишна възраст, а 319 са били ранени. Един е бил ранен като работник на пътя. Катастрофи с деца: под 6 години - 4 ранени между 6 и 9 години - 16 ранени между 10 и 14 години - 50 ранени между 15 и 17 години - 5 са загинали, а 79 са ранени под 6 години - 74 ранени между 6 и 9 години - 1 загинал и 88 ранени между 10 и 14 години - 2 загинали и 108 ранени между 15 и 17 години - 1 загинал и 78 ранени под 6 години - 5 загинали, 123 ранени между 6 и 9 години - 5 загинали, 124 ранени между 10 и 14 години - 4 загинали, 161 ранени между 15 и 17 години - 13 загинали, 205 са ранени. През миналата година общо тежките пътнотранспортни произшествия са били 6888, което е с 516 по-малко в сравнение с 2016 г. Загинали са 682 души, или с 26 по-малко спрямо предходната година. От тях Като мъжете умират обикновено след като са били шофьори, а жените - пътници. Ранените са били 8680 - с 649 по-малко от тези през 2016 г., обясни още Рановски. На този фон през миналата година КАТ се е сдобила с 278 нови автомобила - всички оборудвани с камери, чрез които се правят видео- и аудиозаписи, съхранявани в централен сървър. Те целят, от една страна, превенция на корупцията сред контролиращите движението по пътя, а от друга, защита на катаджиите. Към момента Пътна полиция разполага със 148 аналогови мобилни камери, 28 лазерни - по една във всяка областна дирекция на МВР и 24 стационарни. От думите на Рановски се разбра, че предстои скоро КАТ да се сдобие с още 56 мобилни камери и 15 стационарни след обществени поръчки. Шефът на Пътна полиция коментира още, че магистралите ще намалят катастрофите и жертвите на пътя. Позовавайки се на данните, той обясни, че на магистрали няма как да се случат челни сблъсъци между автомобили, както и ще намалеят катастрофите с участието на една кола. По магистралите освен това обичайно има по-малко катастрофи и загинали. Какво казаха на конференцията регионалният министър Николай Нанков и зам.-министърът на транспорта Ангел Попов четете  тук  и  тук .", "date": "2018.03.27", "title": "Най-много катастрофи стават на първокласни пътища и при преобръщане на автомобила"}
{"url": "https://www.dnevnik.bg/razvlechenie/2018/03/27/3153578_bez_selfita_i_netfliks_tazi_godina_v_kan/", "text": "Фестивалът в Кан ще изпълни обещанието си да не допуска филми на \"Нетфликс\" в програмата си през 2018 г., след като стрийминг платформата твърдо отказа да ги пусне по кината. Селфитата на червения килим също ще бъдат забранени, предаде \"Ройтерс\", цитирайки фестивалния директор Тиери Фремо.", "date": "2018.03.27", "title": "Без селфита и \"Нетфликс\" тази година в Кан"}
{"url": "https://www.dnevnik.bg/bulgaria/2018/03/27/3153581_uchilishteto_kum_tehnicheskiia_universitet_-_sofiia/", "text": "Общественият съвет към Технологичното училище \"Електронни системи\" (ТУЕС) в София готви протести, ако не бъдат направени законови поправки, които да регламентират статута му. Искането е училището да остане част от структурата на Техническия университет - София, като бъде запазен моделът на обучение - по специализирани програми и с университетски преподаватели. Поводът за притесненията за статута на ТУЕС е покана директорът му доц. Стела Стефанова да бъде преназначена на поста по новия закон за предучилищното и училищното образование, т.е. от Регионалното управление по образованието София-град (РУО), а не от университета, както досега. Според обществения съвет и Асоциацията на завършилите ТУЕС това ще доведе до  промяна на модела на обучение и статута на училището , принизявайки го до \"обикновена квартална гимназия\" без иновативни програми със специални предмети, без университетски преподаватели и достъп до базата на висшето училище. От Министерството на образованието и науката (МОН) твърдят, че това е манипулация и от преназначаването на директора няма да последва никаква промяна. Днес Общественият съвет към ТУЕС даде пресконференция, за да разгласи проблема и да поиска законови поправки за решаването му. Според Светослав Сотиров от съвета образователният модел на ТУЕС е пропуснат в новия училищен закон и това трябва да бъде поправено, тъй като той е част от националната сигурност на страната. Утре ще има среща по въпроса в образователното министерство, на която общественият съвет се надява да бъде намерено решение. В противен случай ще бъдат подготвени протести. Мнението на министъра на образованието Красимир Вълчев е, че информацията е много преувеличена и цели провокация. Той твърди, че преназначаването на директора няма да доведе до промяна на статута и модела на обучение в училището, нито ще го лиши от университетските преподаватели, договорните отношения с които можело да бъдат регламентирани с допълнителни споразумения. Днес пред журналисти Вълчев каза, че ако доц. Стела Стефанова не подпише преназначаването, тя ще продължи да работи като директор по стария начин. В Обществения съвет обаче не вярват на думите на министъра, че статутът на училището няма да бъде променян. Според представителите му те имали юридически аргументи за притесненията си, а министърът - нямал.", "date": "2018.03.27", "title": "Училището към Техническия университет - София, готви протести, ако законът не защити статута му"}
{"url": "https://www.dnevnik.bg/photos/2018/03/27/3153486_fotogaleri_kak_se_obiazdva_kon_v_urugvai/", "text": "Дел Прадо\". Така се нарича креолската седмица в Монтевидео, столицата на Уругвай, която събира стотици хиляди зрители. Събитието се организира от общината на града от 1925 година и е един от най-важните празници в календара на уругвайския туризъм.", "date": "2018.03.27", "title": "Фотогалерия: Как се обяздва кон в Уругвай"}
{"url": "https://www.dnevnik.bg/v_pamet/2018/03/27/3153598_pochina_frenskata_aktrisa_stefan_odran/", "text": "Френската актриса Стефан Одран, звезда на филмите \"Дискретният чар на буржоазията\" и \"Угощението на Бабет\", е починала на 85-годишна възраст, предаде БТА, цитирайки \"Франс прес\" Одран бе съпруга на режисьора Клод Шаброл, с когото имат 25 общи филма, като Les Biches и Violette Noziere. За тях Одран има отличия за най-добра актриса от Берлин и френските кинонагради \"Сезар\". Одран има още БАФТА за участието си в \"Дискретният чар...\" на Бунюел и \"Точно преди нощта\" на Шаброл. Датският \"Угощението на Бабет\" пък е обявен за най-добър чуждоезичен филм на оскарите през 1988 г.", "date": "2018.03.27", "title": "Почина френската актриса Стефан Одран"}
{"url": "https://www.dnevnik.bg/sport/2018/03/27/3153609_vetrohodec_e_v_neizvestnost_sled_padane_zad_borda_po/", "text": "Ветроходецът Джон Фишър от отбора на Sun Hung Kai/Scallywag е в неизвестност след падане зад борда. Инцидентът е станал по време на седмия етап от най-голямото ветроходно състезание в света Volvo Ocean Race. Фишър е паднал зад борда в понеделник в 13.42 часа Гринуичко време и веднага е предприета спасителна акция. До този момент състезателят на Sun Hung Kai/Scallywag продължава да е в неизвестност. \"Инцидентът е станал на около 1400 мили западно от нос Хорн при силни ветрове от 35 възела. В този момент температурата на водата е била около 9 градуса по Целзий. Бреговата охрана веднага е насочила морски съд, който е бил на около 400 морски мили от мястото, за да помага в търсенето на региона\", съобщиха организаторите веднага след изчезването на Фишър. Според експерти в областта с всеки изминал час шансовете на Фишър да е жив стават все по-малки заради лошото време и ниските температури на водата. \"С оглед на лошото време и ниските температури трябва да заключим, че Джон е изгубен в морето. Всички ние, замесени с организацията на състезанието, изпращаме сърдечни съболезнования на неговото семейство и отбора му. Ще направим всичко възможно да им помогнем в този тежък момент\", съобщиха във вторник организаторите на Volvo Ocean Race. Състезанието включва преход от 45 хиляди морски мили, който започна през октомври 2017 г. от испанския град Аликанте и завършва през юни в Хага. В момента участниците се намират в деветия ден от седмия етап, между Оуклънд, Нова Зеландия, и бразилския град Итажай, който е с дължина от 7500 морски мили.", "date": "2018.03.27", "title": "Ветроходец е в неизвестност след падане зад борда по време на състезание"}
{"url": "https://www.dnevnik.bg/sport/2018/03/27/3153543_viktor_jekov_v_snouborda_ima_mnogo_talant_no_ot/", "text": "В българския сноуборд има много талантливи и кадърни деца, но от спортните структури зависи дали те ще се превърнат в спортист на високо ниво. Това заяви Виктор Жеков, треньор и баща на най-добрата българска сноубордистка Александра Жекова. Двамата успяват да се задържат в елита на бордъркроса вече повече от десетилетие. Според Жеков обаче това става все по-трудна задача, защото разликата между България и останалите страни по отношение на инвестициите се увеличава непрекъснато. По думите му \"у нас всички се учат, клубните треньори набират опит, а децата са много мотивирани\". \"Какво ще стане с тези деца обаче е въпрос, на който не мога да отговоря. Само след може би две години най-добрите от тях ще навлязат в юношеска възраст. Оттам нататък вече те ще се нуждаят от едно доста сериозно подпомагане от страна на държавата и федерацията най-вече и от страна на спонсорите, макар че в България спонсорството върви много трудно\", обясни той. \"Говоря директно за финанси, защото тези деца в момента, в който влязат в юношеска възраст, ще трябва да продължат да практикуват спорта целогодишно. В България няма условия за това и те ще трябва да започнат да тренират по глетчерите през лятото и да се състезават на европейската сцена през зимата. Това предполага всеки път да пътуват по хиляда километра минимум до тази сцена, което изисква екстра средства спрямо връстниците им в Европа и просто родителите и клубовете няма да могат да ги подпомагат така, както в момента\", каза още Жеков, който получи наградата за треньор №1 на месец февруари. \"Спортът ни става все по-професионален, инвестициите стават все по-големи и по-големи, а екипите - все по-тежки. Въпросът е дали нашата държава и структури ще могат да откликнат на условията, които нивото на нашия спорт вече налага. Въпросите са много и не може да се даде еднозначен отговор. Някои неща излизат от нашия контрол и нямаме компетентността да ги решим. Можем да правим относително оптимална подготовка, и то в рамките на екипа, който имаме. А той е доста малък на фона на останалите\", каза Жеков на пресконференция, след като получи наградата за треньор №1 на месец февруари. Според него се наблюдава голям ръст на интереса към сноуборда сред подрастващите. \"Преди четири години в детския шампионат на България едва се събираха 20-ина деца. Тази година на старта имаше 93 деца на възраст между 8 и 14 години. Това е много показателно какво идва отдолу. Има страхотни деца с много добър потенциал и много талант, който е видим веднага. Правим всичко, което ни е по силите, за да може да създадем възможност на тези деца да имат сцена за изява, да имат колкото може повече състезания, да има трасета, на които да карат и тренират.\" \"Бъдеще има от гледна точка на много читави, талантливи и можещи деца. Въпросът е какво нашите спортни структури ще направят, за да могат тези деца да се превърнат в едни качествени спортисти на високо ниво в този спорт\", допълни Жеков. Той сподели още, че е горд от факта, че Александра Жекова е успяла толкова дълго да се задържи в световния елит. \"Това е може би най-трудното. Било е плод на непрекъснато развитие и подобряване на всичко, което може да се подобри в нашия спорт. Разбира се, действали сме в екип. Всички хора, които са помагали, имат принос за нашия успех.\" За себе си той заяви, че през всичките тези години е опитвал да направи \"максималното възможно\". \"Да науча колкото се може повече, да изуча колегите си, начина им на работа, да откривам нови пътища, които да ни доведат по-бързо до успеха, тъй като човек, ако погледне нещата отстрани, ще види, че нямаме кой знае какви традиции, нямаме сериозни източници на познания в тези спортове и през годините трябваше да откриваме много неща.\" \"Малко повече време, отколкото би ни се искало, но просто така се случват нещата в България\", допълни неговата дъщеря. \"Но е удовлетворително, когато успееш\", отговори Жеков. По думите му е нормално в екипа им да бъдат максималисти и винаги да се целят във върха. \"Не съм медиум и не обичам да правя прогнози и да поставям очаквания. Но според мен няма човек, който да иска да е в елита на каквато и да е човешка дейност и да не се стреми към максимума. Ако не се стреми към това, той надали ще бъде дори посредствен в своята област. \"Трябва да се гони максимално добре свършване на работата във всяка посока, за да имаш очаквания и надежди за добър резултат. Дали ще се получат, това вече е божа работа. Има много примери, където всичко е свършено максимално добре, даже перфектно, обаче все пак не са се постига максимумът в даден момент.\" \"Генерално да храниш някакви големия очаквания не е особено добре, защото когато има очаквания, неминуемо ще има и разочарования. Важното е работата да се свърши максимално добре. След това резултатът може да дойде, но може и да не дойде, защото тези, с които се конкурираме, също се готвят супер добре и се опитват да си свършат максимално добре работата, а само един може да се качи на най-високото стъпало\", завърши той.", "date": "2018.03.27", "title": "Виктор Жеков: В сноуборда има много талант, но от спортните структури зависи да се развие"}
{"url": "https://www.dnevnik.bg/politika/2018/03/27/3153615_bsp_iska_stenograma_ot_sreshtata_es_-_turciia_vuv_varna/", "text": "БСП иска стенограма от срещата ЕС - Турция във Варна. Желанието бе обявено от лидера Корнелия Нинова в Пазарджик днес с думите: \"Искаме стенограма от разговорите на срещата във Варна с ясни и категорични позиции.\" Според нея в тази среща няма нищо изключително, съобщи пресцентъра на БСП. \"Последните 3 години са проведени 12 срещи между Европа и Турция на различни равнища - между Туск и Ердоган; Меркел и Ердоган; Ердоган и Макрон. Тази среща е продължение на досегашния диалог между Турция и ЕС по нерешени и спорни въпроси\", допълни Нинова. Тя каза още, че няма конкретен резултат по нито един от спорните въпроси. \"Нито по спора с Гърция и Кипърския въпрос, нито по отношение на присъединяването на Турция към ЕС, нито по въпроса за облекчаване на визите за турските граждани за ЕС. По нищо не се отбеляза съществен напредък и конкретни решения, по които да бъдем информирани\", каза още Нинова. \"Позицията - България е домакин на среща между две страни - Европа и Турция, ние не я приемаме, защото България е Европа. Ние сме в ЕС и Борисов не може да ни поставя в трета независима позиция, която просто наблюдава\", каза още Нинова. Според нея темата с обезщетенията на тракийските бежанци не е само въпрос на двустранни отношения. Тя припомни, че през 2008 г. ЕС приема резолюция, в която се казва, че Европа се ангажира този въпрос да бъде уреден двустранно между България и Турция. \"Разбираме, че е поставен въпросът за предизвикателството – душевни граници до Кърджали – на четири очи, но не разбрахме какъв е отговорът. Има ли категоричен отговор и оценено ли е това изявление като неприемливо, провокативно и като провокация за националния суверенитет и интерес и на България\", попита още Нинова.", "date": "2018.03.27", "title": "БСП иска стенограма от срещата ЕС - Турция във Варна"}
{"url": "https://www.dnevnik.bg/sviat/2018/03/27/3153717_juber_spira_da_raboti_v_ciala_slovakiia_zaradi_sudebno/", "text": "Словашки съд нареди на компанията за транспортни услуги \"Юбер\" (Uber) да прекрати дейността си в страната, информира \"Ройтерс\", цитирана от БТА. Решението е в отговор на оплакване на таксиметрови шофьори, че услугата представлява нечестна конкуренция. То е влязло в сила на 6 март, но бе оповестено едва днес и услугите на \"Юбер\" все още са достъпни в столицата Братислава.  Асоциацията на сертифицираните таксиметрови шофьори заведе делото през януари, твърдейки, че шофьорите на \"Юбер\" не отговарят на изискванията за професионални таксиметрови шофьори, а колите - на изискванията за безопасност и за професионални транспортни услуги.  \"Юбер\" е изправена пред регулаторни и юридически предизвикателства в целия свят на фона на съпротивата на традиционните таксиметрови компании срещу услугата.  Съдът на ЕС разпореди през декември, че \"Юбер\" трябва да бъде класифицирана  като транспортна услуга  и да бъде обект на същите регулации като останалите таксиметрови компании.  Лондон миналата година  отне разрешителното  на компанията да работи, определяйки я като неподходяща да предоставя таксиметрови превози. \"Юбер\" обжалва решението, припомня \"Ройтерс\".", "date": "2018.03.27", "title": "\"Юбер\" спира да работи в цяла Словакия заради съдебно решение"}
{"url": "https://www.dnevnik.bg/sviat/2018/03/27/3153724_kim_chen-un_izglejda_e_posetil_kitai_obiaviha_sasht/", "text": "Изглежда\" севернокорейският лидер Ким Чен-ун е посетил китайската столица Пекин, но не е съвсем сигурно, каза американският министър на отбраната Джеймс Матис пред репортери в Пентагона, цитиран от \"Ройтерс\". Неговият коментар дойде, след като японски медии и \"Блумбърг\" (която цитира трима източници, пожелади да запазят анонимност) съобщиха, че влак с делегация, вероятно включвала Ким, е отпътувал от Пекин. Ако това се потвърди, севернокорейският лидер е бил на първото си официално посещение в чужбина, откакто дойде на власт преди 6 години. След като беше попитан каква информация има Вашингтон по случая, Матис каза: \"Не знам\". Преди това обаче добави, че \"изглежда сякаш\" посещението действително се е случило. Според японски медии, цитирани от Би Би Си, жители на Пекин са описвали \"необичайни\" гледки пред жп гарата в града, имайки предвид засилени мерки за сигурност, а туристи са били извеждани от района на площад \"Тянанмън\". Същите издания споменават, че на гарата е пристигнал зелен влак, който много приличал на използвания от бащата на лидера, Ким Чен-ир, при пътуването му в Русия през 2011 г. Интересен момент Данните за визитата се появяват седмици след раздвижването в корейската криза, след като двете Кореи се споразумяха за  среща на върха  идния месец, а от Пхенян дойде покана за среща между Ким и американския президент Доналд Тръмп, която  последният прие . Китайското външно министерство не може да потвърди информацията за пристигане на Ким Чен-ун в Китай, каза на редовен пресбрифинг днес говорителката на министерството Хуа Чунин, цитирана от ТАСС и БТА. \"Ние нямаме понятие за какво става дума. Ако имаме някаква информация по този повод, ще информираме обществеността\", отбеляза тя в отговор на журналистически въпрос.  Според южнокорейския вестник \"Ханхук илбо\" и агенция \"Йонхап\" със специалния влак в Пекин като доверено лице би могла да е пристигнала по-малката сестра -  Ким Йо-чен  - на върховния лидер, за да запознае ръководството на своя съюзник - КНР, с последните изменения в политиката на Пхенян и с подготовката за срещите на Ким Чен-ун с лидерите на САЩ и Южна Корея.", "date": "2018.03.27", "title": "Ким Чен-ун \"изглежда\" е посетил Китай, обявиха САЩ"}
{"url": "https://www.dnevnik.bg/sviat/2018/03/27/3153672_grafika_na_denia_kolko_ruski_shpioni_goniat/", "text": "Над двадесет европейски държави, Канада, Австралия и САЩ вчера и днес обявиха, че ще прогонят десетки руски дипломати в знак на солидарност с Великобритания заради покушението срещу руския агент Сергей Скрипал. За дипломатите, които ще бъдат експулсирани, се смята, че работят като шпиони, отбелязва агенция \"Ройтерс\". Ето колко души гони всяка от държавите.", "date": "2018.03.27", "title": "Графика на деня: Колко руски шпиони гонят съюзниците на Великобритания"}
{"url": "https://www.dnevnik.bg/sviat/2018/03/27/3153728_i_belgiia_izgoni_ruski_diplomat_zaradi_atakata_v/", "text": "Белгия e решила да експулсира един руски дипломат заради атаката с нервнопаралитично вещество в британския град Солсбъри, съобщи \"Ройтерс\". Представител на правителството потвърди информацията, след като белгийски медии вече бяха съобщили, че страната смята да го направи. От вчера насам същата стъпка  са предприели 18 от 28 държави  членки на ЕС. Това направиха и Съединените щати и Канада, както и няколко страни извън съюза. По-рано днес НАТО обяви,  че ще изгони седем дипломати  от делегацията на Русия към централата на организацията в Брюксел.   ", "date": "2018.03.27", "title": "И Белгия изгони руски дипломат заради атаката в Солсбъри"}
{"url": "https://www.dnevnik.bg/sport/2018/03/27/3153726_mladejite_se_vurnaha_v_bitkata_za_evro_2019_s/", "text": "България победи Словения с 3:0 и се върна в битката за класиране на европейското първенство по футбол за младежи до 21 години през 2019 г. Отборът, воден от Антони Здравков, изигра най-добрия си мач от началото на квалификациите и постигна заслужено категоричен успех срещу втория в класирането на група 9. Нападателят на ЦСКА Кирил Десподов се превърна в герой за българския отбор на стадион \"Трейс арена\" в Стара Загора. Той имаше ключова роля при първия гол на Антонио Вутов в 20-ата минута, предизвика автогол на Ерик Глиха в 42-ата и отбеляза третото попадение със страхотен индивидуален пробив седем минути преди края на двубоя. Българските футболисти показаха и много стабилна игра в защита, като за целия мач само веднъж позволиха на словенския отбор да се доближи до гола. Това се случи в 40-ата минута, когато Глиха отправи хубав фалцов изстрел от 25 метра. Топката обаче срещна левия страничен стълб на Дание Наумов. Ален Йозболт направи добавка, но попадението правилно беше отменено заради засада. България започна много по-агресивно мача, комбинираше бързо в предни позиции и атакуваше добре по крилата. Десподов, Вутов и Божидар Краев сменяха добре местата си в атаката, а бековете Мартин Костадинов и Ангел Лясков бяха доста активни по фланговете. В 11-ата минута Десподов се измъкна от засада и проби отдясно, след което потърси остро центриране към вратарското поле. Подаването му обаче беше прекалено високо за намиращите се на добри позиции Вутов и Александър Георгиев. Три минути по-късно Краев задържа добре в наказателното поле и пусна извеждащ пас за Стефан Велков. Вратарят на Словения Гжега Сорчан обаче излезе навреме и блокира удара на българския капитан. С малко късмет по-добрата игра на българския отбор даде резултат в 20-ата минута. Карабельов направи чудесен 40-метров извеждащ пас за Десподов, който отново се измъкна от прекия си пазач. Нападателят на ЦСКА направи лошо първо докосване, но Краев стигна пръв до топката. Той беше блокиран от Тимотей Мате, но топката попадна във Вутов. Футболистът на \"Левски\" стреля с левия крак и отбеляза с помощта на два рикошета. След гола българският отбор контролираше играта и не позволяваше на словения да стигне до опасна ситуация пред Наумов. Единствената такава в мача дойде в 40-ата минута след далечен изстрел на Глиха, който се отби в страничния стълб. Само две минути по-късно българският отбор нанесе втори удар. Вутов се пребори във въздуха след центриране от корнер и свали топката към Десподов. Той отправи много силен удар от малък ъгъл, който щеше да излезе в аут. Топката обаче се удари в застаналия на далечната греда Глиха и се озова в мрежата. През второто полувреме българските футболисти приеха спокойно играта в своята половина, без да допуснат голова ситуация пред Наумов. В същото време домакините изчакваха добри възможности за контраатака. Няколко такива бяха пропилени с неточни подавания в последната третина на игрището, но в 83-ата минута България все пак стигна до трето попадение. Десподов направи отличен индивидуален рейд от собствената половина на терена и прокара топката между краката на Сорчан, останал сам срещу него. България записа втора поредна победа в европейските квалификации след успеха с 3:1 над Черна гора в предишния кръг. Тимът на Антони Здравков събра осем точки от шест мача и се доближи само на две от словенския отбор, който остава на второ място. Франция е убедителен лидер в група 9 с 18 точки след шест победи от шест мача. Казахстан заема третата позиция с девет точки от седем двубоя. Черна гора и Люксембург са на дъното с по четири точки, като са изиграли съответно шест и седем от общо десет срещи. По-късно тази вечер черногорците посрещат Франция в последния мач от кръга. Следващият двубой на България е домакинство на Франция на 7 септември. Четири дни по-късно българските футболисти гостуват на Черно гора, а през октомври ще завършат квалификациите с още две гостувания - на Словения и Люксембург. Победителите в деветте групи ще се класират директно за шампионата в Италия и Сан Марино. Четирите най-добри сред вторите отбори отива на баражи през ноември, които ще определят последните два участника в Евро 2019. Съставът на България Даниел Наумов, Ангел Лясков, Венцислав Керчев, Стефан Велков, Мартин Косатдинов, Антонио Георгиев, Александър Георгиев ('80 Николай Минков), Янис Карабельов, Кирил Десподов (87' Светослав Ковачев), Антонио Вутов (70' Наско Милев), Божидар Краев", "date": "2018.03.27", "title": "Младежите се върнаха в битката за Евро 2019 с убедителна победа над Словения"}
{"url": "https://www.dnevnik.bg/sviat/2018/03/27/3153546_sled_progovaneto_na_60_diplomati_kakvo_shte_stane/", "text": "Президентът на САЩ Доналд Тръмп разреши най-голямото експулсиране на руски дипломати от САЩ, но това историческо решение може и да не означава край на отношенията между американския президент и руския му колега Владимир Путин. Милиардерът републиканец подписа най-голямото експулсиране на руснаци - общо 60 \"шпиони\" - в историята на САЩ. Той разреши и затварянето на руското консулство в Сиатъл, което беше сметнато за прекалено близко до самолетните заводи на \"Боинг\", според високопоставен представител на американското правителство. На пръв поглед с тези решения, звучащи като ответни мерки след отравянето на бившия руски шпионин  Сергей Скрипал  във Великобритания, Тръмп е направил завой на 180 градуса, след като от встъпването си в длъжност се опитва да се сближи с Кремъл, въпреки обвиненията за наговаряне между Москва и членове на неговия предизборен щаб с цел да се улесни избирането му за президент. Американската администрация неотдавна наложи санкции на няколко руски представители, обвинени, че са ръководили от Русия обширна кампания за дезинформация. Сътрудници на президента на САЩ, осъзнаващи, че обществеността не харесва близостта на двамата лидери, подчертаха, че това е било решение на Тръмп и че той е участвал във всички етапи от процеса на приемането му. Обитателят на Белия дом обаче не е споменавал въпроса във вчерашните си постове в \"Туитър\". Неговата говорителка Сара Сандърс изтъкна необходимостта Русия да промени \"отношението си\", ако иска да подобри връзките си с Вашингтон. В защита на Тръмп През юни 2001 г. след първата си среща с руския президент президентът на САЩ  Джордж Буш  заяви, че \"е успял да надникне в душата му: душата на човек, дълбоко отдаден на своята страна и на интересите на своята страна\". Тази фраза му навлече критики и след края на мандата си призна, че се е заблудил. Сътрудниците на  Барак Обама  също признават, че бившият президент, който през 2009 г. обяви \"рестартиране\" на руско-американските отношения, е имал нужда от прекалено много време, за да разбере, че не е задължително интересите на Путин и тези на Русия да съвпадат. Както посочват някои наблюдатели, сигналите, които Тръмп изпраща от 15 месеца, са много различни от тези на администрацията му. Докато американски представители редовно порицават Русия за нарушаване на границите на съседите ѝ, визирайки  Крим и Украйна,  и докато министърът на отбраната Джим Матис успокоява съюзниците на Вашингтон, притеснени от евентуално отдръпване от страна на САЩ, Тръмп възприема като цяло помирителен тон към своя руски колега. \"Да се разбираме добре с Русия (и с други) е нещо хубаво, не нещо лошо\", наложи се да се оправдава милиардерът, подложен на критики за това, че е поздравил Путин за  преизбирането му на 18 март . \"Те могат да ни помогнат да решим проблеми със Северна Корея, Сирия, Украйна, групата \"Ислямска държава\", Иран и дори предстоящата надпревара във въоръжаването\", добави той. Според \"Вашингтон пост\" американският президент е пренебрегнал предупрежденията на съветниците си, включително Тръмп отдавна защитава идеята за сближаване с Москва. През декември 2017 г. той заяви, че сътрудничеството между руските и американски разузнавателни служби е помогнало да бъдат избегнати хиляди жертви, предотвратявайки план за атентат в Санкт Петербург. Путин му благодари за \"сведения, предадени от ЦРУ\" на Русия. През ноември миналата година Тръмп заяви, че вярва на руския президент, когато той му е казал, че няма нищо общо с аферата за намеса в изборите в САЩ. Той предизвика недоумение и през юли 2017 г., обсъждайки с Путин създаването на център за \"киберсигурност\", целящ да предотвратява опити на хакери да повлияят на избори, в момент, когато разследването за руската намеса през 2016 г. се разрастваше. Освен това Тръмп смята, че предшествениците му на поста са се провалили с Путин, защото не са намерили \"химията\". Но тази химия може да си има граници, особено предвид ответните мерки, които Москва обеща след експулсирането на дипломатическия си персонал. \"Кое американско консулство в Русия бихте затворили, ако решението зависеше от вас\", попита в \"Туитър\" руското посолство във Вашингтон, обръщайки се към Тръмп. /БТА", "date": "2018.03.27", "title": "След прогонването на 60 дипломати: какво ще стане между Тръмп и Путин"}
{"url": "https://www.dnevnik.bg/sport/2018/03/27/3153733_rusiia_zagubi_ot_franciia_v_edna_ot_poslednite/", "text": "Домакинът на  световното първенство  Русия загуби с 1:3 от Франция в контролна среща, играна на стадиона в Санкт Петербург. Сборная, която преди три дни претърпя поражение с 0:3 от Бразилия, този път игра малко по-добре, но отново показа че отстъпва с много на най-добрите отбори в света. Два гола за успеха на Франция вкара Килиан Мбапе, а веднъж се разписа Пол Погба. Надеждите на Русия за кратко върна Фьодор Смолов. Съставът на Станислав Черчесов беше равностоен в малки периоди от първата част и разчиташе основно на рушене на играта на съперника и правене на много фаулове. Първият вратар, който трябваше да се намесва беше Юго Лорис, но той успя да отрази удар на Смолов по тревата. След 15-ата минута Франция вдигна оборотите и на няколко пъти създаде главоболия на руската защита. Удари на Косчелни и Мбапе обаче минаха встрани от целта. Пет минути преди почивката \"петлите\" успяха да открият след точно изпълнение на Мбапе. Нападателят получи хубав пас от Погба, влезе навътре в наказателното поле, а след лек рикошет в крака на Роман Нойщедтер ударът му стана неспасяем – 0:1. Много бързо след подновяването на играта Франция вкара и втори гол чрез Погба. Плеймейкърът изпълни по прекрасен начин пряк свободен удар, а топката влетя в долния десен ъгъл на Андрей Луньов. След като поведоха с два гола футболистите на Франция започнаха да действат по-предпазливо и на много по-ниски обороти. Бяха извършени и много смени, които намалиха динамиката в срещата. Все пак в 68-ата минута Фьодор Смолов вкара след една от редките добри атаки на Русия. Нападателят засече перфектно центриране на Игор Смолников и върна надеждите на Сборная. Руснаците се хвърлиха напред в заключителните минути, но вместо да стигнат до нещо опасно пред Лорис, получиха трети гол в мрежата си. Негов автор отново стана Мбапе след пас на резервата Блез Матюиди. За 19-годишният нападател това беше трети попадение с националния екип в неговия 12-и мач. Франция постигна първа победа за годината, след като преди няколко дни отстъпи с 2:3 на Колумбия в много интересен и драматичен мач. До началото на световното първенство \"петлите\" ще играят още с Ирландия, Италия и САЩ. Русия има договорени контролни мачове с Австрия и Турция.", "date": "2018.03.27", "title": "Русия загуби от Франция в една от последните проверки преди световното първенство"}
{"url": "https://www.dnevnik.bg/sviat/2018/03/27/3153729_makron_i_trump_privetstvaha_merkite_sreshtu_rusiia/", "text": "Френският президент Еманюел Макрон разговаря днес по телефона с американския си колега Доналд Тръмп. Двамата приветстваха силната международна реакция след атаката в британския град Солсбъри, при която двойният руски агент Сергей Скрипал беше отровен, съобщава БТА. \"Мерките, приети от САЩ, Европейския съюз, НАТО, както и множество страни членки на тези две организации, подчертават солидарността с Обединеното кралство и недвусмисленото осъждане на употребата на химическо оръжие\", отбелязаха от Елисейският дворец, според който подобна заплаха не може да остане без отговор. В последните дни редица страни по целия свят изгониха част от руските дипломати, които се намират на тяхна територия. България все още не е решила какво ще прави, като днес премиерът  Бойко Борисов извика посланика в Москва  Бойко Коцев на консултации в София. Двамата президенти са единодушни, че борбата срещу \"Ислямска държава\" в Сирия остава техен основен приоритет и \"нищо не бива да отклонява усилията на международната коалиция и съюзниците ѝ в борбата срещу ислямистките терористи\". Макрон и Тръмп са засегнали и конфликтната тема за митата, които Вашингтон реши да въведе върху вноса на стомана и алуминий. В крайна сметка ЕС беше освободен от тях, но само до края на април. Френският президент е напомнил на колегата си, че европейският износ на алуминий и стомана не заплашва националната сигурност на САЩ и поради това не би трябвало да бъде облаган с допълнителни мита.", "date": "2018.03.27", "title": "Макрон и Тръмп приветстваха мерките срещу Русия"}
{"url": "https://www.dnevnik.bg/sport/2018/03/27/3153739_junosheskite_nacionali_prikljuchiha_evrokvalifikaciite/", "text": "Българският национален отбор за юноши до 19 години приключи участието си в квалификациите за европейското първенство. Тимът, воден от Ангел Стойков, загуби от Белгия с 0:2 и завърши на последното място в тежката група 6 в елитния кръг на квалификациите. Българите спечелиха една точка от  нулевото равенство в Испания в първия си двубой  и завършиха без отбелязан гол. Франция спечели групата с три победи от три мача и се класира за финалите във Финландия от 16 до 29 юли. Испания с четири точки и Белгия с три точки отпадат от надпреварата. Белгийците, които загубиха с 2:3 от Франция и с 0:3 от домакина Испания в първите си два мача, приключиха квалификациите с победа благодарение на две попадения в рамките на девет минути през второто полувреме. Сибен Деваеле откри резултата в 58-ата минута след асистенция на Инди Бонен. Две минути по-късно в игра се появи Лоис Опенда, който пречупи българите с втори гол в 67-ата минута. България имаше няколко възможности да се върне в мача, но Петко Христов и Калоян Кръстев ги пропуснаха. Съставът на България Димитър Шейтанов, Ертан Томбак, Андреа Христов, Петко Христов, Иван Турицов, Архан Исуф (63' Доминик Янков), Димитър Костадинов, Атанас Кабов (76' Стефан Гаврилов), Станислав Иванов (66' Тони Иванов), Иван Тилев и Калоян Кръстев", "date": "2018.03.27", "title": "Юношеските национали приключиха евроквалификациите със загуба от Белгия"}
{"url": "https://www.dnevnik.bg/sviat/2018/03/27/3153746_italianskata_policiia_zadurja_muj_prikanvasht_deca_da/", "text": "Италианската полиция арестува мъж, роден в Египет, заподозрян в членство в джихадистката групировка \"Ислямска държава\" и в склоняване на малки деца да убиват немюсюлмани, съобщава БТА. 59-годишният Абдел Рахман ръководел ислямския център \"Ад дауа\" в южния италиански град Фоджа. Полицията заяви, че той използвал длъжността си, за да подстрекава към терористични действия и да разпространява джихадистка пропаганда. Рахман от месеци бил поставен под наблюдение, а занятията му с местните деца се записвали със специални разузнавателни средства. \"Приканвам ви да се борите с неверниците, с вашите мечове да отсичате главите им, с вашите колани с експлозиви да взривявате техните тела\", казал той на група деца на възраст между 4 и 10 години, обяви полицията. \"За да стигнете до победата, е необходимо да трошите черепите на неверниците и да пиете кръвта им\", допълнил той според записите. В хода на разследването, водено под кодовото име \"Лош учител\", полицията е иззела финансови авоари в размер на около 370 хил. евро.", "date": "2018.03.27", "title": "Италианската полиция задържа мъж, приканващ деца да се взривяват и да убиват"}
{"url": "https://www.dnevnik.bg/kultura/2018/03/27/3153748_zahari_baharov_i_radina_kurdjilova_vzeha_ikar_za/", "text": "Тази вечер Съюзът българските артисти връчи своите награди \"Икар\" за 2018 г. На церемония в Народния театър \"Иван Вазов\" призът за най-добър актьор отиде при Захари Бахаров за ролята му моноспектакъла \"Чамкория\" на режисьора Явор Гърдев. За най-добра актриса бе обявена Радина Кърджилова за участието ѝ в спектакъла \"Танцът Делхи\". Наградата за дебют отиде при актьорите от спектакъла \"Ревизор\" - Сатиричен театър и НАТФИЗ. За най-добро представление беше обявено \"Пияните\", чиито режисьор е Явор Гърдев. Спектакълът се играе в Малък градски театър \"Зад канала\". \"Икар\" за най-добър режисьор беше връчен на Галин Стоев за постановката \"Танцът Делхи\" в Народния театър. Наградата за поддържаща женска роля отиде при София Бобчева за две нейни роли в Народния театър, а за поддържаща мъжка роля призът е за Явор Бахаров. \"Икар\" за куклено изкуство взе спектакълът \"Парченцето\" на Бургаския куклен театър, а наградата за куклена постановка - \"Авеню Q\". Иван Иванов взе специалният приз за чест и достойнство. Васил Михайлов също трябваше да получи награда за цялостно творчество, но отказа да я вземе и не присъства на церемонията.", "date": "2018.03.27", "title": "Захари Бахаров и Радина Кърджилова взеха \"Икар\" за най-добри актьори"}
{"url": "https://www.dnevnik.bg/photos/2018/03/27/3153639_fotogaleriia_svetovnite_snimki_na_denia_27_mart/", "text": "Орангутан яде мацата - традиционен безквасен еврейски хляб, в зоопарка Рамат Ган Сафари близо до Тел Авив, Израел.", "date": "2018.03.27", "title": "Фотогалерия: Световните снимки на деня 27 март"}
{"url": "https://www.dnevnik.bg/sport/2018/03/27/3153750_bulgariia_specheli_vtori_medal_ot_evropeiskoto_po/", "text": "България спечели второ отличие от европейското първенство по вдигане на тежести. След като  Даниела Паднова грабна бронз в най-леката категория при жените  в първия ден на шампионата, днес тинейджърът Стилян Гроздев взе сребърен медал в категория до 62 килограма. Другият български представител в категорията - Владимир Урумов, завърши четвърти. Мота Мишвелидзе спечели златния медал с двубой от 299 килограма, а Гроздев записа 293 кг в двете движения. 18-годишният българин даде най-добър резултат в изхвърлянето - 135 кг. В изтласкването състезателят от Русе водеше до последните опити. В тях Мишвелидзе вдигна 165 кг, а Гроздев не успя да се справи с тази тежест и остана със 158 кг. Урумов беше трети след изхвърлянето със 130 кг, но в изтласкването записа 152 кг след два неуспешни опит на 150 и остана само на един килограм от бронзовия медал, който отиде при представителя на домакините Йонут Илиев. Гроздев е една от големите надежди на български щанги. Той европейски шампион за юноши при 17 и 20-годишните, а миналата година при европейския си дебют при мъжете завърши трети в изтласкването и седми в крайното класиране. Урумов беше шести преди година, а през 2017 г. спечели бронз от европейското. По-рано през деня Мая Иванова завърши седма във втората категория при жените - до 53 кг. Българката завърши с двубой от 168 кг след 76 в изхвърлянето и 92 в изтласкването. Полякинята Йоана Лоховска защити европейската си титла със 196 кг., а другите два медала отидоха при Италия. Дженифер Ломбардо взе среброто със 191 кг, а Джорджия Русо - бронза със 186 кг.", "date": "2018.03.27", "title": "България спечели втори медал от европейското по щанги"}
{"url": "https://www.dnevnik.bg/photos/snimka_na_denia/2018/03/27/3153756_snimka_na_denia_hiliadi_v_rusiia_pochetoha_jertvite_v/", "text": "Десетки хиляди се събраха на протест на площад \"Пушкин\" в Москва, за да почетат загиналите при пожара в търговски център в сибирския град Кемерово. В над 20 руски града се провеждат спонтанни протести след трагедията, при която загинаха десетки хора след пожар.", "date": "2018.03.27", "title": "Снимка на деня: Хиляди в Русия почетоха жертвите в Кемерово"}
