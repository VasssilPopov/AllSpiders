{"url": "https://www.dnevnik.bg/sviat/2019/10/18/3977971_blizkiiat_iztok_shte_stane_postamerikanski/", "text": "Докато протестите в арабския свят се разпространяваха в края на 2010 и началото на 2011 г., администрацията на Обама се мъчеше да изработи някаква стратегия. Разпъвана между това да продължи подкрепата за авторитарните управници, които бяха отдавнашни съюзници на САЩ, и продемократичните протестиращи по улиците, тя криволичеше насам-натам и рядко поемаше пълен ангажимент към една от двете страни. Колко влияние изобщо е имал Вашингтон върху събитията в региона остава отворен въпрос. Най-решителното действие на Обама - да се намеси с военни средства в Либия за  свалянето на Муамар Кадафи  - безспорно се отрази на събитията там, въпреки че последвалият нестихващ конфликт и нестабилност едва ли бяха предпочитаният резултат. В Египет САЩ в крайна сметка не направиха нищо, за да спрат  военните да вземат отново властта , докато в Сирия подкрепата за хората, които се опитваха да свалят Башар Асад, беше в най-добрия случай равнодушна. Едва когато нещата опряха до  побеждаване на \"Ислямска държава\"  САЩ истински се ангажираха във военно отношение, а събитията от последната седмица показват, че при управлението на Доналд Тръмп даже това не може повече да се приема като даденост. Дори по обърканите стандарти на ангажирането на Вашингтон в Близкия изток събитията през последната седмица бележат дъно. Решението на Тръмп да  изтегли силите на САЩ от райони под кюрдски контрол  в Сирия ще се приеме от мнозина в региона като нов знак колко ненадеждна може да е американската подкрепа, а Русия с готовност ще запълни пролуката със свои войски, за да държи турците и кюрдите настрана едни от други. Дори голяма част от членовете на правителството на САЩ, изглежда, са стреснати от действията на собствения им главнокомандващ, който даде ясен сигнал, че според него ролята му е да изтегли САЩ от целия регион, ако е възможно. Регионални сили Дори и Тръмп да загуби Белия дом през 2020 г., никой президент демократ - например сенатор Елизабет Уорън - няма да държи особено САЩ да поемат водеща роля, особено военна. Това означава регионалните сили да предприемат много повече самостоятелни действия, често пъти нехаейки за хуманитарни и други последици. Подобно на Турция в Сирия,  Саудитска Арабия и Обединените арабски емирства  знаят, че рискуват да загубят западното въоръжение и подкрепа заради продължаващата си война в Йемен, но това не изглежда да се отразява на решенията или действията им. Във Вашингтон вече се набляга на борбата с Китай и в по-малка степен с Русия, като по-голямата енергийна независимост благодарение на собствени запаси избутва Близкия изток рязко надолу в списъка на приоритетите на Америка. Има и немалка степен на умора от региона. В края на краищата администрацията на президента Джордж Буш сгреши в надеждата си, че  военната намеса в Ирак  ще е от полза за вътрешната и външната сигурност на САЩ. Обама се справи съвсем малко по-добре с колебливата подкрепа на администрацията му за протестите от Арабската пролет, за които мнозина в Белия дом и Държавния департамент се надяваха, че са признаци на системен регионален преход към демокрация от западен тип. Надеждата беше, че това ще е от помощ и за САЩ, и за съюзниците им в дълговечната им конфронтация с Иран - всъщност вторачването в това десетилетно противопоставяне е едно от малкото общи неща между управленията на Обама и на Тръмп. Вместо това обаче почти всяка стъпка - като решението на Обама да изтегли войските от Ирак и на Тръмп да ги изтегли от Сирия, е от полза за Техеран. Неотдавнашните  атаки над танкери и саудитски петролни обекти  показват, че поне някои елементи в иранското правителство сега смятат, че няма какво да губят, като действат по свое усмотрение. Същото важи и за други, също толкова силни държави в региона, особено Саудитска Арабия и Обединените арабски емирства. След като европейски и други държави блокират продажбите на оръжие за тях, тези страни все повече се обръщат към Китай и Русия за подкрепа. Подложена на санкции Това се отнася в най-голяма степен за Турция, която сега вероятно ще бъде подложена на санкции от САЩ и Европа. Дори преди събитията от последните две седмици, Анкара водеше лют спор с Вашингтон заради покупката на руски противоракетни системи  С-400 , заради която Турция беше изключена от програмата за обучение на пилоти и купуване на изтребители Ф-35. Сближаване по тази линия сега изглежда най-слабо вероятно, след като САЩ се готвят да санкционират Турция за предприемане на действия, за които президентът Ердоган очевидно смята, че вече са били негласно одобрени от Тръмп. Това насочва вниманието към друго оплакване на съюзниците на САЩ в Близкия изток - че непредсказуемостта на Вашингтон при управлението на Тръмп прави почти невъзможно сключването на споразумения с него. Това не би трябвало да е изненада - президентът на САЩ и високопоставените му представители често пъти са на почти напълно различни позиции, особено по дълготрайни военни ангажименти в страни като Ирак и Афганистан. С наближаването на изборите Тръмп ще има по-малко желание от всякога да се намесва в един регион, който очевидно възприема като политически вреден. В дългосрочен план обаче това може да се окаже по-маловажно от промените, които протичат в Близкия изток, където хората с власт все повече смятат, че Вашингтон си тръгва и не се вълнуват какво биха искали САЩ. /БТА", "date": "2019.10.18", "title": "Близкият изток ще стане постамерикански"}
{"url": "https://www.dnevnik.bg/evropa/2019/10/18/3978025_maikata_na_4_deca_koiato_stana_tiradjiika_v_germaniia/", "text": "                         Трябва да разполагаш със спокойствието на Кати Радке, за да можеш да работиш като шофьор на тежкотоварен камион. 36-годишната жена всеки ден си пробива път със своя електрически мотокар през тесните пространства на спедиторския склад в Ешвайлер край Аахен, за да вземе пакетите, които по-късно натоварва на своя камион. \"Това сега поглъща моето време, това е моето хоби,\" казва майката на четири деца, докато стартира двигателя на 12-тонната машина. Радке е осъществила мечтата си. \"Повечето деца си играят с лего като малки, аз пък все си играех с камиончета\", спомня си тя. Да бъде зад волана винаги ѝ е носило чувство за свобода, макар пътуванията й сега да са само до съседни градове. Спокойствието, организационният талант и дружелюбността са задължително нещо за Радке, но най-важното според нея е все пак човек да обича работата си: \"Трябва да обичаш това, което правиш. Иначе тази професия не е за теб\". Проблемът на индустрията е именно че все по-малко хора имат интерес и желание да работят като шофьори и недостигът на квалифицирани работници придобива драматични измерения. Остра нужда от шофьори Малцина разбират това по-добре от Хайди Радлер. През 1999 г., когато започва работа в спедиторската фирма \"Хинцен\", семейният бизнес разполага само с малък офис и осем шофьори. Двадесет години по-късно компанията се е разраснала и разполага с 90 човека, които доставят стоки до Айфел, Аахен и Кьолн. Въпреки че да намериш квалифицирани шофьори става все по-трудно: \"Конкуренцията е жестока, трудно е да се намерят надеждни хора, а още по-трудно е след това да ги задържим\", оплаква се асистент-мениджърът в \"Хинцен\". Една трета от шофьорите на тежкотоварни автомобили в Германия са около и над 55 години. Според проучване на Световната банка след 10 години в Германия ще има остра нужда от приблизително 150 хил. нови кадри, като дори шофьорите от Източна Европа няма да могат да запълнят тази празнина. Браншът има сериозен проблем с набирането на персонал. По-рано германските въоръжени сили са обучавали професионални кадри, които след това веднага са успявали да започнат работа като шофьори в спедиторския бизнес, но днес такава практика вече не съществува. \"Или карате тригодишен курс на обучение, или се записвате в автошкола и вземате шофьорска книжка, което струва между 4 хил. и 5 хил. евро. Кой може да си го позволи?\", пита Радлер. Освен това много шофьори се страхуват, че ще загубят работата си, ако по германските пътища се появят автономни автомобили. Лош имидж Днес обаче ситуацията е друга и ако нямаше шофьори на камиони като Кати Радке, Германия нямаше да може да функционира. Те са малка, но важна брънка в гигантската логистична машина, тъй като с разширяването на онлайн търговията се увеличава и желанието на клиентите да разопаковат пратките си кажи-речи веднага след като са направили поръчката. Въпреки това тираджиите имат ужасна репутация: \"По принцип тази професия не се ползва с признание\", обяснява Хайди Радлер. \"Твърди се, че затрудняваме движението по магистралите, причиняваме задръствания, а също така съсипваме околната среда\". От няма и къде и тъй като липсват мъже, кандидати за тази длъжност, спедиторската фирма, в която работи Кати Радке, решава да я наеме и обучи за професионален шофьор на камион. Повече жени зад волана \"Кандидатствах в 20 други фирми. Дванадесет от тях дори не ми отговориха, а останалите осем ме поканиха на интервю. \"Хинцен\" беше единственият работодател, който искаше да ме наеме \", спомня си Радке. Работното ѝ време от 35 часа седмично е съобразено изцяло с нейните задължения. В момента шофьорките на камиони са едва около 1.7 процента, тъй като трудната съвместимост между семейните задължения и работата все още отблъсква много жени от тази професия. \"Освен това трябва да се утвърдите като професионалист в предимно мъжка среда, което никак не е лесно. Като жена трябва да сте много уверена в себе си\", обяснява Хайди Радлер. \"Бях наясно, че като тираджийка ще трябва да се справям с неприятните подхвърляния по мой адрес\", разказва Кати Радке с усмивка. Един клиент директно й казал, че жените нямат място зад волана, а друг неин колега й се сопнал, че работи по-малко часове от него. Въпреки това вече половин година тя управлява своя камион, като междувременно е спечелила уважението и признанието на своите колеги. Може ли Германия наистина да намали недостига на квалифицирани водачи на тежкотоварни превозни средства, като наема повече жени? Кати Радке е сигурна, че това може да се случи, но спедиторските фирми ще трябва да преосмислят условията си и да ги направят по-благоприятни за хора със семейства.", "date": "2019.10.18", "title": "Майката на 4 деца, която стана тираджийка в Германия"}
{"url": "https://www.dnevnik.bg/sviat/2019/10/18/3978293_parite_i_omrazata_-_dvijeshtata_sila_za_siriiskite/", "text": "Сирийските бойци се заричаха да убиват \"свине\" и \"неверници\", излагаха на показ кюрдските си пленници пред камерите, а на нецензуриран видеозапис стрелят няколко пъти по мъж, лежащ край магистрала със завързани зад гърба му ръце. Те са част от самопровъзгласилата се Сирийска национална армия, щурмовите групи в турската офанзива срещу съюзническите на САЩ кюрдски сили, които миналата седмица бяха изоставени, след като президентът Доналд Тръмп нареди изтеглянето на американските войски от Северна Сирия. Сирийските бойци, обучени и финансирани от Турция, се обявяват за продължители на бунта срещу сирийския президент Башар ал Асад. Но макар и сред тях да има и ислямски екстремисти, и бивши членове на сирийски бунтовнически фракции, много от тях са арабски и тюркменски бойци от Северна и Източна Сирия, които имат собствени интереси срещу кюрдите и репутация, че извършват насилия и грабежи. \"Основният проблем с тези сили е техният криминален характер\", каза Елизабет Цурков, сътрудник на американския Институт за външнополитически изследвания, която е разговаряла с десетки от бойците и заяви, че те, изглежда, са водени от желание за власт и пари, а не от конкретна идеология. \"Омраза към кюрдите, арабски шовинизъм, пълна нетърпимост към всякакво инакомислие и просто желание за печалба е движещата сила на повечето злоупотреби\", каза тя. Откакто Турция започна да финансира тези сили през 2016 г., бойците им все още не са воювали срещу войските на Асад. Те участваха предимно в трансграничните офанзиви на Турция срещу групировката \"Ислямска държава\" и Сирийските демократични сили (SDF), оглавяваните от кюрдите милиции, които си партнираха със САЩ и воюваха далеч по-успешно срещу екстремистите от \"Ислямска държава\". При най-новата офанзива сирийските сили под турско командване навлязоха дълбоко в Североизточна Сирия - един смесен в етнически и религиозен план район, пораждайки опасения от етнически конфликт и нарушения на човешките права. Някои от съюзените с Турция фракции бяха обвинени в разбойничество, а други имат в редиците си твърдолинейни ислямски бойци. Турция разглежда кюрдските милиции, които представляват гръбнака на СДС, като терористична организация заради връзките им с кюрдските бойци, които от десетилетия извършват бунтовнически действия в Турция. След като месеци наред заплашваше да нахлуе в Североизточна Сирия и да създаде \"зона за сигурност\" по границата, миналата седмица Анкара предприе офанзивата, след като Тръмп отвори вратата за нея, като изтегли американските войски от пътя ѝ. Докато на терена постепенно се настанява хаосът, а сирийските правителствени войски се придвижват на север, за да окажат подкрепа на своите бивши врагове - кюрдите, сирийските бойци на Турция се стичат през границата откъм турската територия, публикувайки видеа, в които заплашват кюрдските \"свине\" и \"атеисти\". Подкрепени от турските въздушни удари и артилерия, и понесоха най-много жертви. Откакто операцията започна миналата седмица, са убити най-малко 16 сирийски бойци при четирима турски войници. В края на миналата седмица те превзеха важна магистрала, която пресича Северна Сирия. Сирийският център за наблюдение на човешките права, неправителствена организация с централа във Великобритания, заяви, че подкрепяните от Турция бойци са застреляли шестима цивилни край пътя, включително Хеврин Халаф, която е оглавявала кюрдска политическа партия. На разпространяващ се в интернет видеозапис може да се видят бойци, които тичат към надупчен от куршуми брониран автомобил, казвайки, че са заловили \"свиня\". Отвътре се чува немощен глас на жена, която заявява, че е начело на политическа партия. Видеото показва, че Халаф е била заловена жива, а след това или е починала, или е била убита. Пожелал анонимност американски военен представител заяви, че \"действащи от името на Турция екстремисти\" са настъпили по магистралата, разполагайки контролнопропускателни пунктове, на които се представяли за кюрдски бойци и убивали цивилни. В поредица от публикации в \"Туитър\" една от подкрепяните от Турция групировки, известна като \"Ахрар аш Шаркия\", помести кадри с двама предполагаеми кюрдски бойци, които казва, че е заловила. На друго видео, качено в интернет, сирийски бойци крещят \"Аллах е най-великият!\", докато стрелят няколко пъти по вързан пленник, който прилича на един от заловените мъже от предишното видео. Говорителят на \"Ахрар аш Шаркия\" Ал Харис Рабах заяви, че и е стреляло по онези, които са отказвали да спират. По думите му убитият на видеозаписа мъж е кюрдски боец в цивилни дрехи, който преди това стрелял, докато не му свършили патроните. Той каза, че подкрепяните от Турция сили разследват стрелбата и са извикали стрелците за разпит. \"Представихме доказателства, че това бяха въоръжени мъже\", каза Рабах пред \"Асошиейтед прес\". \"Всеки на бойното поле, когато има съпротива, е длъжен да реагира и да се справи с тези, които се съпротивляват\", добави той. Представители на турските власти не отговориха на запитване за коментар за сирийските сили, някои от които са чути на някои видеозаписи да използват религиозен език, дори да заимстват лозунги на групировката \"Ислямска държава\". В някои от фракциите има ислямски екстремисти. Информационният център \"Рожава\", колектив от активисти в контролираните от кюрдите райони, е идентифицирал поне 40 бивши джихадисти от \"Ислямска държава\" сред подкрепяните от Турция бойци. Цурков заяви, че едната от фракциите е съставена от бойци от Идлиб, бастион на свързана с \"Ал Каида\" групировка, които \"са по-малко склонни към извършване на криминални действия и просто са откровени екстремисти\". Това не вещае нищо хубаво за Североизточна Сирия, в която живее смесица от кюрди, християни и други малцинствени общности, които вече страдаха през целия възход на \"Ислямска държава\" и опустошителната война, довела до унищожаването на обявения от групировката халифат. ООН заяви, че над 130 хил. души са избягали, откакто е започнала турската операция. С оглед на отстъплението на сирийските кюрдски сили има опасения, че хората, които останат, ще се озоват в ситуацията на жителите на Африн, кюрдски анклав в Северозападна Сирия, превзет от Турция и сирийските й съюзници в началото на миналата година. Правозащитни организации казват, че подкрепяните от Турция бойци са плячкосвали и унищожавали имуществото на кюрдските цивилни в Африн. Миналия месец комисия на ООН заяви, че ситуацията в областта на сигурността във и около Африн като цяло \"е останала ужасна\", докато въоръжените групировки са си създали свои собствени териториални владения. Информационният център \"Рожава\" посочи, че някои фракции са наложили строга форма на ислямското право. \"Има цялостно отсъствие на върховенство на закона и нееднократни случаи на отвличания, изтезания, изнудвания и убийства\", каза комисията на ООН, допълвайки, че жертвите \"често са от кюрдски произход, както и цивилни, смятани за проспериращи, включително лекари, бизнесмени и търговци\". /БТА", "date": "2019.10.18", "title": "Парите и омразата - движещата сила за сирийските бойци, подкрепяни от Турция"}
{"url": "https://www.dnevnik.bg/analizi/2019/10/18/3976518_blagoevgrad_e_v_ochakvane_na_nakazatelen_vot_sreshtu/", "text": "                         Една дузина.Толкова са кандидатите за кмет на община Благоевград. Да, 12 човека ще се борят за гласовете на избирателите на 27 октомври. В битката за трети път се впуска досегашният кмет  , издигнат от ГЕРБ. Негови опоненти ще са независимият кандидат  , подкрепен от БСП. Коалиционните партньори на ГЕРБ също имат кандидати – ВМРО издигна  , а НФСБ се довери на  . Кметове искат да стават и действащи общински съветници. Регистрираните кандидати за съветници са 463 за 41 места в местния парламент. откакто начело на града е Атанас Камбитов. Той беше сред любимците на Цветан Цветанов. Именно това беше причината много хора да се усъмнят в бъдещото му политическо развитие, след като Цветанов загуби позициите си в управляващата партия. ГЕРБ има и най-много съветници. Последните месеци обаче позицията на местната структура на партията беше дестабилизирана от вътрешнопартийни разпри. Въпреки че Атанас Камбитов има два мандата като кмет на Благоевград зад гърба си, на вътрешните номинации дойде първото съмнение за разклатеното доверие към него. Имаше общо пет номинации, като двама си направиха отвод, а разликата между Камбитов и втория в класирането бе едва 42 гласа. За сравнение, през 2015 г. 246 членове на ГЕРБ единодушно го номинираха за поста. Срещу тогавашната единствена номинация с пълно мнозинство сега имаше сериозна конкуренция, а вътрешните брожения в местната структура станаха явни. На прага на предизборната кампания Камбитов отново беше обект и на множество сигнали за нарушения. Под негово ръководство Благоевград се превърна в първенец по санирани блокове от Националната програма за енергийна ефективност. Ползите останаха на заден план заради лошото качество на изпълнението по места, Зам.-кметът по строителството Янко Янков подаде оставка след изнесени данни за свързаност с изпълнители.      Десетки сигнали за обществени поръчки, получени от общински съветници и фирми, свързани с кмета, не даваха спокойствие на Камбитов по време на втория му мандат. Във фокуса на медиите попадна и шумният му и скъп 50-годишен юбилей, отпразнуван в столичен хотел. Обвинения, че не живее в Благоевград, а в София, също бяха сред критиките по негов адрес. През пролетта избухна и скандал, свързан с участието му във фирма, на която според Търговския регистър е бил управител по време на мандата си, а това е в разрез със закона. И в момента текат дела по казуса. Въпреки всичко обаче Камбитов ще разчита на твърдо ядро, формирано от служители в местната администрация, която е около 500 души. Ако всеки служител и семейството му подкрепят Камбитов, той ще има около 2000 гласа, върху които ще трябва да надгражда. На фона на конкурентите си ще е с крачка напред още на старта. Срещу Камбитов се изправят независимият кандидат, подкрепен от БСП, инж.Румен Томов, досегашният кмет на с. Дъбрава и доскоро член на ГЕРБ Росен Георгиев – сега издигнат от НФСБ, кандидатът на ВМРО – Иван Ризов, треньорът по бокс  ,   (НДСВ),   (Движение ЗАЕДНО за промяна),   (РЗС) и няколко общински съветници от сегашния общински съвет:   (Нова алтернатива),   (МИР),  , (\"Демократична България – Обединение\" (\"ДА България\", ДСБ, Зелено движение) и  , \"(партия на Зелените (Воля)\". като допускат сериозна възможност за пробив, защото нагласите са, че е възможна широка коалиция срещу Камбитов именно на втория тур. И сред останалите кандидати има хора, които биха могли да съберат сериозна подкрепа. Очаква се да има висок процент наказателен вот срещу досегашния кмет, за който все още е рано да се каже кого ще успее да привлече. Тези, които до момента бяха съветници и са познати на гражданите, биха могли да \"оберат\" част от този вот. Росен Георгиев, който доскоро беше член на ГЕРБ и непосредствено преди началото на кампанията напусна партията, открито заявявайки, че Камбитов е една от основните причини за това, може да спечели подкрепата на онези членове на ГЕРБ, които са вътрешна опозиция. Такива със сигурност има, тъй като някои от тях не крият обидата си от отношението на кмета към тях. Малко преди номинационното събрание на ГЕРБ до медиите и Етичната комисия на партията бе изпратено отворено писмо от група, нарекла се \"Отлъчени от ГЕРБ\", в което те разказват за авторитарно управление на Камбитов и незачитане на гласа на всеки член на партията. Именно тези хора биха могли да насочат подкрепата си към Георгиев. Другата силна заявка и според социолозите – Румен Томов, е единственият кандидат, който до момента не е участвал в политиката. Опонентите му използваха това, за да посочат, че няма опит и не е разпознаваем. Само че хората в Благоевград масово не вярват на политици и един човек, който сега влиза в битката като \"непознат\", може да бъде припознат от избирателите именно защото не е част от статуквото. публикувани в медии, създадени в началото на октомври с липсваща информация за собственост. Той е коментиран и от фалшиви профили в социалната мрежа, които се опитват да го дискредитират, докато защитават пламенно Камбитов. Подкрепата, която Томов получи от БСП, се използва от опонентите му, които го \"пришиват\" към партията. Пропуска се фактът, че кандидатурата му е издигната от инициативен комитет, чийто председател е бившият депутат от СДС Ясен Попвасилев. За последната година бюджетът на общината е 72,5 млн. лв. (най-високият до момента в историята на Благоевград, с над 12 млн. лв. повече в сравнение с 2018 г.). С 18% повече са заложените средства за образование – общо 27,628 млн. лв. Отделно за педагогическия персонал, работещ в системата на общинското образование, е предвидено увеличение на възнагражденията средно с 20% за 2019 г. С 9,8% повече са средствата за делегираните дейности в здравеопазването. Очакваните приходи от местни данъци за 2019 г. са приблизително 10,5 млн. лв., което е с 5% повече от планираните за 2018 г. Очакваните неданъчни приходи са 12,3 млн. лв. Въпреки този бюджет обаче Едва преди началото на предизборната кампания се заговори за изграждане на индустриална зона, което да създаде условия за привличане на инвеститори и разкриване на работни места. В началото на 2019 г. \"Булгартабак холдинг\" затвори предприятието за производство на цигари в Благоевград. Около 2000 работници останаха безработни. Малко след това и заводът за волани затвори, като още 300 души загубиха работата си. С 809 лева средна брутна месечна заплата Благоевградска област е на последната позиция в класацията и трайно остава сред най-бедните в страната, изпреварвана дори от Видин и Кюстендил. В града от години има съмнения, че само определени фирми печелят обществените поръчки. Непрозрачността принуди голяма част от предприемачите да изнесат бизнеса си на други места в страната. Малкият и средният бизнес се задъхват, а много голяма част от хората, които имаха семейни фирми, затвориха заради невъзможност да оцелеят. Градът, който преди години бе притегателен център за младежи от цялата страна заради двата университета, днес се обезлюдява. Младите хора заминават в чужбина или търсят възможност за работа в София, защото в Благоевград възможностите са ограничени, а заплащането ниско. В момента най-големият работодател е общината, призна кметът в интервю за \"Хоризонт\" преди време. В администрацията й работят около 500 души, обслужването обаче е далеч от задоволителното, преписки се бавят с месеци, а хората споделят, че комуникацията със служителите е трудна. Другата битка, в която конкуренцията също е огромна, са 41 места в общинския съвет – за тях се борят 463-ма. В листите има много познати лица, които вече имат по няколко мандата зад гърба си, има и нови. Сред последните е колоритно – футболисти, актьори, адвокати, таекоундисти, боксьори, фризьори, продавачи, шофьори, бизнесмени. ако се съди по резултата, който постигна на европейските избори през пролетта – 1923 гласа. Това е резултат, който до момента партията не е имала в Благоевград. Ако го пренесем към местните избори, хипотетично ДПС може да има двама или трима съветници. На местните избори през 2015 г. ДПС имаше 337 гласа в община Благоевград, което е 6 пъти по-малко от гласовете, спечелени през май. Има ли ново ядро на ДПС в Благоевград? От снимки на пресцентъра на ДПС по време на кампанията за европейските избори стана ясно, че Делян Пеевски се появи за първи път от много време публично именно в област Благоевград. Тогава той присъства на предизборна среща в Белица, а снимките от нея веднага обиколиха медиите. Има ли общо появата му с постигнатите резултати и ползва ли се с подкрепата на местни хора и групи е въпрос, който много хора си задават. ДПС беше първа политическа сила в благоевградските села Изгрев, Лешко и Церово. Вече има индикации, че освен амбицията да имат няколко общински съветници в Благоевград от ДПС се готвели да поискат и свой заместник-кмет в замяна на подкрепа при евентуален балотаж. Това със сигурност е притеснителен факт, защото в Благоевград ДПС не са имали електорат никога, нито сериозни структури. Затова няма как да постигнат целите си на местни избори, без да имат подкрепа \"отвътре\". Откъде точно идва помощта обаче ще стане ясно едва след вота.", "date": "2019.10.18", "title": "Благоевград е в очакване на наказателен вот срещу кмета от ГЕРБ"}
{"url": "https://www.dnevnik.bg/sport/2019/10/18/3978287_berbatov_dojivotno_nakazanie_za_provokatorite_na/", "text": "Бившият нападател на националния отбор Димитър Бербатов смята, че на мача с Англия (0:6) е имало хора, чиято единствена цел е била да направят провокация. По думите му те заслужават да получат доживотна забрана да посещават не само футболни мачове, а спортни събития като цяло. В традиционната си колонка за английския букмейкър \"Бетфеър\" той посочва, че е засрамен. Бербатов се надява \"правителството на България да си свърши работата\" и да наложи доживотно наказание на виновните. \"Заради тях говорим само за инцидентите с расизма, а не за футбола, който остана второстепенен и не бива да е така. Това е също проблем в Англия, Италия и навсякъде по света. Трябва да сме единни и да се борим, защото това е неприемливо\", заяви Бербатов. \"Не мога да приема критиките, които цяла България получи. Петдесет души не могат да определят нацията, ние не сме расисти. Аз съм горд българин\", посочи още бившият футболист.", "date": "2019.10.18", "title": "Бербатов: Доживотно наказание за провокаторите на стадиона"}
{"url": "https://www.dnevnik.bg/evropa/2019/10/18/3978314_stranite_ot_es_ne_se_dogovoriha_za_pregovori_za/", "text": "Лидерите на държавите от Европейския съюз не успяха вчера, през първия ден на срещата си на високо равнище да се договорят за започване на преговори за присъединяване със Северна Македония и Албания, съобщи литовският президент Гитанас Науседа, цитиран от \"Франс прес\". \"Има известно разочарование. Трябва да признаем, че не успяхме да постигнем консенсус, защото три държави отказаха да поканят двете страни да започнат преговори\", каза Науседа пред журналисти след края на първия ден от форума в Брюксел. \"Всички са съгласни, че Северна Македония е направила много - тя промени името на страната, промени конституцията си и е направила всичко, за да бъде поканена. Затова смятам, че липсата на решение ще има сериозни политически последици в самата Северна Македония\", предупреди той. Съпротивата Франция е една от трите държави, които блокират започването на преговори и отказват да разделят обсъждането на двете кандидатки. Решението за издигането на разговорите до ниво среща на върха бе взето след ветото на Париж  във вторник  на срещата на министрите по европейските въпроси на ЕС. Позицията на френския президент Еманюел Макрон подкрепиха Холандия и Дания. Дебатите за разширяването на ЕС бяха дълги и трудни, каза френски дипломат. \"По тази тема няма никакъв одобрен текст, защото няма съгласие за започване на преговори за присъединяване\", уточни той. Франция настоява за реформа на процеса на присъединяване, който смята за \"неефективен\". Започването на преговори изисква пълно единодушие на страните членки. \"Политико\" отбелязва, че Макрон е бил против придвижването напред и е надделял над други лидери, сред които председателят на Европейския съвет Доналд Туск и германският канцлер Ангела Меркел. Холандският премиер Марк Рюте е подкрепил евентуален компромис, който би позволил започване на разговорите със Северна Македония и изчакване за Албания, но лидерите не са успели да се съгласят с такова разделяне. Държавните глави и правителствените ръководители ще продължат днес обсъжданията за членството на Скопие и Тирана, съобщи Анти Рине, премиерът на Финландия, която в момента председателства Европейския съвет. \"Не съм сигурен, че това е реалистично (започването на преговори сега), но мисля, че можем да постигнем съгласие\", каза Рине. Предвид съпротивата на Франция в четвъртък вечер Туск бе резервиран за евентуален пробив днес: \"Направих всичко по силите си, за да подкрепя Северна Македония и Албания, но все още имаме някои членки, (които) са скептични за преговорите за присъединяване\", каза той, цитиран от  Balkan Insight . Пред Бундестага в четвъртък сутринта  Меркел призова  Европа да \"спази обещанието си\" към Северна Македония и Албания и да им изпрати сигнал, че са на прав път към влизането в европейския клуб. Тя все пак предупреди, че шансовете лидерите на ЕС да преодолеят различията си на срещата на върха са слаби. Макрон подчерта, че не може да каже на гражданите в страната си, че е одобрил разговори за присъединяване към ЕС за двете балкански държави, когато те все още имат много нерешени проблеми, особено Албания. Разочарование и надежда След среща с еврокомисаря по разширяването Йоханес Хан албанският премиер Еди Рама настоя, че сега проблемът е в ЕС, не в Балканите: \"Хан бе кристално ясен. Ние направихме всичко, което бе поискано. Но освен това, което направихме, и това, което трябваше да направим, сме в ситуация, в която Европейският съвет трябва да реши какво искат неговите членове и какво не искат да направят за своето семейство, имайки предвид, че един важен член на семейството (Франция) иска различен подход към целия процес (на разширяване).\" Северна Македония настоя, че надежда все още има. \"Не бих казал, че молбата ни за започване на преговори ще бъде твърдо отхвърлена\", каза президентът Стево Пендаровски, добавяйки, че премиерът Зоран Заев, външният министър Никола Димитров и министърът по европейските въпроси Буяр Османи все още \"лобират до последния момент, така че да получим формулировки, които да оценят нашите усилия\". Заев призова в сряда лидерите на ЕС да не затварят перспективата за страната му, която изпълни тежките условия, поставени от блока. Той подчерта, че един отрицателен сигнал от Брюксел може да разклати проевропейското му, водено от социалдемократите правителство, което дойде на власт през 2017 г. с обещания да отвори евроатлантическия път за страната. Опозицията призова за предсрочни избори възможно най-скоро, ако страната получи негативно решение в Брюксел.", "date": "2019.10.18", "title": "Страните от ЕС не се договориха за преговори за присъединяване със Скопие и Тирана"}
{"url": "https://www.dnevnik.bg/kultura/2019/10/18/3978193_devetiiat_festival_za_svoboden_teatur_-_bogata/", "text": "Деветият АСТ Фестивал за свободен театър започва днес и ще продължи до 23 октомври. Той ще представи на публиката селекция от най-доброто от независимата сцена в България. Мотото му тази година е \"Все по-топло\". То е свързано както с развитието на театралния език на артистите, опитващи се да достигат до все-повече публика, но е и намигване към продължаващата работа по проекта за бъдещия център за съвременно изкуство в София \"Топлоцентрала\", чийто строеж се очаква да започне в началото на следващата година.  Пред \"Дневник\" артистичният директор на фестивала Веселин Димов разказа, че по традиция и тази година в програмата влизат 8 български и 4 чуждестранни постановки. Предстоят и три уъркшопа и прожекции на филми. Международните гости ще бъдат около 40. Отсега той изтъква, че следващата година, когато фестивалът навършва 10 години, програмата ще бъде много амбициозна.      Тази вечер фестивалът ще бъде открит с BURN – международен сайт спесифик спектакъл на холандския колектив United Cowboys с участието на български и холандски актьори. Между 19.00 и 23.00 часа къща-музей \"Андрей Николов\" към Националната галерия ще бъде своеобразна артистична екосистема, обитавана от изпълнители, музиканти и танцьори. Публиката ще може да се движи в пространството, да влиза и излиза и да изживее спектакъла по свой начин. Зрителите ще могат да видят и представления на германско дуо Markus & Markus, на театър \"Баест\" от Копенхаген и на французите Vigroux / D’Haseller. На темата за домашното насилие и толерирането на сексизма в патриархалното общество е посветен авторският пърформанс \"Синята брада - брак без приказка\" на режисьора Василена Радева. Съвременният движенчески театър и танц е представен от три постановки - \"Сияние\" на танцова компания \"Дюн\" и германския звуков артист Абел Корнински, Hating machine на хореографката Марион Дърова и SIX LOVE SONGS на Жана Пенчева. Два дебюта са залегнали в програмата на фестивала - \"Цикадите\" на Александра Петрова по пиесата на Мирослав Христов и \"Животът е сън\" на Дина Маркова.      В разгара на работата по \"Топлоцентрала\" и започващия фестивал обаче Веселин Димов коментира пред \"Дневник\", че в България дефицитът на пространства за независими постановки става все по-голям. \"Като пример за това мога да посоча несигурното бъдеше на \"Червената къща\". Това пространство изигра много важна роля за развитието на независимия театър\", каза той. Като друг проблем той изтъкна, че новите зали, които се появяват, най-често не са устойчиви. Според него \"Топлоцентрала\" е един добър пример за развитие - очаква се центърът да отвори врати през 2021 г. Той ще разполага с голяма зала с 250 седалки и една с 80 седалки. Освен това ще предлага и две студиа от по 40 кв.м, които ще могат да бъдат обединявани, и бар със сцена. \"Топлоцентрала\" ще има и амфитеатрално пространство, както и едно за визуални изкуства. \"Въпреки това е невъзможно цялата независима сцена да разчита на \"Топлоцентрала\". Да кажем, липсват зали, в които да се работи с чуждестранна и с млада публика\", казва Димов. Пред \"Дневник\" той заяви и че в момента независимият театър не съществува на равни начала с държавните и общинските театри, защото за продадените билети за независими постановки театралните компании не получават държавна субсидия. \"Според мен би трябвало алтернативните пространства да могат не само да кандидатстват за средства, но и сами да субсидират продукции\", заяви той. Като пример Димов посочи финансирането в Германия, където театрите могат да кандидатстват за средства на равнище квартал, град, община, област и държава.", "date": "2019.10.18", "title": "Деветият фестивал за свободен театър - богата програма, но и диалог за бъдещето"}
{"url": "https://www.dnevnik.bg/sport/2019/10/18/3978313_barselona_real_madrid_e_pred_otlagane_zaradi/", "text": "Дербито на испанския футбол между \"Барселона\" и \"Реал\" (Мадрид), което по програма трябваше да се изиграе на 26 октомври, беше отложено. Причината е нестихващото напрежение в Каталуня, като от няколко дни има постоянни протести заради присъди на каталунските сепаратистки лидери. Ръководството на Кралската футболна федерация на Испания (RFEF) и Ла Лига са предложили няколко дати за преместване на двубоя. Двата клуба имат време до понеделник, за да стигнат до споразумение кога да бъде изигран мача По програма двубоят е на 26 октомври в неделя от 14 часа на \"Камп ноу\". Засега са проведени няколко консултации с клубовете, които са на едно мнение по част от въпросите. \"Барселона\" и \"Реал\" категорично са отхвърлили възможността първата среща да бъде в Мадрид на \"Сантяго Бернабеу\". Предложни са няколко дати, сред които е 18 декември, но Ла Лига е твърдо против. Президентът на организацията Хавиер Тебас не е съгласен, като според него е вредно за имиджа на испанския футбол най-важният мач да бъде в делничен ден (сряда). Потенциална дата е и 7 декември (събота), но тогава има мачове за Купата на краля и това би довело до нови промени. За да се насрочи нова дата, трябва всички страни да бъдат съгласни, както двата клуба, така и RFEF и Ла Лига. След 8 кръга в Ла Лига \"Реал\" е лидер с 18 точки, а \"Барселона\" има две по-малко и заема второто място. През уикенда мадридчани гостуват на \"Майорка\", докато \"Барселона\" има визита на \"Ейбар\".", "date": "2019.10.18", "title": "Отложиха \"Барселона\" - \"Реал\" (Мадрид) заради безредиците в Каталуня"}
{"url": "https://www.dnevnik.bg/na_put/2019/10/18/3978076_zabraveni_veshti_mogat_da_provaliat_vakanciiata_pokaza/", "text": "Един от всеки десет туристи отказва да лети, ако е забравил да сложи в багажа си някоя важна вещ, показа проучване след 2000 жители на Великобритания и Ирландия, цитирано от Travel Daily News. 38% от интервюираните са казали, че ще отменят пътуването, ако забравят телефона си. Според изследването 57% от пътуващите забравят да опаковат някоя полезна вещ като в повечето случаи става дума за достъпни продукти на малка стойност, които биха могли да бъдат набавени и по време на почивката. 17% от анкетираните са забравяли слънчезащитния си крем, 15% - тоалетни принадлежности, 14% - зарядното за телефона си, 14% - слънчевите очила, 10% - пижамата. Общата стойност на тези продукти, които британските и ирландсите туристи купуват в страната на пристигане, е впечатляваща - 170 млн. британски паунда. Почти половината (45%) казват, че забравянето на неща ги е притеснило, а всеки четвърти - че почивката му е развалена. 15% се оплакват, че разсеяността им е струвала много, а всеки десети дори е пропуснал полета си. Заради кое туристите биха се отказали да пътуват? Според 44% би ги спряло, ако са забравили чуждестранната си валута, 38% не биха тръгнали без телефона си, а 35% - без ключовете си. Една трета ще се откажат от почивката, ако са забравили застрахователната си полица, а 30% - без лекарствата си. Проучването потвърждава, че по-младите и по-неопитни туристи са по-нехайни - три четвърти от 16-24-годишните признават, че са забравяли да сложат някоя полезна вещ в багажа си, докато при над 55-годишните процентът се свива до 29 на сто. По-младите са много по-свързани с телефоните си и е по-вероятно да се откажат да пътуват, ако са го забравили, докато повечето от по-възрастните смятат, че ще се оправят и без него. Застрахователите съветват пътуващите да си съставят списък с вещи, който да проверяват както преди тръгване на ваканция, така и при напускането на хотела. ", "date": "2019.10.18", "title": "Забравени вещи могат да провалят ваканцията, показа проучване"}
{"url": "https://www.dnevnik.bg/bulgaria/2019/10/18/3978320_lekari_zabraviha_pacient_i_go_durjaha_v_skener_shest/", "text": "Лекари от общинската болница в Павликени забравиха пациент в скенер, като дори го обявиха за издирване. Случаят е отпреди 10 дни, а потърпевш е 70-годишна жена, съобщава \"Нова телевизия\". Тя била изследвана за заболяване на белите дробове. Жената била завързана за скенера, след което лекарите забравили за нея, заключили кабинета и я оставили да лежи в скенера в продължение на шест часа. След като възрастната жена така и не се прибрала от болницата, дъщеря ѝ проверила дали е в болничното заведение. Лекарите също били в недоумение къде би могла да е отишла възрастната жена. След това и роднини, и лекари подали сигнал в полицията за изчезнал пациент. Няколко часа по-късно жената е открита вързана за скенера и заключена в залата за изследвания. Управителят на лечебното заведение Анета Кръстева каза пред \"Нова телевизия\", че е извършена проверка по случая. Тя установява, че възрастната жена е забравена в скенера от рентгеновия лаборант. В момента тя е в отпуск, а управителят заяви, че ще бъде наказана. От болницата твърдят, че престоят на пациентката в скенера за толкова дълго време не бил опасен за здравето, като уточняват, че апаратът бил изключен. Близките ѝ обаче са решили да съдят болницата.", "date": "2019.10.18", "title": "Лекари забравиха пациент и го държаха в скенер шест часа"}
{"url": "https://www.dnevnik.bg/evropa/2019/10/18/3978327_vlizat_v_sila_amerikanskite_mita_vurhu_stoki_ot_es/", "text": "От днес, 18 октомври, влизат в сила митата, които САЩ наложиха на редица стоки и услуги от страните от ЕС. В  списъка  попаднаха британските, германските, испанските и френските самолети, като митата за тях са 10 процента. Единственото изключение е за военната техника. Митата върху селскостопански продукти за голяма част от страните в съюза са 25 процента. Включени са млечни продукти: сирената чедър, ементал, гауда, грюер, едам, пармезан, проволоне, синьо сирене, сирене колби, стилтън и сирената от овче мляко. Освен това в списъка влизат портокалите (пресни и сушени), хибриди от групата на мандарините, прасковите, лимоните (пресни и сушени), вишните и сокът от тях, плодовите сокове (с изключение на доматения и сока от круша и слива), мидите, ядливите мекотели, продуктите от свинско месо, маслините и зехтинът. Мита ще има и за британските, германските, испанските и френските вина, британските, германските, ирландските, испанските, италианските тинктури и ликьори, германските и британските курабии, бисквити и вафли, кафето, произведено в Германия, включително разтворимото и безкофеиновото. Ще бъде обложено и уискито от Великобритания. Мита от 25 процента се налагат също върху брадви, секири, ножове, плоски клещи, отвертки и други подобни инструменти, микровълнови печки и обективи от Германия. Подобни мерки се вземат и срещу печатна продукция, както и багери, лопати и електромеханично оборудване от Великобритания. Митата от 25 процента засягат и британските пуловери, жилетки, анораци, вълнено облекло, текстилни продукти, бански, а също и спално бельо. На 2 октомври Световната търговска организация разреши  на Вашингтон да наложи мита върху европейски стоки за близо 7.5 милиарда долара (6.8 милиарда евро) годишно. Това са наказателни мерки заради незаконно отпуснатите от ЕС субсидии за \"Еърбъс\" (Airbus). Решението е пореден етап от дългогодишния конфликт между европейския самолетостроител и американския му конкурент \"Боинг\" (Boeing). Самолетните части обаче ще бъдат изключени от наказателните мерки, за да не пострада заводът на \"Еърбъс\" в американския щат Алабама и да не бъде оскъпено производството на \"Боинг\", което включва европейски компоненти. /БТА", "date": "2019.10.18", "title": "Влизат в сила американските мита върху стоки от ЕС"}
{"url": "https://www.dnevnik.bg/evropa/2019/10/18/3978331_bezredicite_v_katalunia_produljavat_za_dnes_e/", "text": "Мирна демонстрация на привърженици на независимостта на испанската област Каталуня снощи  отново  прерасна в безредици, предаде БТА. Радикални активисти блокираха улици и подпалваха отпадъци в улични контейнери. Безредиците миналата вечер се съсредоточиха в района на метростанция \"Диагонал\". Чуваха се гърмежи на бомбички, полицейски сирени, а във въздуха имаше мирис на изгоряло. Няколко души подпалиха инвентар на заведение на открито и препречиха с него пешеходната зона, а после се снимаха пред пламъците. Демонстрантите не пропускаха екипи на противопожарната служба, на които се налагаше да разчистват горящ боклук, за да преминат. Снощи органите на реда използваха сила в центъра на Барселона в опита си да предотвратят сблъсъци между привърженици на независимостта и крайнодесни радикали, които се обявяват за единство на Испания. По-рано вчера участници в протестна акция замеряха журналисти с гумени топки. Журналистите, с фотоапарати, преносими компютри и камери, облечени с яркооранжеви жилетки, се намираха на триметрова трибуна, откъдето отразяваха събитието. Демонстрантите скандираха обидни лозунги срещу журналистите и ги наричаха манипулатори.      От понеделник в Каталуня се провеждат различни протестни акции, след като Върховният съд на Испания  обяви тежки присъди  срещу каталунски политици, борещи се за отцепване, заради ролята им за организиране на референдума за независимост. За днес в Каталуня е насрочена обща стачка. Вчера каталунският премиер Ким  Тора обяви в парламента , че иска нов опит за \"упражняване на правото на самоопределение\". Това е фактически референдум, но както и преди, властите в Барселона внимават с изказа - такива референдуми са забранени според испанското законодателство и не едно правителство е настоявало, че въпроси, засягащи целостта на Испания, могат да бъдат решени само и единствено от всички испанци.", "date": "2019.10.18", "title": "Безредиците в Каталуня продължават, за днес е насрочена обща стачка"}
{"url": "https://www.dnevnik.bg/evropa/2019/10/18/3978339_germaniia_znachitelno_uvelichava_taksite_za/", "text": "Германското правителство одобри снощи проектозакон, предвиждащ увеличение на таксите за самолетните билети, съобщава в. \"Фигаро\" в електронното си издание. Текстът, който предстои да бъде представен пред Бундестага (долната камара на парламента), предвижда увеличаване на таксите със 74 процента за вътрешните и европейските полети и с 41 процента при полетите на далечни разстояния. Това представлява такси от 13 евро за вътрешните и европейските полети, 33 евро за полетите на средни разстояния и около 60 евро за дългите полети. Проектозаконът бе приет на основата на  плана за борба с климатичните промени , представен от канцлера Ангела Меркел през септември в отговор на масовите демонстрации в защита на климата в големите германски градове. Позовавайки се на младата шведска екоактивистка Грета Тунберг, канцлерът обеща мащабни мерки за намаляване на парниковите емисии с 55 процента през 2030 година спрямо 1990 година. Целта е много амбициозна за Германия, която изостава в тази област, отбелязва \"Фигаро\". Проектът включва преразглеждане на таксите за силно замърсяващия авиационен сектор. Климатичният план на стойност 100 милиарда евро не може да се осъществи без финансови постъпления. По изчисления на германското правителство само от таксата върху самолетните билети ще се осигурят допълнителни постъпления от 740 милиона евро годишно от 2020 година. Тези приходи би трябвало да позволят да се компенсират отчасти данъчните намаления за железопътния сектор. Целта е секторът да стане по-конкурентоспособен чрез намаляване на таксите от 19 до 7 процента при влаковете на дълги разстояния. Климатичният план на германското правителство предвижда да бъдат предоставени 20 милиарда евро на жп дружеството \"Дойче бан\" (Deutsche Bahn) до 2030 година. Страните, които облагат с най-големи такси самолетните билети, са Великобритания (14 евро за полетите на къси дистанции и 86 евро за далечните полети) и Швеция (съответно 6 и 40 евро). Общо шест европейски страни, сред които Австрия, Италия и Норвегия, са въвели такова облагане. Франция също планира да наложи екотакса за самолетните билети. /БТА", "date": "2019.10.18", "title": "Германия значително увеличава таксите за самолетните билети"}
{"url": "https://www.dnevnik.bg/evropa/regioni/2019/10/18/3978351_s_blizo_116_mln_lv_shte_se_podpomaga_izgrajdaneto_na/", "text": "Започваме процедура по оперативна програма \"Иновации и конкурентоспособност\" (ОПИК) с бюджет от близо 116 млн. лева, чрез която ще бъде подпомогнато изграждането на регионални иновационни центрове. Те ще бъдат разпределени между 6-те обособени региона, без област София-град, като идеята е да се финансират от един до три центъра във всеки регион. Това заяви заместник-министърът на икономиката Лилия Иванова в Пловдив, където са започнали информационните дни по процедура \"Създаване и развитие на регионални иновационни центрове\", съобщиха от министерството. Конкурентната процедура ще подкрепи съвместни проекти, инициирани от най-малко три предприятия, с висок иновационен потенциал, в сътрудничество с научноизследователско звено. Минималният размер на един проект е 1.5 млн. лева, а максималният - 7 млн. лева, като процедурата е с краен срок за подаване на проектни предложения до 20 януари 2020 г. Иванова посочи, че Министерството на икономиката през оперативната програма подкрепя конкурентоспособността на местния бизнес чрез създаването на регионалните научно-производствени структури, а бизнесът и науката могат да създадат място, където една обща идея да се превърне в реалност. Убедена съм, че бъдещите центрове ще бъдат в подкрепа на икономиката по места, като целта е чрез активизиране на сътрудничеството между науката и бизнеса да се модернизира производството, изтъкна тя. Икономическият заместник-министър е коментирала, че визията за регионалните иновационни центрове е стратегически дългосрочна. Особено важно е проектите да имат устойчивост да продължат да функционират и след приключване на програмата, е допълнила тя. /БТА", "date": "2019.10.18", "title": "С близо 116 млн. лв. ще се подпомага изграждането на регионални иновационни центрове"}
{"url": "https://www.dnevnik.bg/analizi/2019/10/18/3978240_oshte_za_futbolnoto_huliganstvo_angliia_i_bulgariia/", "text": "                         До днес, когато и където по света се спомене терминът \"футболно хулиганство\", първата страна, с която той се асоциира, безспорно е Великобритания. В това няма нищо изненадващо, тъй като историята на футбола в тази държава далеч предшества създаването на самото Обединено кралство на Великобритания и Северна Ирландия. Предшества дори нахлуването на севернофренските нормански и бретонски рицари в Англия, победата им в битката при Хейстингс през 1066 г. и възцаряването в Англия на норманската феодална господстваща класа. В последна сметка футболът на Острова е по-стар дори от англо-саксонската държава, обединена през 927 г. в Кралство Англия от крал Етелстан. Първите исторически извори от британските острови, в които се споменава тази игра, са всъщност от IX в. на всеки чуждестранен изследовател на историята, народопсихологията и обществените отношения в страната. Още от ранното Средновековие датират опитите да се регулира провеждането на футболната игра. Типичен пример в Англия е организирането на местни турнири на Сирни Заговезни (на английски език – Shrove Tuesday), деня преди началото на Великденските пости. В първенствата е вземало участие почти цялото население и обикновено са завършвали с масов бой. Интересно е, че почти винаги поводите футболът да се споменава в средновековните исторически извори не са добри. Обикновено става въпрос за бунтове, вълнения, че дори и малки локални войни, които се водят между привърженици на отборите на съседни села или градове. На дневния ред на средновековното общество още тогава се появява с гръм и трясък явлението \"футболно хулиганство\". Въпреки това футболните турнири преди постите скоро се разпространяват и в цяла Европа, а най-вече във Франция. Не закъсняват и опитите на хегемона да забрани играта, причиняваща толкова поразии, хаос, повреди на вещи и собственост – футбола. Представяте ли си, че Издава я английският крал Едуард II през 1314 г. Знаете кой е той, гледали сте холивудския филм! Това е синът на \"лошия\" английски крал Едуард I \"Дългия джолан\" или \"Чукът за шотландците\" (Longshanks или Hammer of the Scots – на латински Malleus Scotorum) от \"Смело сърце\" (Braveheart) на режисьора и изпълнител на главната роля на шотландския патриот Уилям Уолъс – австралиеца Мел Гибсън. Във филма, вероятно си спомняте, престолонаследникът е нарочен за \"проблемен\" в осъзнаването на своята сексуалност и се налага баща му (\"Дългия джолан\") да го вкарва в правия път, за да осигури продължението на династията. Действително това не е изцяло холивудска измислица и историята потвърждава, че бащата изгонва (а не убива, както във филма!) от страната фаворита на сина си, английския благородник от френско-гасконски произход – Пиер Гавстон. С днешна дата науката всъщност съвсем не е единодушна, че крал Едуард II и гасконецът са били любовници, но това не пречи на сценариста и режисьора на \"Смело сърце\" да представят именно тази версия в изключително успешния си филм. Отклонихме се. Та Едуард II през 1314 г., действайки чрез лорд-кмета на Ситито в Лондон, Никълъс дьо Фарндън, издава указ за забрана на футбола на френски език, използван от тогавашната английска висша класа. Преводът гласи: \"Тъй като в града има голям шум, причинен от блъскане на големи топки с крака в полетата, използвани от обществеността, от които може да възникнат много злини, недай Боже: ние заповядваме и забраняваме от името на Краля под страх от затвор такава игра да се играе в града в бъдеще.\" Това е само първата забрана на играта с може би най-много страстни привърженици по света. След нея следват много други. Футболът ще бъде забранен и от съименниците на Едуард II – Едуард III (1349 г.) и Едуард IV (1477 г.). в своите пиеси \"Крал Лир\" и \"Комедия от грешки\". Личи си, че безсмъртният бард на английската литература, въвел освен всичко друго в съвременния език на страната не по-малко от 2000 нови думи, няма особено добро отношение към тази игра. Въпреки всичко футболът продължава да съществува и до днес и се радва на френетично поклонничество. Истинският проблем с футболното хулиганство започва да се проявява едва в края на XIX и началото на XX в., когато привържениците на отделните отбори – клубни или национални – започват да пътуват по-лесно, след като научно-техническата революция въвежда във всекидневието на хората такива придобивки като железопътния, а по-късно и автобусния транспорт. През XX в. идва и гражданската авиация. В началото на XX в. Великобритания е не само водеща във футболната игра в световен мащаб, но тя има и най-големи проблеми с футболното хулиганство. Това всъщност е аналогия на \"Френската болест\", както е наричан сифилисът от края на XV в. в Неапол, когато местните жители го изпитали лично след военно нахлуване на френските войски в града. В средата на XX в. и в следващите няколко десетилетия в Англия се създават десетина т.нар. фирми на футболните хулигани. Основно те са съсредоточени около следните клубни футболни отбори в страната – \"Арсенал\", \"Челси\", \"Астън Вила\", \"Лийдс Юнайтед\", \"Милуол\", \"Бирмингам Сити\", \"Тотнъм Хотспър\", \"Портсмут\", \"Уест Хам\", \"Лестър Сити\", \"Бристъл Сити\", \"Улвърхамптън Уондърърс\", \"Кардиф сити\" и др. Освен че тези \"фирми\" си организират боеве с \"фирмите\" на противникови футболни отбори, те са класически организирани престъпни групи, свързани с разпространение на наркотици, кражби и грабежи, рекет и други много сериозни престъпления. \"Фирмите\" набират огромна популярност и са предмет на стотици \"градски легенди\". Знаете ли например що е то \"Усмивка от Глазгоу\" или \"Усмивка от Челси\"? Това е разрез от двата края на устата към двете уши, която на практика \"увеличава\" усмивката на жертвата на футболната агитка. \"Разкрасяването\" се практикува във втората половина на XX в. от фенове на двата клуба в Глазгоу – \"Селтик\" и \"Рейнджърс\" – както и от лондонските \"Челси\". Това е тяхна запазена марка. Ако не вярвате, гледайте пак \"Смело сърце\", където играе шотландският актьор Томи Фланаган, който в младостта си е получил подобен белег след сбиване в кръчма в родната си Шотландия. Фланаган впрочем играе по-запомняща се роля в \"Гладиатор\" – Цицерон – най-доверения помощник на главния герой генерал Максимус (роля на друг австралиец – Ръсел Кроу). Първият естествено е трагедията на стадион \"Хейзъл\" в Брюксел, Белгия (на френски език – Stade du Heysel, сега преименуван на \"Стадиона на крал Бодуен\") от 29 май 1985 година. На тази дата и на този стадион трябва да се играе европейският финал за тогавашната Купа на европейските шампиони (КЕШ – сега преименувана в \"Шампионска лига\"). До него са достигнали италианският шампион \"Ювентус\", Торино (трети финал за КЕШ, като предните два са загубени), и английският шампион \"Ливърпул\" от едноименния град (пети финал за КЕШ, като отборът е спечелил всички четири финала, на които се е явявал дотогава, включително е и актуалният носител на КЕШ от предната 1984 г.). Италианският отбор печели мача с минималното 1-0 след гол от дузпа на смятания тогава за най-добър играч в Европа французина Мишел Платини (доскоро президент на европейската футболна федерация). Дузпата е за нарушение срещу един от най-резултатните нападатели на торинския отбор – поляка Збигнев Боньек. Именно Боньек от 2012 г. до момента е председател на Полската футболна асоциация. Никой всъщност не е запомнил или не се интересува от резултата и от КЕШ за \"Ювентус\", Торино. Светът тогава бе потресен от съвсем друго. В резултат на сблъсъци между феновете на двата отбора, започнали един час преди мача на стадиона загиват 39 души (предимно привърженици на \"Ювентус\" и само един на \"Ливърпул\" – момче от Северна Ирландия), а други 600 са ранени. в сектора, предназначен за италианците, а последните бягат през редовете към стена, която под натиска на човешкия поток рухва. Мачът се играе въпреки трагедията и до голяма степен дори докато тя трае. Реакцията на британския премиер Маргарет Тачър е незабавна. Тя призовава английската Футболна асоциация сама да оттегли отборите на страната от участие в европейските клубни турнири, както и на английския национален отбор в международни турнири. Малко след това именно тези мерки са предприети от УЕФА (Европейската футболна асоциация), при това за \"неопределено време\". Следва намесата и на световната футболна федерация ФИФА със забрана за мачове на английски клубни отбори и на националния състав по цял свят. Забраната е отменена едва след 5 години, като ембаргото за клуба \"Ливърпул\" продължава 6 години. Това е само реакцията на световната и континенталната организации във футбола. Допълнителни мерки взема британската държава. Премиерът Тачър съставя \"военен кабинет\", който да се бори с футболното хулиганство, и обявява бъдещите си законодателни инициативи в областта, както и приоритетите на вътрешното министерство на Обединеното кралство – пълното справяне с футболното хулиганство. Действително мерките са драконовски. Най-сериозните са Законът за футболните зрители (Football Spectators Act, 1989) и по-късният Закон за футболните нарушения и размирици (Football (Offences and Disorder) Act, 1999). – задължителното наличие само на седящи места – подходящо отделяне на привържениците на двата отбора, включително по време на идването им до и оттеглянето им от стадиона – пълна забрана на пушенето и консумацията на алкохол на стадиона и дори в близост до него – адекватен достъп до противопожарна охрана и спешна медицинска помощ – системата на стюардите, които отговарят за реда на местата за провеждане на футболните игри и са на подчинение на съответните клубове, а именно последните са държани отговорни при инциденти – много подробно видеонаблюдение на стадионите и около тях. Въведена беше т.нар. Заповед за футболна забрана (Football Banning Order). Тя може да се прилага само когато нарушението/престъплението е \"свързано с футбола\". Това не означава, че актът трябва да се извърши на футболен стадион или сред зрители, които гледат футболен мач. Като такива нарушения или престъпления често могат да се причислят извършените в обществения транспорт или на други места, отдалечени от футболен стадион. Необходимо е обаче обвинението да може да демонстрира, че поведението на обвиняемия по някакъв начин е било свързано с футбола. \"Свързано с футбола\" нарушение/престъпление може да бъде извършено до 24 часа преди или след мача и все още би се считало за \"свързано с футбола\". \"Свързано с футбола\" нарушение/престъпление е тежка квалификация на съответното нарушение/престъпление и наказанието, предвидено за него, е в пъти по-тежко. В допълнение идва и налагането на \"заповедта за футболна забрана\". С нея се предвижда забрана за посещение на футболни срещи от 2 до 10 години, както и може да има и следните ограничения: – забрана за посещение на определени обществени заведения – забрана за посещения на зони в близост до стадиони 2 часа преди и 2 часа след футболни мачове – задължително представяне на британския паспорт в полицейско управление най-малко 5 дни преди определени международни футболни изяви – задължителна подписка за лицата с наложена \"заповед за футболна забрана\" в съответното полицейско управление. в английския град Шефилд от 15 април 1989 г. Стадионът е избран като неутрален терен за полуфинала на турнира на английската Футболна асоциация за следните отбори: \"Ливърпул\" (отново, както и в драмата на \"Хейзъл\" в Брюксел!) и \"Нотингам Форест\". За да се ускори влизането на зрителите по трибуните на стадиона, полицията нарежда да бъдат отворени повече входове. Феновете са претъпкани на стадиона в заградени тераси, без седалки, където много от тях са буквално премазани от напиращата отвън навътре тълпа. Загиват 96 души, а 766 са ранени. Не можем да не отбележим, че подобна причина доведе София до 7-те жертви на входа на дискотека \"Индиго\" през декември 2001 г. В резултат на взетите драконовски мерки Великобритания напълно се справи с футболното хулиганство в страната. Всеки, който е имал възможността да посети футболна среща на английски стадион, ще ви каже същото. Да си зрител на футболен мач в тази страна е семейно изживяване и цели семейства посещават срещите и за тях това е чудесно изживяване. Няма нищо опасно на трибуните. Направиш ли и най-дребен жест или действие, с което да застрашиш околните, изхвърлят те като тапа от стадиона. Стюардите са най-много на няколко метра от теб и през цялото време бдително контролират ситуацията. Не се търпи език на омразата, ругатните са редки и носят последствия. Гарантирано всяко лице се контролира от многобройните камери на видеонаблюдението. тогава, когато има международни мачове на клубни или национални отбори. Тогава и само тогава все още могат да възникнат безредици и инциденти с участието на британски хулигани. Ако същите мачове се играеха в Обединеното кралство, британската полиция и правораздавателна система щяха да се справят моментално, както това става редовно там след въвеждането на извънредното \"футболно\" законодателство в края на миналия век. Великобритания е световен образец в това отношение в момента, колкото и да е лоша славата на английския запалянко. Полагат се и неимоверни усилия от страна на британците за сътрудничество с полицейските сили на други държави, особено в рамките на Европейския съюз. Но ако в момента има британски футболни хулигани, те имат поле за действие само извън страната си, но не и вътре в нея. Защото рискуват да получат тежки наказания. Ще завърша с една случка от началото на този век, когато България също започна да полага плахи усилия за борба с футболното хулиганство. За шеф на едноименната комисия тогава бе назначен полк. Минко Брайков (по-късно заместник главен комисар в Дирекция \"Национална служба Полиция\" на МВР). По стечение на обстоятелствата по това време организирах негова среща с шефа на \"Футболния отдел\" на британското министерство на вътрешните работи Патрик Боханън. В българското посолство в Лондон дойде грамаден, но много доброжелателен и радушен полицай с тежък ирландски акцент. Брайков надълго и нашироко се похвали с постиженията на българското МВР за справяне с футболното хулиганство. В края на изложението му британецът попита колко служители има в българската Комисия за борба с футболното хулиганство. Брайков гордо отговори, че вече има назначени 14 полицейски служители. И попита на свой ред колко са те във \"Футболния отдел\" на британското министерство на вътрешните работи. \"2000 само в Лондон\", отговори с пренебрежителна усмивка Боханън.", "date": "2019.10.18", "title": "Още за футболното хулиганство, Англия и България"}
{"url": "https://www.dnevnik.bg/analizi/2019/10/18/3978262_kargo_kult_naistina_li_e_apokalipsis_obrazovanieto/", "text": "                         Втората световна война. САЩ създават военни бази в Тихия океан. Жителите на Меланезия наричат самолетите \"железни птици\" и започват да вярват, че при правилни религиозни ритуали тези \"птици\" ще донесат и на тях храни и вещи, с каквито \"боговете\" са дарили белите. Антрополозите наричат този феномен \"карго култ\", или \"самолетопоклонничество\". Меланезия ли казахме? Не само. В България има поне една сфера, в която се развива сходен култ – в образованието. За седмица в България имаше две образователни събития, представени и възприети от българските граждани като апокалиптични. Първо, за по-малко от час родителите в ромските махали в Сливен, Ямбол и Карнобат прибраха децата от училища и детски градини заради слух, че \"социалните вземат деца от училище\". Училището като място, където злонамерени социални работници \"ловуват\" деца, е определено недостигана досега степен на недоверие и параноя, обзела хиляди родители с любезното съдействие на... чакаме ДАНС и МВР да ни кажат на КОЙ. Второ, на много места се появи информация, че \"образователната реформа официално катастрофира\" – по повод започването на процеса на преглед и усъвършенстване на новите учебни програми от 2016 г., което принципно е отговорност на Министерството на образованието и науката (МОН) и принципно се очаква да бъде правено на всеки 4 години... За седмица поведението и реакциите на твърде много български граждани – иначе горди европейци и уж носители на цели 13 века значим принос в забележителната европейска цивилизация, изглеждаше като поведение на изолирано полинезийско племе със собствен карго култ. Карго култът е причудлива религиозност, която се ражда от срещата на предмодерни общества с високи технологии, попаднали в техния хабитат временно. След изчезването на мистично различните вълшебни високи технологии местните хора започват старателно уподобяване и ритуално разиграване на извънредния си опит от срещата с надеждата, че ще се повтори. И чакат чудо (повече за карго култа можете да намерите тук). В нашия случай основният двигател на карго култа, изглежда, са страхът и паниката пред всякакви промени, включително и напълно измислени. А в центъра на собствения ни карго култ е... миналото. По причини, за които трябва да се пише отделно, твърде много от нас са убедени, че нашето минало е вълшебно и всичко е било по-добро, по-красиво и по-изобилно в миналото. Само за седмица успяхме да извършим следните \"ритуали\" пред олтара на родния карго култ: * Шумно и категорично да прокламираме, че българското семейство е обект на варварско нападение от разни страни с цел да се отдалечи от съвършеното си хармонично състояние и традиционните ценности от... миналото * Ясно да посочим виновниците за настоящето нерадостно положение на българското семейство – системите за закрила и за социално подпомагане, училищата и светската държава, които създават вредни закони и практики. Но ако прекратим дейността им, ще възстановим отново хармоничното състояние на нещата от... миналото * На практика да проверим \"бойната си готовност\" да измъкнем децата от училище – това крайно \"опасно\" за тях място. Научихме, че сме изключително бързи, но само 5-6% от нас разбират \"опасността\". Ще работим още по въпроса. Предстои поход, който ще припомни на българите как са се \"вдигали като един\"... в миналото * Да обявим за провал на образованието едно от малкото разумни решения на МОН в последните 15 години – да усъвършенства своевременно учебните програми на децата въз основа на данни от тяхното прилагане и констатирани проблеми. И да направим това с обилни твърдения колко съвършени са били учебните ни програми... в миналото. Карго култовете са забавна част от изследванията на предмодерните изолирани общности. Но, уви, те са симптом на тежка обществена парализа при развити общества като нашето. Причините за парализата са две: критична маса функционално неграмотни граждани (по официални данни такива са над 40% от активните българи във всички генерации), както и наличието на институции, изчерпали доверието на гражданите с грешки и пълна безотговорност за грешките. След невъобразимата седмица с образователните апокалипсиси искам да оставя тук за размисъл някои възможности, които ще пропилеем, ако в спешен порядък не закрием съзнателно родния карго култ към миналото и прилежащото му чакане миналото да възкръсне по вълшебен начин и да ни дари благодат:  Ако оставим МОН да се справя пак безнадзорно със задачата да усъвършенства новите ни програми и пак да ги сервира на децата и учителите без апробация и/или предварителна оценка на въздействието, ще се отдалечим на още 4 години от най-доброто образование, което сме способни да осигурим. Още 250 000 деца ще пропуснат шанса си за такова. 30-а година не мърдаме от бебешкия стадий на гражданска грамотност на свободни хора. Първо си пренебрегваме гражданските отговорности като капризни деца, загрижени само за личното си удобство, а после правим походи и протести да защитим гражданските си права, и все още срамно голяма част от нас не могат да различават частния интерес от публичния. Докато не се разделим с илюзията, че миналото ни е вълшебно и съвършено и не започнем да го разглеждаме като каквото е – опит на хората преди нас, озовавали се в разни ситуации, от които интересни са подобните на тези, в които се озоваваме днес ние самите – само си губим времето да гледаме в миналото.", "date": "2019.10.18", "title": "\"Карго култ\". Наистина ли е апокалипсис образованието?"}
{"url": "https://www.dnevnik.bg/sport/2019/10/18/3978260_deniat_s_mnogo_neizvestni_koito_shte_dade_nasoka_za/", "text": "Днес предстои много важен ден, който може да начертае бъдещето на българския футбол за години напред. Изпълнителният комитет на БФС се събира, за да обсъди ключови въпроси, като централна тема ще е  оставката на президента Борислав Михайлов , който е на поста от 14 години. До нея се стигна след  натиск от министър-председателя Бойко Борисов  и министъра на спорта Красен Кралев, които реагираха скоростно след  тежката загуба с 0:6 от Англия  и  скандалите около мача . В четвъртък вечерта и вицепрезидентът Атанас Фурнаджиев, който беше определян за фаворит да заеме мястото на Михайлов,  също подаде оставка . Той заяви, че ще призове и останалите членове на изпълкома да направят същото, както и че ще иска свикване на извънреден конгрес. Какво предстои Изпълнителният комитет е свикан в сградата на БФС в Бояна и започва в 14.00 часа. Там Михайлов ще представи оставката си. \"Позицията му е следствие от създалото се напрежение в последните дни; обстановка, която е в ущърб на българския футбол и на Българския футболен съюз. След дългите години, прекарани на поста, и с множеството си контакти на високо международно ниво г-н Михайлов изразява категоричната си готовност да продължава да помага за развитието на българския футбол по всякакъв начин\", се казваше в краткото съобщение в сайта на БФС на 15 октомври. Уставът на БФС гласи, че ако оставката бъде приета, на поста застава първият вицепрезидент Йордан Лечков, който обаче е кандидат за кмет на Сливен. Ако той откаже, следва да бъдат поканени останалите вицепрезиденти - Фурнаджиев и Михаил Касабов. \"Направих своя сериозен анализ на създалата се кризисна ситуация и считам, че единствено конгрес може да се справи с преодоляването. Затова решавам да подам оставка като вицепрезидент на БФС и призовавам колегите да ме последват. Вярвам, че ще подкрепят свикването на конгрес през месец февруари 2020 г.\", обяви Фурнаджиев. Важните въпроси са дали оставките ще бъдат представени и приети, както и дали ще бъде свикан извънреден конгрес. Настоящият четиригодишен мандат на Михайлов и изпълкома е до пролетта на 2022 г. Ако бъде свикан извънреден конгрес, това ще даде възможност в  борбата за президентския пост  да влязат хора извън сегашния изпълком. Променящата се среда Събитията в българския футбол от понеделник насам показват, че зад кулисите текат динамични процеси. Те правят предстоящото заседание на изпълнителния комитет непредсказуемо. Все пак засега изглежда по-вероятно да бъде взето решение за свикване на извънреден конгрес. Михайлов най-напред отказа да подаде оставка чрез изявление на пресслужбата на БФС. Скоро след това обаче оставката беше обявена, а  в офисите на футболния съюз пристигнаха служители на Главната дирекция \"Борба с организираната престъпност\" . Впоследствие се появиха изказвания на Фурнаджиев, който беше цитиран от \"Спортал\" да потвърждава, че е сред кандидатите за поста, тъй като така е по устав. По думите му е \"близко до ума\" да се помисли, че е имало  нещо предварително подготвено в реакцията на публиката на мача с Англия . Ден по-късно и след \"своя сериозен анализ на създалата се кризисна ситуация\" и той промени мнението си. Фурнаджиев, който е дългогодишен член на изпълнителния комитет, заговори за свикване на извънреден конгрес. Някъде по същото време в четвъртък следобед от Брюксел  Борисов заяви, че правителството няма да работи повече с този футболен съюз .", "date": "2019.10.18", "title": "Денят с много неизвестни, който ще даде насока за бъдещето на българския футбол"}
{"url": "https://www.dnevnik.bg/sviat/2019/10/18/3978335_spas_rusev_i_vtb_prodavat_vivakom_na_nvesticionna/", "text": "Спас Русев и руската държавна банка ВТБ продават \"Виваком\" в момент, когато оценката на бившия държавен телеком е близо 4 пъти по-висока от сумата, срещу която го купиха преди 4 години, и е възможно да има сделка в следващите 2 седмици, съобщи \"Файненшъл таймс\". Телекомът, чиято покупка за 330 млн. евро през 2015 г. беше финансирана основно от руснаците, сега се предлага при оценка на цялата компания от 1.2 млрд. евро. Ексклузивните преговори с потенциалния купувач се водели около тази сума, допълва изданието. Такава оценка на \"Виваком\" съответствала и на последните сделки в сектора в Югоизточна Европа. Това е доставчикът на кабелни, мобилни и медийни услуги \"Юнайтед груп\", който има опит на Балканите и се контролира от компании за дялово инвестиране като \"Би Си партнърс\" и Кей Кей Ар. През май същата компания се договори да придобие \"Теле2\" в Хърватия срещу 220 млн. евро. \"Файненшъл таймс\" припомня, че още не е приключил спор за собствеността на \"Виваком\", в който руският бизнесмен Дмитрий Косарев оспорва условията по сделката от 2015 г., от която е изгубил средства. Освен това изданието обяснява, че не само \"Виваком\" ще смени собственика си за шести път от 2004 г. насам, но и че купувачът е представител на инвестиционни групи, които влагат средства в по-малки сделки, сливат няколко компании в сектора, за да създадат по-голяма и след това я продават или я предлагат на други инвеститори на борсата.", "date": "2019.10.18", "title": "Спас Русев и ВТБ продават \"Виваком\" на инвестиционна група"}
{"url": "https://www.dnevnik.bg/ot_vas/novini_ot_vas/2019/10/18/3978362_kude_e_ongula/", "text": "Онгъл (или Онглос) е първото поселение на Аспаруховите българи след заселването им на Долни Дунав през втората половина на VII век. Укрепеният лагер и едноименната местност се намирали в района на дунавската делта, но точното им местонахождение не е установено безспорно.", "date": "2019.10.18", "title": "Къде е Онгъла?"}
{"url": "https://www.dnevnik.bg/bulgaria/2019/10/18/3978409_antikorupcionnata_komisiia_zavede_iska_za_11_mln_leva/", "text": "Антикорупционната комисия е предявила иск за 1.16 млн. лева срещу бившия шеф на разузнаването ген. Кирчо Киров и съпругата му Мария. Софийският градски съд (СГС) е насрочил делото за конфискация за 10 февруари догодина, а то е резултат от двете обвинения за длъжностни присвоявания за общо 10 млн. лева, съобщава  \"Лекс\".  Делото за конфискация е заведено от комисията и срещу бившия подчинен на Киров в Националната разузнавателна служба (НРС) Димитър Лидарев. Искът на комисията срещу него и съпругата му Екатерина е за още по-голяма сума – 1.53 млн. лева. Лидарев е подсъдим с Киров по едно от делата за присвояване на над 5.1 млн. лева от разузнавателната служба. По него Софийският военен съд осъди ексшефа на службата на 15 години затвор, докато Лидарев получи условна присъда, след като в края на делото пред първата инстанция направил пълни самопризнания.", "date": "2019.10.18", "title": "Антикорупционната комисия заведе иск за 1.1 млн. лева срещу Кирчо Киров"}
{"url": "https://www.dnevnik.bg/bulgaria/2019/10/18/3978432_ot_91_stanovishta_po_izbora_na_geshev_za_glaven/", "text": "Общо 91 са писмата с представени становища, позиции и въпроси във връзка с процедурата за избор на главен прокурор от правоимащите субекти, съобщи пресцентърът на прокуратурата. Те са  публикувани  на интернет сайта на Висшия съдебен съвет в хронологичен ред в графа \"Въпроси/Отговори\", като в някои от тях се съдържат и становища. В 73 от становищата и позициите е заявена подкрепа към кандидатурата на Иван Гешев. В 12 становища е изразено несъгласие с издигнатата кандидатура или се съдържа искане за прекратяване на изборната процедура, се казва още в съобщението. Писмени въпроси към Иван Гешев са предоставени от Управителния съвет на Асоциацията на прокурорите в България, Сдружение \"Обществен съвет за правосъдие\", ГД \"БОЕЦ – БЪЛГАРИЯ ОБЕДИНЕНА С ЕДНА ЦЕЛ\", Българския институт за правни инициативи, адв. Адела Качаунова – директор на Правната програма на  Българския хелзинкски комитет , Управителния съвет на Камарата на следователите в България, Гражданското сдружение  Инициатива \"Правосъдие за всеки\" , Въпроси от Фондация \"Антикорупционен фонд\" и Фондация \"Институт за пазарна икономика\",  Софийския адвокатски съвет  и Фондация \"Български адвокати за правата на човека\". Кандидатът за главен прокурор е депозирал писмо до членовете на Висшия съдебен съвет, в което представя своята позиция във връзка със \"Становище и въпроси\" от сдружение \"Боец – България Обединена с Една Цел\".", "date": "2019.10.18", "title": "От 91 становища по избора на Гешев за главен прокурор 73 изразявали подкрепа"}
{"url": "https://www.dnevnik.bg/sviat/2019/10/18/3978435_rustut_na_kitaiskata_ikonomika_se_zabavi_do_nivo/", "text": "Китайската икономика е нараснала едва с 6 процента през третото тримесечие на 2019 година, което е най-бавният растеж от 26 години, предадоха световните агенции. През второто тримесечие темпът бе 6.2 на сто. Забавянето не е изненадващо, коментира Лю Шънцзюн, вицепрезидент на Института за международни финанси \"Луцзяцзуй\" в Шанхай. От една страна, САЩ разшириха обхвата на  митата срещу Китай . Налагането на мита не само засяга износа, но и създава несигурност и потиска ентусиазма за корпоративни инвестиции. От друга страна, Пекин взе мерки за охлаждане на пазара на недвижими имоти, който сега има по-слаб принос за нарастването на брутния вътрешен продукт, посочва експертът, цитиран от ДПА. Въпреки по-бавния растеж се очаква правителството да се въздържи от въвеждане на стимулиращи мерки, подобни на тези, които преди десетилетие помогнаха на Китай да избегне рецесия в периода на  световната икономическа криза.  Вместо това Пекин си е поставил за цел да подобри бизнес и инвестиционния климат за компаниите чрез данъчни намаления, като премахне някои административни пречки и подобри достъпа до кредитиране според Макс Ценглайн, експерт по китайска икономика от Института за китайски изследвания \"Меркатор\" в Берлин. С темп от 6 процента правителството все още може да се справя добре и да постигне целевия растеж, заложен за 2019 година, коментира той. Голяма тревога за Пекин обаче е опасността растежът да се забави още повече, особено предвид приближаващия 100-годишен юбилей на  Китайската комунистическа партия  през 2021 година. Следователно китайските лидери ще искат да избегнат намаляване на икономическия растеж на всяка цена, допълва Ценглайн. Търговската война със САЩ дърпа надолу китайския износ, който миналия месец се е свил с 3.2 на сто на годишна основа. Същевременно през септември инфлацията е скочила до 3 на сто, или най-бързият темп от октомври 2013 година, след като епидемията от  африканска чума  по свинете вдигна цените на свинското месо с близо 70 процента. Преговарящите екипи на САЩ и Китай миналата седмица постигнаха принципно споразумение, което предвижда Вашингтон да се въздържи от налагане на нови тарифи, а Пекин да купува американска селскостопанска продукция на стойност до 50 млрд. долара. Сделката все още предстои да бъде оформена официално. Забавянето на китайската икономика , която е най-големият търговски играч в света, има и глобално отражение, отбелязва агенция \"Асошиейтед прес\". То оказва натиск върху търсенето на промишлени компоненти в азиатските страни. Цените на соята, желязната руда и други суровини се понижиха, засягайки Бразилия, Австралия и други доставчици. /БТА", "date": "2019.10.18", "title": "Ръстът на китайската икономика се забави до ниво, невиждано повече от 20 години"}
{"url": "https://www.dnevnik.bg/kultura/2019/10/18/3978430_v_distopichniia_sviat_na_rudi_ninov/", "text": "Не мога да го обясня точно, но...\", често казва художникът Руди Нинов, когато обяснява решенията си в новата си самостоятелна изложба \"Гравитацията работи само когато погледнеш надолу\" в галерия \"Васка Емануилова\". Впоследствие намира думите, но колебанието е разбираемо: новите работи са до известна степен плод на спонтанни идеи, но предимно на добре планирани подходи. Говори с почти детско любопитство за обектите, като че ли не е напълно сигурен как сам да ги разкодира.  Какво остава тогава за публиката? Ключът е в по-голямата картина: изложбата показва обекти от керамика, които влизат в диалог с постоянната експозиция със скулптурите на Васка Емануилова (1905-1985). Така те изграждат една нова история въпреки десетилетията разлика в създаването на нейните и неговите творби. Като че ли конкретиката при Емануилова приземява експерименталния подход при Нинов, а идеята се появява на място. \"Всички в галерията бяха на тръни, докато размествахме.\" Има и други щастливи инциденти - в зависимост от времето през деня светлината в галерията насочва посетителите към различни детайли, така първата среща с изложбата е до голяма степен индивидуална за всеки.      Руди Нинов е роден през 1992 г. в Тетевен и през по-голямата част от живота си живее в Лондон. Завършва изобразително изкуство в \"Голдсмитс\" през 2015 г., а в момента образованието му продължава в академията \"Щедел\" във Франкфурт, град, който описва като интернационален и \"малко странен, особено ако не си артист\". 24-часовият достъп до ателие вдъхновява свободния начин, по който работи, а пътят към керамиката е постепенен - нещата, които са били в ъгъла на ателието, в един момент отиват в центъра.  През последните месеци той рядко е излизал от ателието, защото освен по изложбата в София той работи и по отделна във Франкфурт – от 2001 г. клонът на галерия Sotheby's в града развива платформата Sotheby's Quoterly, която представя работата на млад местен художник. Участието на Нинов може да се види до 13 декември.  \"Сегашните работи са част от един постоянно протичащ процес\", казва Нинов. \"Процес, който зависи от един тесен диалог с живописта, която правя, но е и напълно автономен от нея. Не бих ги нарекъл серия или експеримент. За първи път не показвам живопис и това може би се чете като драстично решение. Но работите са просто един друг, дистопичен, ъгъл на живописта.\"", "date": "2019.10.18", "title": "В дистопичния свят на Руди Нинов"}
{"url": "https://www.dnevnik.bg/sviat/2019/10/18/3978436_republika_jujna_afrika_i_ruanda_shte_proizvejdat/", "text": "Африка навлиза на пазара на смартфони, съобщи ДПА. Технологичната компания \"Мара\" (Mara) откри вчера първия завод за производство на смартфони в Република Южна Африка (РЮА), като подразделение има и в Руанда. Доказваме, че ние, африканците, можем да мечтаем, но и да постигаме мечтите си, каза основателят на компанията Ашиш Тхакар на тържественото откриване на съоръжението в крайбрежния южноафрикански град  Дърбан. \"Ние сме на ход\", заяви президентът на страната  Сирил Рамапоса.  Заводът не само ще сглобява, но и ще разработва смартфони. \"Мара\" планира да продава моделите си \"Мара Екс\" (Mara X) и \"Мара Зед\" (Mara Z) в цяла Африка на достъпни цени. Очаква се годишното производство да достигне 1.2 милиона устройства, които ще работят с операционната система  \"Андроид\"  (Android) на \"Гугъл\" (Google). Пазарът на смартфони  в РЮА досега бе доминиран от производители от Азия и САЩ. Централата на \"Мара груп\" е в Дубай, като за компанията работят около 11 000 души. Тя е специализирана в технологиите и финансовите услуги. /БТА", "date": "2019.10.18", "title": "Република Южна Африка и Руанда ще произвеждат смартфони за целия континент"}
{"url": "https://www.dnevnik.bg/bulgaria/2019/10/18/3978438_bulgariia_e_zaplashena_ot_vrushtane_na_nad_11_mln_lv/", "text": "Поредното забавяне на завършването на новия обход на град Габрово може да стане причина България да върне почти 5.67 млн. евро евросредства, като Европейската комисия вече е започнала процедура по налагане на финансова корекция за сумата. Това се разбира от писмен отговор на министъра на транспорта Росен Желязков на депутатски въпрос от народните представители от БСП Кристина Сидорова и Димитър Данчев, предаде \"Клуб Z\". Той посочва, че пътят е почти готов, като Агенция \"Пътна инфраструктура\" е поела ангажимент да бъде пуснат до края на ноември тази година. Обходният път на Габрово е част от европейския коридор IX, който минава през Букурещ - Русе - Димитровград - Александруполис. Прогнозната стойност на проекта е 130 млн. лв. Обходът се съфинансира по Оперативна програма \"Транспорт\" и е разделен на четири участъка и една етапна връзка между тях. Началото на строителството на обхода на Габрово трябваше да започне през 2013 година, като първоначалните планове бяха той да бъде пуснат до 2015 г. Заради обжалвания на решението за строеж на част от трасето реално започването на работата се забави. За да не загуби финансирането, България раздели обхода на фази и изпрати молба до ЕК да прехвърли средствата от периода 2007 - 2013 година към периода 2014 - 2020. Молбата беше приета, но условието беше пътят да е готов до края на миналата година. Сега Европейската комисия обаче смята, че след като до момента не са довършени третият и четвъртият участък, които са на обща стойност над 6.6 млн. евро, трябва да се възстанови европейското финансиране от почти 5.67 млн. евро. В отговора си до депутатите Желязков посочва, че през септември 2018 година са възникнали форсмажорни обстоятелства - откриване на археологически обект, на които се дължи поредното удължаване на срока за приключване на проекта до 26.11.2019 г. В началото на август България е изпратила писмо до ЕК, в което съобщава докъде е стигнал проектът и предлага на комисията да преразгледа процедурата за налагане на финансова корекция. \"Имаме неформално уверение от европейските служби, че при завършване на обекта за \"Обход на гр. Габрово\" в рамките на 2019 г. финансовата санкция по проекта ще бъде оттеглена\", завършва отговора си Росен Желязков.", "date": "2019.10.18", "title": "България е заплашена от връщане на над 11 млн. лв. заради забавения обход на Габрово"}
{"url": "https://www.dnevnik.bg/politika/2019/10/18/3978469_borisov_otgovori_na_prezidenta_kakvoto_ni/", "text": "Като си дойдат златните момичета с медали, ние можем да излезем с Кралев във вид на гимнастички и да кажем: Каквото ни е правителството, такава ни и гимнастиката.\" Това заяви министър-председателят Бойко Борисов пред журналисти в Брюксел в коментар на скандала около Българския футболен съюз (БФС) след  мача България - Англия . Така Борисов на практика отговори на критиките на президента Румен Радев по повод  расисткия скандал  и последвалата след настояване от премиера оставка на Борислав Михайлов. Преди два дни  държавният глава обобщи ситуацията  с думите \"каквото ни е управлението на държавата, такова е управлението и на българския футбол\". Борисов посочи, че не е грешно политиците да се отъждествяват с победите или загубите на спортистите, и призова да не бъде вкарван в \"драмата какво ще правят футболните хора\". \"Това си е работа изцяло на БФС. Аз съм казал само, че  с това ръководство на БФС държавата няма да има финансови взаимоотношения \", добави Борисов. Той изтъкна, че е разговарял по темата с расисткия скандал и с премиера на Великобритания Борис Джонсън. \"С Борис Джонсън вчера си направихме двустранна среща, поздрави ме за всичко, което сме направили, заедно сме срещу расизма\", каза министър-председателят.", "date": "2019.10.18", "title": "Борисов отговори на президента: Каквото ни правителството, такава ни и гимнастиката"}
{"url": "https://www.dnevnik.bg/evropa/2019/10/18/3978455_sdelkata_za_brekzit_-_koi_kakvo_otstupi/", "text": "Главният преговарящ на Европейския съюз за Брекзит Мишел Барние заяви, че  сделката за излизането на Великобритания  от блока е \"справедлив и разумен\" резултат след дни на интензивни преговори. И ЕС, и Обединеното кралство направиха стъпки,  за да се стигне до компромисната сделка , но всъщност Лондон е този, който трябваше да направи по-радикални отстъпки. Окончателното споразумение се различава по много ключови аспекти от \" крайната оферта \", представена от премиера Борис Джонсън на конгреса на неговата Консервативна партия. Тези отстъпки може да имат висока цена, когато  в събота  се стигне до необходимостта сделката да получи одобрението на демократичната Юнионистка партия и на твърдолинейните привърженици на Брекзит сред торите. \"Политико\" представя ключовите елементи на сделката, анализ кой е отстъпил и обобщение какво следва. Митници За митниците двете страни се съгласиха Северна Ирландия официално да бъде част от британската митническа територия, което значи да прилага митата на Обединеното кралство и да може да участва в бъдещи британски търговски сделки. В същото време обаче митническата граница между ЕС и Великобритания ще бъде разположена в Ирландско море, тоест де факто Северна Ирландия ще следва европейските митнически правила. Британските митнически власти ще проверяват стоки на британските пристанища, преди те да влязат в Северна Ирландия. Тези стоки ще може да минават без плащане на мита, ако тяхната крайна дестинация е Северна Ирландия и след това \"няма риск те да навлязат в единния пазар\", каза Барние пред репортери в четвъртък. \"Но за стоките, за които има риск да влязат в единния пазар, британските власти ще прилагат митата на ЕС\", добави той. Критерият за определяне на този риск ще бъде изработен по време на преходния период от съвместна комисия, взимайки предвид специфики като данък добавена стойност. Съвместната комисия освен това ще определи изключения като рибарските плавателни съдове от Северна Ирландия, който плават под британски флаг и които няма да трябва да плащат мита, когато продават улова си в ЕС.      Основното предимство на това решение е, че няма да има проверки по сухопътната граница между Северна Ирландия и Република Ирландия. Северноирландските компании и фермери ще следват митническите и регулаторни правила на ЕС, което значи, че продукти от Северна Ирландия ще могат да пресичат границата, без да трябва да минават през каквито и да било проверки. Има обаче няколко неизяснени въпроса. Бернд Ланге, председател на комисията по търговия в Европейския парламент, изтъкна, че отговорността за митническите проверки ще е изцяло на британските власти, и постави под въпрос дали те имат достатъчно средства и воля за добра проверка на продуктите. В сравнение с първоначалната британска позиция, която предвиждаше митнически проверки в Ирландия (макар не на самата граница), Великобритания отстъпи и прие предложението за \"предпазен механизъм само за Северна Ирландия\", който ЕС предложи през февруари 2018 г. Това е значителна отстъпка, защото преди Джонсън категорично отхвърляше каквато и да митническа граница в Ирландско море. И все пак фактът, че Северна Ирландия не остава изцяло в европейската митническа територия, а ще може да участва в бъдещи търговски сделки на Обединеното кралство, е нещо, което Джонсън може да представи като победа у дома. Демократично съгласие Новите търговски разпоредби ще влязат в сила незабавно след края на преходния период след Брекзит, който ще приключи през декември 2020 г. без вот за съгласие в Северна Ирландия. След четири години обаче Северна Ирландия ще има думата. Парламентът на провинцията ще проведе вот в рамките на два месеца преди да свърши този четиримесечен период, по въпроса дали да продължи да прилага разпоредбите или не. Ако се съгласи с обикновено мнозинство, търговските правила ще се прилагат за още четири години. Ако правилата спечелят \"междуобщностна\" подкрепа в парламента, ще се прилагат за още осем години. Тази подкрепа значи не само обикновено мнозинство сред всички членове, но мнозинство сред партиите от всяка страна на разделението между републиканци и юнионисти, или подкрепа на 60% от членовете, включваща 40% от всяка страна. Ако вотът за удължаване обаче не събере дори и обикновено мнозинство, новите търговски правила ще се прилагат за само още две години. През този период съвместната комисия ще трябва да изготви нова система, за да запази границата отворена, защитавайки единния пазар.      Тези нови договорки нямат нищо общо с предложеното от предишното правителство на Тереза Мей. Подробен механизъм за съгласие бе за пръв път формулиран в предложенията на Джонсън, изпратени до председателя на Европейската комисия Жан-Клод Юнкер в началото на октомври. Тогава той предложи северноирландският парламент да може да гласува за търговските разпоредби, преди те дори да влязат в сила, и след това да има гласувания на всеки четири години. Ако членовете на регионалния парламент отхвърлеха плана от самото начало, той дори нямаше да влезе в сила, а ако го отхвърлеха на по-късен етап, щяха да се върнат съществуващите правила. Джонсън се отказа от предложението си, че трябва да има първоначален вот за влизането на правилата в сила. ЕС успя да вкара по-силни защити за ситуацията, в която споразумението бива отхвърлено след четири години. Основните губещи са северноирландските юнионисти, които искат право на вето и  в момента отказват да подкрепят сделката , Бъдещите отношения Въпреки целия шум през последните дни и седмици, че британските преговарящи искали радикално различна политическа декларация (документът, определящ амбициите за бъдещите отношения), забележително е колко малко е променена тя. Новата версия има 141 клаузи – само с шест по-малко от първоначално договорената от Тереза Мей през ноември 2018 г. Някои от промените са само за да бъде в съответствие със споразумението за оттеглянето, например премахване на разпоредби за северноирландския предпазен механизъм. Дори и до четвъртък дипломати от ЕС твърдяха, че британците искат политическата декларация да се основава само на споразумение за свободна търговия, което не се оказа така. Например клаузите за бъдещо сътрудничество с европейските агенции за лекарствата, авиацията и химикалите са идентични. А клаузата, че Съдът на ЕС ще бъде крайният арбитър в спорове, засягащи еврозаконодателство, все още е там. Непокътната е и частта за сътрудничество в областта на сигурността, която Лондон искаше да промени.      Голямата промяна е в т.нар. разпоредби за равни условия. На срещи с дипломати през последните седмици Барние многократно говори за опасността Великобритания да се превърне в силен конкурент на прага на Европа. Крайният текст включва подсилена клауза, която запазва първоначалния ангажимент за \"отворена и честна конкуренция, включваща силни ангажименти за гарантиране на равни условия\". Тя стига по-далеч: \"Предвид географската близост на Съюза и на Обединеното кралство и икономическата взаимозависимост бъдещите отношения трябва да гарантират открита и честна конкуренция, включваща силни ангажименти за гарантиране на равни условия.\" В обхвата влизат въпроси като държавна помощ, конкуренция, социални стандарти и стандарти за околната среда и данъци. \"Точният характер на ангажиментите трябва да е съизмерим с обхвата и дълбочината на бъдещите отношения и икономическата свързаност на страните\". С други думи – колкото повече Великобритания се отклонява, толкова по-малко задоволителна търговска сделка ще получи. \"Гардиън\" отбелязва, че частта от политическата декларация, според която Великобритания ще обмисли хармонизиране с правилата на съюза в уместни области в бъдещи търговски разговори е премахната. Данък добавена стойност Как данък добавена стойност (ДДС) ще се прилага в Северна Ирландия бе след последните неуредени въпроси в преговорите за сделката. Според сегашното еврозаконодателство всяка държава членка трябва да има ставка на ДДС от поне 15%. Във Великобритания стандартната ставка на ДДС е 20%, като има намалена ставка от 5%, която се прилага за някои стоки, и пълно освобождаване за стоки като детски дрехи, зеленчуци и плодове. В Ирландия обаче стандартната ставка на ДДС е 23% с намалени ставки от 13.5% и 9% за някои стоки. По време на преговорите за Брекзит ЕС бе обезпокоен, че Великобритания може да прилага ДДС ставки за стоки в Северна Ирландия, които да са по-ниски от тези в Република Ирландия, подкопавайки единния пазар. Според северноирландския протокол правилата на ЕС и за ДДС и акцизи ще се прилагат в Северна Ирландия, като Великобритания ще отговаря за тяхното събиране. Приходите от облагаемите транзакции в Северна Ирландия ще остават за Великобритания, вместо да бъдат прехвърляни за ЕС. Великобритания освен това ще може да прилага изключения от ДДС и намалени ставки в Северна Ирландия, ако те се прилагат и в Ирландия. Всички опасения по тези въпроси ще се обсъждат от съвместната комисия, която ще може да преразглежда начина на прилагане на този член. ЕС и Великобритания се договориха и за обмен на информация за борба с измамите. Сделката включва компромис и от двете страни. Демократичната юнионистка партия бе против Северна Ирландия да се третира различно от останалата част на Великобритания. Условията на северноирландския протокол позволяват на британското правителство да определя ставки на ДДС и изключения в Северна Ирландия, които да са в съответствие с тези в останалата част на страната, ако не са по-ниски от тези в Република Ирландия. Какво следва? Британският парламент трябва да проведе гласуване за сделката в събота. Ако тя бъде отхвърлена, Джонсън вероятно ще трябва да поиска отсрочка от ЕС, както го задължава наскоро прието законодателство, целящо да се избегне Брекзит без сделка. Ако споразумението бъде прието от двете камари на парламента в Лондон, Европейският парламент ще е следващият, който ще трябва да го одобри. Идната седмица има пленарно заседание, но ратификацията във Великобритания може още да не е завършила дори и при най-добрия сценарий. Следващата възможност за одобрение ще е на пленарното заседание на европарламента през ноември, но това ще изисква отново отсрочка.", "date": "2019.10.18", "title": "Сделката за Брекзит - кой какво отстъпи"}
{"url": "https://www.dnevnik.bg/bulgaria/2019/10/18/3978445_bulgarskite_i_makedonski_istorici_pak_ne_se_razbraha/", "text": "Историците от българско-македонската комисия за исторически и образователни въпроси  отново не успяха да постигнат напредък за общо разбиране  и формулировки около личността, произхода и революционната дейност на Гоце Делчев. Завършилата вчера следобед двудневна среща в Охрид е постигнала лек напредък в областта на средновековната история и записаното в учебниците по тези въпроси. Това се разбра от думите на двамата съпредседатели на комисията – българският ръководител  проф. Ангел Димитров  и македонският  проф. Драги Георгиев , предадени от македонски медии след срещата. Членове на комисията коментираха пред \"Дневник\", че въпреки сравнително безплодните три досегашни срещи, на които е обсъждана темата за общи чествания на делото на Гоце Делчев, и следващият разговор, планиран за края на ноември, отново ще концентрира разговорите около този въпрос. Те обясниха още, че темата е централна и отправна за всички останали разговори. \"Самият факт, че на тази среща в Охрид колегите от Северна Македония се съгласиха да говорим по темата за Гоце Делчев, може да се смята за напредък, на предишната директно отказваха всякакъв разговор\", коментираха от комисията, макар да отбелязаха, че действително дискусиите не са довели до конкретен резултат. Пред македонски медии проф. Димитров отбелязва, че българската страна е предложила да се направи текст за личността на Гоце Делчев и за общи чествания, който няма да подчертае различията. За разлика от македонския вариант, който според него настоява за различия и затвърждава статуквото. \"Това не е най-добрият подход за нас, когато искаме да обсъдим общ празник на исторически личности, обща история\", казва Димитров. Основното несъгласие в разговорите било за настояването на македонската страна в преамбюла на текста да даде по-подробно обяснение на значението на Гоце Делчев, неговият произход и оглавяваното от него революционно движение за автономия. За пореден път проф. Димитров е отбелязал, че не българската страна твърди, че Гоце Делчев е българин, а това го твърди самият той. \"Просто следваме фактите и виждаме документацията, в която не само той, но и семейството му, най-близките му сътрудници ясно и декларативно декларират самоличността си\", каза Димитров. \"Мога да кажа, че по отношение на Гоце Делчев денят беше напълно безплоден, без никакъв напредък, освен ако за напредък не се смята, че имаше все пак някаква дискусия\", коментира и проф. Драги Георгиев, цитиран от македонски медии. И двамата съпредседатели отчетоха малък напредък по отношение на средновековната история и съдържанието на учебниците в двете страни от този период. Но проф. Димитров заяви, че дори и в тази област има още неща за изясняване и неприети български бележки.", "date": "2019.10.18", "title": "Българските и македонските историци пак не се разбраха за Гоце Делчев"}
{"url": "https://www.dnevnik.bg/kultura/2019/10/18/3976861_otkus_ot_klint_istuud_na_duglas_tompsun/", "text": "                         За пръв път срещнах Клинт през 1974-та. И тогава, и сега беше джентълмен – на снимачните площадки, в холивудските студиа, на големи събития и в дома си в Кармел, Калифорния, който винаги е бил неговата котва, неговата противоотрова срещу повсеместните аплодисменти, които получава заради уникалната си филмова кариера. Винаги е бил щедър спрямо времето си. А също и спрямо безбройните си екранни партньори, филмови сътрудници, приятели, семейство, любовници. Ричард Бъртън ми довери, че Клинт бил най-лесният актьор – \"без никакво театралничене\", – с когото е работил. Изрича известната си днес фраза, за да опие екранния си партньор от \"Гнездо на орли\": \"Клинт притежава \"динамична летаргия\". Нито тогава, нито сега някой знае какво точно е имал предвид, освен че това е било замислено като щедър комплимент. Чарли Бронсън, замесен във войната между \"Мръсният Хари\" срещу \"Смъртоносно желание\" и който на младини се появява в Rawhide (\"Камшикът\"), казва: \"Клинт е класа, така че няма конфликт.\" Ричард Харис признава, че е изживял едно от най-големите си приключения, като му е партнирал в \"Непростимо\". Наред с всички други Морган Фрийман, Джийн Хекман, Шон Пен и Тим Робинс са му почитатели и носители на \"Оскар\" за филм, дело на техния приятел. Поддръжник на гражданските права и активист, Робинс разказва за първата им среща: \"Клинт не е истински републиканец, той е либертарианец. Мислех си, че ще срещна \"Мръсния Хари\", но той е мил, любезен и почтен човек. Вижте само екипа му: с него са от години. Той е лоялен и достоен. Това е важното за всички ни.\" Мерил Стрийп е по-интимна: \"Обичам го.\" Това го повтаря и Хилари Суонк от \"Момиче за милион долара\", също и Рене Русо от \"Под прицел\", Уанда де Хесус и Анжелика Хюстън от \"Кръв\" и Марша Гей Хардън от \"Реката на тайните\". Истууд винаги е взимал жените във филмите си с конкретна причина и не е гледал на тях като на украшения. Той е семеен човек в смисъл на гигантска главоблъсканица: има седем деца от пет различни жени. През 2017-а най-голямата, Кимбър, е на петдесет и три, а най-малката, Морган, е на двайсет и една. Почти всички са откровени и с тях е лесно да се разговаря. Клинт е патриарх на едно необичайно, но всъщност много щастливо семейство. Истууд не е звездна корпорация, а рязък бизнесмен индивидуалист, който е наясно с баланса между бокс офиса и почтеността, професионализма и личното пространство, а най-вече разбира лоялността. Такъв е от телевизионните серии Rawhide от петдесетте години на миналия век. Работи от десетилетия с все същите хора и обяснява: \"Запознати са с термините ми.\" Освен това всички познават Клинт. И това е толкова удобно, когато човек пожелае да разкрие истинската история на една жива легенда... Поздрави за всички. Дъглас Томпсън ТРИ Плувай или се удави \"Учех се от сценаристите си. Когато продуцирах \"Хълмът на храбрите\" и участвах в ролята на сержант Том Хайуей, казах: \"Импровизирайте! Адаптирайте! Победете!\" Полезни за помнене думи.\" КЛИНТ ИСТУУД, 2003 ПЪТЯТ напред внезапно се прояснил. Клинт тъкмо навършил двайсет, когато на 25 юни 1950 г. започнала Корейската война. Знаел, че ще го мобилизират, но по-късно казал: \"Май по-скоро ми се щеше първо да си поживея.\" А това означавало Сан Франциско. Събрал се с няколко свободни като него приятели, които очаквали да ги извикат в армията, и атакували града. Гордее се с прекараното време: \"Толкова се забавлявахме в ония дни, че когато се явихме на преглед, бяхме така изтощени от купони, че си мислехме, че ще се провалим. Обаче се справихме.\" Любовта му към Кармел скоро щяла да се разгори. А увлечението му към едно момиче едва не му струва живота. Форд Орд е просто поредното поделение – дълг, дисциплина и миене на съдове. Основната тренировка е шест седмици без отпуск. Обаче се намира на полуостров Монтерей, заради което Истууд ще е винаги благодарен. Както и на това, че баща му го бил научил да плува. \"Допусках, че може да науча нещо, докато съм в армията, а и там имаха дивизионни факултативни уроци. Отидох да се видя с дежурния капитан и му разказах за различните неща, които съм работил, след като бях напуснал училище. Запита ме дали мога да плувам. – Разбира се – отвърнах. И той ми каза: – От този момент, Истууд, те зачислявам към плувния басейн. Като инструктор. Вече имаше лейтенант и четирима сержанти, които ръководеха басейна, така че не мога да кажа, че работата беше тежка. Внезапно всички бяха закарани на фронтовата линия, с изключение на мен. Предполагам, че името ми просто не беше изскочило от шапката. Така че, ето ме на, двайсетгодишен редник, който печели седемдесет и шест долара на месец, докато отговаря за басейн с олимпийски размери и организира уроците. Беше голяма възможност. Преместих се от казармените помещения в малките спални до басейна. Докато странях от неприятности и ръководех ефективно мястото, бях оставен на мира. Работата ми беше наистина сладка. В шест следобед се измъквах, отивах в Кармел и се срещах с някое момиче. Парите не бяха много, така че реших да започна работа през нощта. Разбира се, че на редниците не им се полагаше да започват цивилна работа в свободното си време... но пък, от друга страна, в правилата на армията не се казваше и че не може. Започнах на смени в захарната компания \"Спрекълс\" в Саунас Вали. В продължение на четири месеца, когато приключвах работата си на басейна, отивах в \"Спрекълс\", където товарех чували със захар, работех нещо по поддръжката или каквото там искаха от мен. Не бях преценил само, че ще ми трябва и някакво време за сън. И тогава, и сега. След четири месеца бях най-изтощеният инструктор по плуване в армията. Накрая заспах в басейна и погълнах повече вода, отколкото ми беше полезно. Разбрах, че ми трябва промяна, така че си намерих работа в клуба на младшите сержанти. Имаше още две момчета, които работеха постоянно там. Единият беше на бара, а другият се грижеше за реда. Напуснах захарната фабрика и започнах в клуба, който беше само на минута път от басейна. Вътре можеше да стане доста щуро. Може би шест или седем момичета и сто и петдесет мъже! На мъжете не им се позволяваше да пият друго освен бира, която беше безплатна, но неколцина умници вмъкваха твърд алкохол и го смесваха с бирата. И това водеше до беди. Наложи се да ступам неколцина. Оказа се полезно да бъдеш висок здравеняк.\" Истууд така и не стига до Корея. Обаче за малко не губи живота си. Този път ръстът му се оказва срещу него. Разказва историята все едно е филмов сценарий: \"Не беше по вина на момичето, тя наистина беше свястна. Запознахме се, когато посетих приятелите си в Сиатъл. Реших, че трябва да я видя отново, и го споменах на приятел, който също беше от Сиатъл. Проблемът беше как да стигна там и да се върна за уикенда. Освен това имах нужда и от пари. \"Той каза, че може да оправи работата. Обясни, че ако си на служба и в униформа, въздушните части в Монтерей ще те откарат където решиш, стига да имат допълнително място в самолета. Така че си взех пропуск и се отправих към Монтерей. Наистина открих малък разузнавателен самолет, който отиваше в Сиатъл. И да, имаше място за мен. Така че отлетях със стил. Видях се с майка си, баща си и Джийн. След това излязох с онова много красиво момиче. Реших, че уикендът ми е бил страхотен, когато се отправих към въздушната база, за да отлетя обратно. Обаче никой не летеше на юг. Седнах, изпаднах в униние и се опитах да измисля какво да правя. Проблемът беше, че трябва да се върна в базата навреме или щяха да ме пишат дезертьор. Дилемата: нямах пари за редовен самолет. Започнах да се мотая и да разпитвам всеки пилот в околността. Накрая дочух, че има торпедоносец, който пътува за Сан Франциско. Разбира се, нямаха места. – Има ли къде да се свра? – запитах отчаяно. – Можеш да опиташ в крилата – каза един от пилотите. Огледа ме внимателно. – Това е единствената възможност. Обаче си твърде едър, за да се вмъкнеш при радара. В този миг бих се смалил като мишка, ако се налагаше. Но дори само краката ми изглежда щяха да препълнят помещението с радара. В опашката имаше малка преграда, с малка вратичка, малък страничен отвор и голямо табло с инструменти. Там не се предполагаше да лети никой, вратите служеха само за да могат хората по поддръжката да обслужват самолета. Но с малко напъване успяха да ме натикат там. Забавно? Може би. Но по-късно никак не беше забавно. Всичко, което можеше да се обърка по време на това пътуване, се обърка. Най-напред страничната врата се отвори и аз почти изпаднах навън – предполагам, че едрото ми тяло бе оказало натиск. Така че ето ме, на километър и половина височина, без парашут, да се държа, за да си спася живота. Имаше малък бутон, който натискаш, за да говориш с пилота, но интеркомът не работеше добре и макар да можех да го чуя, той не можеше да ме чуе. Пилотът забеляза отворената врата и ме предупреди. Започна да ми крещи: – Вратата е отворена, войнико! Затвори вратата, ако не щеш да паднеш в мокрото! Продължих да му викам, но той не можеше да ме чуе. Не мога да кажа, че се наслаждавах на ситуацията, дори и сега мисълта ме ужасява. По едно време издърпах някакъв кабел и успях да го омотая около бравата на отворената врата. Така почти я затворих. Остана малък отвор обаче и ако ви се прииска да се почувствате наистина жалки, ви предлагам да прекарате няколко часа в съзерцание на хубавата голяма височина, както правех аз. Нещата се влошиха, и то бързо! Преди да отлетим, пилотът ме беше предупредил, че ще му се наложи да лети нависоко и ще трябва да ползвам кислородната маска. Докато се изкачвахме стабилно, си сложих маската само за да открия, че не работи. Отчаяно я заръчках и се опитах да кажа на пилота, но той още не можеше да ме чуе. Последното, което помня, преди да изгубя съзнание, бяха думите му, че макар да може да предава, не може да приема нищо, но предвид мястото, височината и скоростта на летене, както и че имаше гориво за два часа и половина, щеше да е достатъчно да стигнем до Калифорния. След това не помня нищо освен замайването и че всичко ми беше мътно. За мой късмет и кислородът на пилота взе да се изчерпва, така че му се наложи да слезе надолу. Сигурно беше минал час, когато започнах да осъзнавам какво става и видях, че сме стигнали Калифорния. Беше лесно да се разпознае, защото всичко беше потънало в мъгла. Можех отново да чуя пилотът да говори. Казваше на базата, че не може да види нищо, така че щял да полети малко над морето, за да провери дали няма да може да се промъкне под облаците. Сега опасността беше, че ако останехме над земята, можехме да се блъснем в планините. Пилотът трябваше да лети на ниско заради кислорода. Все още не бях съвсем разтревожен. Имах чувството, че ако нещата стигнат толкова далеч, щях да оцелея. Но когато започнахме да обикаляме, се сетих за горивото. Погледнах часовника си и видях, че бяха минали два часа и половина от момента, в който пилотът ми бе казал по радиото колко гориво има. Тогава почувствах лека паника. Нямах никакъв начин да се свържа с пилота. Не знаех що за човек е. Дали нямаше да катапултира и да скочи с парашут, да ме остави да падна със самолета? Знаех, че капакът над главата му е отворен, защото кабелът, който го контролираше, стигаше до мястото, на което се намира. Но не можех да измисля алтернатива, освен да си спасявам живота. Пилотът може би беше видял дупка в облаците, защото рязко започнахме да се спускаме. После през страничния отвор видях, че сме над морето. Вече можех да видя брега на Калифорния – плажовете, скалите и планините, чиито върхове се губеха в мъглата. Не разбирах обаче защо пилотът лети над водата, защо не се отправяше към градското летище? Едва по-късно – много по-късно – разбрах, че на човека му било свършило горивото и можел да катастрофира над града, преди да стигне до летището. Нашият живот срещу живота на няколкостотин граждани. Така че се клатушкахме на няколкостотин стъпки над морето, едва на километър от брега. И тогава двигателят отказа, а това е много обезсърчаващо чувство. Чувах свистенето на вятъра, гледах водата, плажовете, скалите и най-вече кабелите, водещи до покрива на пилотската кабина. Определено ми се искаше да знам кога се кани да напусне машината. Видях, че е спуснал задкрилките и осъзнах, че се кани да се приводни. Започнах да се чудя дали самолетът ще може да плава и започнах да се приготвям за момента, в който щяхме да ударим водата, като се захванах здраво, за да мога да преодолея сблъсъка. Видях, че морето е бурно, нямаше лесно да кацнем. А после взехме да подскачаме като камъче по водата, докато океанът се пенеше около нас. Имаш чувството, че в единия миг си във въздуха, а после – в подводница. И после спряхме. Носът беше забит надолу, опашката стърчеше във въздуха. Осъзнах, че съм до контролното табло. Издърпах кабела, който придържаше вратата и излязох на крилете. Пилотът излизаше през капака над себе си, изпълзя и застана до мен. Погледна ме. После скочих във водата и бързо заплувах. Ясно ми беше, че ако самолетът тръгне да потъва, ще ме всмуче със себе си. Така че просто не се застоях. Когато паднахме, слънцето залязваше, а сега светлината помръкваше и се смрачаваше. Имаше големи вълни и много скоро се разделихме. Извикахме си няколко пъти, но бяхме далеч от брега, а ни трябваше всеки дъх, с който разполагахме. Ето как стана всеки да е за себе си. В определено време от годината Тихият океан се изпълва с фосфор и човек може да разбере къде е брегът заради сиянието на разбиващите се вълни. И тогава – може би най-лошото изпитание – се озовах насред някакви медузи! Чувството беше ужасяващо. Бяха толкова близо, че почти можех да ги докосна, дори ги виждах във фосфоресциращата вода. След всичко, което бях преживял, не исках да бъда нажилен до смърт от медузи. Просто продължих да се боря, за да продължа напред. Не знам колко ми отне, за да стигна най-накрая до брега. Но това беше изпитание, което не искам никога повече да преживея. Когато съвсем наближих брега, се наложи да се боря отчаяно заради свирепото обратно течение. Дори на двайсетина стъпки от брега не бях в безопасност. Успявах да преплувам две стъпки, след това морето ме дърпаше обратно на шест. Но сантиметър по сантиметър успях, докато накрая усетих дъното под краката си. Не знам колко време съм лежал в безсъзнание на брега, но когато се съвзех, май бях малко в делириум. Смътно си спомням как тичах напред-назад по брега и търсех лейтенанта, крещях името му, докато пресипнах. Всяка скала, непокрита от вълните, ми заприличваше на тялото му, така че продължих да бродя из прибоя като луд. Известно време се успокоявах с мисълта, че той просто се е поотдалечил. Обаче след като пребродих по няколкостотин метра във всяка посока, за да го търся, взех да се убеждавам, че се е удавил, клетото момче. Спомням си, че чувството беше странно противоречиво. Мисълта силно ме потискаше, а в същото време бях странно приповдигнат, защото не бях аз. Накрая – малко шантаво, като си помисля сега, започнах да се скитам. Бях бос, така че останах до прибоя, вместо да вляза навътре. Заобиколих някакви скали и там, на разстояние от десетина километра, видях светлините на радиопредавателна станция. Не помня нищо, освен че погледнах тази светлина и потеглих към нея. По-късно момчетата от апаратната ми казаха: \"Когато влезе през вратата, човече, приличаше на оцелял от \"Титаник\".", "date": "2019.10.18", "title": "Откъс от \"Клинт Истууд\" на Дъглас Томпсън"}
{"url": "https://www.dnevnik.bg/gradska_sreda/2019/10/18/3978476_krainiiat_srok_za_finansirane_na_remont_na_cenni/", "text": "Наближава крайният срок за подаване на заявления по програма \"Културно наследство\" - 31 октомври, съобщават от столичното направление \"Архитектура и градоустройство\"(НАГ). Програмата има за цел да подкрепи опазването на недвижимите културни ценности в София и да насърчи собствениците им за реставрацията и социализацията им. Програмата ще финансира изцяло обследването на сградите, съставянето на технически паспорт и изготвянето на инвестиционните проекти, както и издаването на разрешение за строеж. Определената обща сума за финансиране на проекти от общинския бюджет за 2019 г. е 300 000 лв. Програмата не поставя ограничения за финансирането на отделните проекти. Координаторът и проектантите ще консултират и съгласуват етапите на проектиране със собствениците на сградите с цел постигане на оптимални резултати. Програма \"Културно наследство\" на Столичната община ще поеме и разходите по авторски надзор от проектантите по време на строителството. Повече информация може да се намери в сайта на НАГ.", "date": "2019.10.18", "title": "Крайният срок за финансиране на ремонт на ценни сгради в София наближава"}
{"url": "https://www.dnevnik.bg/biznes/2019/10/18/3978489_vugledobiv_bobovdol_vurvi_kum_falit_s_nad_102_mln_lv/", "text": "Свързаната с енергийния бизнесмен Христо Ковачки \"Въгледобив Бобов дол\" е обявена в несъстоятелност от Кюстендилския окръжен съд след производство, започнало преди седем години, съобщи  \"Капитал\".   Решението обаче не е окончателно и може да се обжалва пред по-горна съдебна инстанция. Искът за възобновяване на производството по несъстоятелност поради неизпълнение на оздравителния план е на Националната агенция за приходите (НАП), а към нея се е присъединила и държавната \"Мини Бобов дол\", която също е в несъстоятелност. Причината за иска е, че \"Въгледобив Бобов дол\" е пропуснала най-малко две плащания към държавата, което е достатъчно основание дълговете да станат незабавно изискуеми. От материалите по делото и направената експертиза се вижда, че към май 2019 г. фирмата дължи над 102 млн. лв. за данъци и осигуровки.", "date": "2019.10.18", "title": "\"Въгледобив Бобовдол\" върви към фалит с над 102 млн. лв. дълг към държавата"}
{"url": "https://www.dnevnik.bg/video/2019/10/18/3978486_deloto_ktb_lipsvashtite_imena_chast_i/", "text": "Фондация \"Антикорупционен фонд\" (АКФ) анализира хиляди страници от материалите, които прокуратурата е внесла в Специализирания наказателен съд, където се гледа делото за източване на фалиралата КТБ с обвиняем нейният собственик Цветан Василев и още 17 души. От разследването на прокуратурата има данни за отделени над 20 досъдебни производства, за които наблюдаващият прокурор Иван Гешев вече пет години и половина отказва всякаква информация. АКФ реши да оповести резултатите от анализа в документалното разследване \"Делото КТБ: Липсващите имена\". Първият епизод, достъпен от днес, изследва връзката между фалита на КТБ и провала на проекта за газопровод \"Южен поток\".", "date": "2019.10.18", "title": "Делото КТБ: Липсващите имена. Част I"}
{"url": "https://www.dnevnik.bg/zdrave/2019/10/18/3978484_kamarata_na_arhitektite_sezira_i_administrativniia_sud/", "text": "Камарата на архитектите в България е внесла жалба във Върховния административен съд  срещу обществената поръчка  за дострояване на двата 12-етажни корпуса, предвидени за бъдещата детска болница в София. Делото е насрочено за 11 ноември. Според организацията сградата е невъзможна и незаконна в сегашното й състояние, а най-важното - ще бъде опасна. Камарата на архитектите  оспори и пред Комисията за защита на конкуренцията поръчката  с подобни аргументи, но антимонополният орган отхвърли жалбата. А след като търгът беше възобновен, за участие в него оферти подадоха три консорциума. В съобщение от днес камарата отново заявява, че заради опасностите, които създава бъдещият строеж, организацията е подала жалба във ВАС. \"Нормите за земетръс позволяват до 8-етажна болница в София. Според Общия устройствен план и Подробния устройствен план педиатрията не може да е по-висока от 20 метра\", се казва в мотивите. Отбелязва се още, че през 2011 г. съществуващият незавършен строеж, който се предполага да бъде доизграден и да се превърне в новата детска болница, е определен за премахване. А с Подробния устройствен план на столицата се предвижда и строителството на нова, различна по конфигурация детска болница на 5 етажа. Всичко това прави стария строеж, както и обществената поръчка за довършването му напълно незаконни, смятат архитектите. Те отбелязват, че грубият строеж е започнат през 1978 г. и за толкова време всяка сграда старее, а 12-те етажа бетон и арматура са били изложени десетилетия наред на дъжд, сняг, лед и пек без никаква защита. Експерти, включително от Министерството на здравеопазването, стигат до същия извод още през 2004 г., се отбелязва в писмото. От камарата възразяват и срещу това, че в поръчката няма никакви изисквания за една съвременна болница като електричество, водоснабдяване, климатизация и стерилност. \"Няма никаква идея за броя на паркоместата, да не говорим за хеликоптерна площадка за спешните случаи. Няма мисъл за изграждането на топла връзка със съседната университетска болница \"Майчин дом\", се казва още в становището. Предвиденият максимален финансов ресурс за строежа на бъдещата болница е 95 442 000 лв. с ДДС. С него трябва да се дострои стара 12-етажна сграда на територията на Александровска болница, строена в края на 70-те години на миналия век, и тя да се превърне в нова национална педиатрична болница.", "date": "2019.10.18", "title": "Камарата на архитектите сезира и административния съд заради строежа на бъдещата педиатрия"}
{"url": "https://www.dnevnik.bg/sport/2019/10/18/3978494_policiiata_zadurja_oshte_petima_dushi_za_huliganskite/", "text": "Служители на Първо районно полицейски управление в София са задържали тази сутрин още петима души, съпричастни към непристойните действия по време на европейската квалификация между България и Англия в понеделник, съобщи пресцентърът на МВР. Уточнява се, че се издирват още петима души, с което общият брой на установените до момента става 16. От първата група задържани 9 души само на един беше повдигнато обвинение за хулиганство, тъй като е извършил действия, отличаващи се с изключителен цинизъм, а освен това 18-годишният младеж е осъждан и е в изпитателен срок заради предишно наказание. Младежът остава в ареста, като днес съдът ще гледа мярката му за неотклонение. Останалите осем души, участвали в скандала, бяха освободени и се очаква да бъдат наказани с глоби. Срещата между България и Англия беше прекъсвана на два пъти заради расистки скандирания. Снимки и телевизионни репортажи показват и нацистки поздрави, като се очаква санкция от УЕФА заради тези прояви. Действията на част от агитката получиха сериозен отзвук във Великобритания и редица останали страни, като след настояване на премиера Бойко Борисов президентът на Българския футболен съюз Борислав Михайлов подаде оставка. От МВР посочват, че от началото на годината при провеждане на футболни срещи в София са задържани общо 78 души. Спрямо 48 от тях са наложени принудителни административни мерки, като 31 са със забрана за посещение на спортни мероприятия за срок от 2 години и 1000 лева глоба, 9-има имат наложена забрана за 1 година и 1 000 лева глоба, 1 е с 2 - годишна забрана и санкция от 60 часа обществено полезен труд, 1 – с наложена забрана за посещение на спортни мероприятия за срок от 3 месеца.  Шестима от задържаните са оправдани от съда. Спрямо 29 от задържаните са образувани бързи производства за притежание на наркотици, а спрямо 1 има образувано досъдебно производство за хулиганство.", "date": "2019.10.18", "title": "Полицията задържа още петима души за хулиганските прояви на мача с Англия"}
{"url": "https://www.dnevnik.bg/evropa/2019/10/18/3978501_bulgariia_podkrepia_tavan_ot_13_na_sledvashtiia/", "text": "При определянето на следващия многогодишен бюджет на ЕС – за периода 2021-2027 г., България ще отстоява позицията за праг от 1.3% от съвкупния брутен национален продукт на 27-те страни. Това се разбра от думите на премиера Бойко Борисов пред журналисти след първия ден от заседанието на Европейския съвет в Брюксел. Темата за дългосрочния бюджет на общността е \"гореща\" на фона на предстоящия Брекзит, като страните спорят за евентуалното увеличение на приноса на всяка една, когато Великобритания напусне. Европейската комисия предлага праг от 1.11 на сто от съвкупния брутен национален доход на 27-те, а Европейският парламент настоява за 1.3%. Германия, която е от страните с най-голям принос към общия бюджет, настоява при определянето на рамката за 2021-2027 г.  да се сложи таван от 1%  от съвкупния брутен национален продукт. Вижданията на Берлин са подкрепени от няколко страни, сред които Холандия и Швеция. \"Едните искат да бъде съставен на 1% от БВП (има предвид съвкупния брутен национален доход – бел. ред.), други, сред които сме и ние – на 1.3 от БВП, за да не пострадат и кохезията, и земеделието, а и да бъдем по-амбициозни в сферата на иновациите, технологиите, киберсигурността\", каза премиерът Борисов. През 2018 г. ЕК предложи бюджет, който в номинално изражение е с няколко процента по-висок от този за предходния период, така че да се компенсират загубите от напускането на Великобритания и същевременно да се финансират нови програми. България е една от малкото, които получават повишение на средствата по структурните и кохезионните фондове на ЕС, и губи относително малко пари в областта на земеделието. Въпреки че България ще трябва да плаща малко повече в бюджета на ЕС, общият баланс ще продължава да е повече от положителен (през миналата година страната е била на плюс с близо 1.6 млрд. евро), отбелязва  \"Капитал\" . При предложението за бюджет на общността се настоява още финансирането от ЕС  да бъде обвързано  с условия за спазването на върховенството на закона,  срещу което наскоро се обяви Унгария , а българското правителство отдавна възразява.", "date": "2019.10.18", "title": "България подкрепя по-висок праг на вноските за следващия бюджет на ЕС"}
{"url": "https://www.dnevnik.bg/razvlechenie/2019/10/18/3978449_netfliiks_disni_i_epul_-_nachaloto_na_edna_dulga/", "text": "Стрийминг гигантът \"Нетфликс\" ще пусне около 62 нови продукции между октомври и декември. Сред тях попадат пълнометражни и документални филми, сериали и комедийни програми. Това е реакцията на компанията спрямо появяващата се конкуренция от страна на \"Епъл\" и \"Дисни\", чиито платформи ще излязат през ноември, пише \"Ройтерс\". Така по брой на оригиналните продукции \"Нетфликс\" ще доминира на пазара до края на годината, въпреки че \"Епъл\" и \"Дисни\" дават сериозна заявка със заглавия с водещи холивудски звезди, които зрителите вече очакват с нетърпение. \"Епъл\" вложиха няколко милиарда долара, за да създадат богата програма за своите стрийминг услуги. Apple TV+ ще бъде достъпна от 1 ноември и ще дебютира с 9 оригинални продукции. Със самото пускане на стрийминг платформата ще бъде достъпен нов драматичен сериал с Дженифър Анистън в главната роля. Сред заглавията на \"Нетфликс\" попадат  \"Ирландецът\" на Мартин Скорсезе  (27 ноември),  \"Опасно лош: Ел Камино\" ( El Camino: a Breaking Bad Movie) , който ще излезе на 11 октомври, и третият сезон на историческия сериал за кралица Елизабет II \"Короната\".  Disney+ готви нови сериали по \"Междузвездни войни\", а първият от тях ще бъде The Mandalorian с участието на Педро Паскал. Предстои излизането и на игрална версия на класическата анимация от 1955 г. на \"Дисни\" \"Лейди и Скитника\" и шоуто \"Светът според Джеф Голдблум\", в което актьорът ще покаже различна перспектива на аспекти от всекидневния живот като ходенето на плувни басейни и яденето на сладолед. В каталога Apple TV+ ще влязат и научно-фантастичният сериал \"Виж\" (See), в който главната роля играе известният с участието си в \"Игра на тронове\" Джейсън Момоа, и \"Дикинсън\" - черна комедия, посветена на викторианския поет Емили Дикинсън.", "date": "2019.10.18", "title": "\"Нетфликс\", \"Дисни\" и \"Епъл\" - началото на една дълга конкуренция"}
{"url": "https://www.dnevnik.bg/detski_dnevnik/2019/10/18/3977464_s_decata_v_pochivnite_dni_19_i_20_oktomvri/", "text": "                         СЪБОТА  На 18 и 19 октомври 2019 г. Националният исторически музей и Детски музейно-образователен център към НИМ организират фестивал на древните култури \"Приключения в Древния свят\", в който деца на възраст от 6 до 14 години и техните родители могат да се запознаят отблизо с древните култури на Египет, Тракия, Гърция и Рим чрез различни ателиета и работилници, където ще могат да научат как се четат и пишат египетски йероглифи, да сглобяват макет на древноегипетски храм, а по-малките дами ще разберат как са поддържали красотата си древноегипетските царици. Ще има и римски настолни игри като Rota и Latrunculi. За по-малките ще има ателиета за рисуване.  По случай Европейската седмица на програмирането -  Code Week , \"MindHub Център\" организира безплатни работилници за участници от 6 до 12 г. Програмирай робот\" и \"Създай своя игра\". Работилниците са от 11 до 14 ч., адресът е ул. \"Шипка\" 34, зала 212, а регистрация за участие се прави  тук .", "date": "2019.10.18", "title": "С децата в почивните дни (19 и 20 октомври)"}
{"url": "https://www.dnevnik.bg/sport/2019/10/18/3978485_da_predizvikash_tialoto_i_duh_zapochva_balkanskiiat/", "text": "За седма година Балканският 1000-километров ултрамаратон ще предизвика издръжливостта и волята на състезателите. Надпреварата започва в събота, като и тази година събитието ще премине с набиране на дарения за благотворителни каузи. За 11 дни участниците ще изминат 1050 км в Румъния и България, като два пъти ще преминат Дунав и Стара планина. Денивелацията на трасето е 7500 метра. Участниците ще се движат с велосипед в първите четири дни (по 160 км на ден), а след това им предстои бягане в продължение на седем дни (по 60 км на ден). Само 5 души досега са преминали успешно изпитанието. Състезателите могат да се регистрират  онлайн  за участие в цялата дистанция или за отделните дисциплини. Старт-финалът е в Букурещ, като предизвикателството ще започне в 7 ч. в събота. Състезателите се очаква да стигнат до София. на 22 октомври, а на територията на България маршрутът ще премине още през Видин, Белоградчик, Берковица, Своге, Ботевград, Луковит, Плевен, Бяла и Русе. Тази година ултрамаратонът ще подкрепи три български каузи на Multi Kulti Collective (МултиКулти), Фондация \"Дечица\" и Фондация \"Джамба\", като всички са насочени към подкрепа на деца от различни социални групи. Всеки участник ще избере кауза, за която ще набира средства до достигане на поставената от него цел. От предишните шест състезания са събрани общо над 131 хиляди евро. Набирането на даренията става онлайн на  сайта на събитието .", "date": "2019.10.18", "title": "Да предизвикаш тялото и духа: започва Балканският 1000-километров ултрамаратон"}
{"url": "https://www.dnevnik.bg/evropa/2019/10/18/3978498_bivshiiat_katalunski_lider_karles_puchdemon_se_predade/", "text": "Намиращият се в изгнание в Белгия бивш каталунски премиер Карлес Пучдемон се предаде на властите, след като Испания издаде нова заповед за ареста му след  постановените присъди  срещу 12 други сепаратистки лидери, предаде \"Асошиейтед прес\", цитирана от БТА. Пучдемон \"се яви доброволно пред белгийските власти, придружаван от адвокатите си\", съобщи канцеларията му в изявление във връзка с издадената заповед за арест. В текста пише, че бившият каталунски премиер отхвърля заповедта и се противопоставя на всякакви опити да бъде екстрадиран в Испания. Не е ясно дали в момента Пучдемон е задържан и разпитван. Бившият каталунски премиер и други лидери на сепаратисткото движение избягаха в Белгия през октомври 2017 г., след като бяха призовани да се явят пред съда, за да отговарят за опита си за отделяне на областта от Испания. Каталунските сепаратисти организираха референдум за независимост, който испанското правителство определи като незаконен, припомня АП. От понеделник в Каталуня се провеждат  различни протестни акции,  след като Върховният съд на Испания обяви тежки присъди срещу каталунски политици, борещи се за отцепване, заради ролята им за организиране на референдума за независимост. За днес в Каталуня е насрочена обща стачка. Вчера каталунският премиер Ким  Тора обяви в парламента , че иска нов опит за \"упражняване на правото на самоопределение\". Това е фактически референдум, но както и преди, властите в Барселона внимават с изказа - такива референдуми са забранени според испанското законодателство и не едно правителство е настоявало, че въпроси, засягащи целостта на Испания, могат да бъдат решени само и единствено от всички испанци.", "date": "2019.10.18", "title": "Бившият каталунски лидер Карлес Пучдемон се предаде на белгийските власти"}
{"url": "https://www.dnevnik.bg/bulgaria/2019/10/18/3978507_stefan_danailov_izleze_ot_medikamentozna_koma/", "text": "Актьорът Стефан Данаилов е излязъл от медикаментозна кома, съобщи лидерът на БСП Корнелия Нинова. По нейните думи той е контактен, диша самостоятелно и състоянието му видимо се е подобрило. \"Даже иска да се прибира у дома\", написа Нинова и изказа благодарности на лекарите във ВМА.  Медикаментозната кома беше крайна мярка, наложена от затруднения с дишането на актьора. Засега от болницата отказваха да коментират състоянието му. През лятото Данаилов се подложи на операция на тазобедрената става след падане. В началото на този месец той беше приет във ВМА заради белодробен проблем.", "date": "2019.10.18", "title": "Стефан Данаилов излезе от медикаментозна кома"}
{"url": "https://www.dnevnik.bg/ot_vas/galeriiotvas/2019/10/18/3978370_chitatelska_fotogaleriia_baalbek/", "text": "Баалбек в Ливан е място на едни от най-мистериозните руини на Римската империя – монументален храм на Юпитер на 2 хил. години, който се изправя върху каменни блокове, тежащи 3000 тона. Колоните на Стоунхендж са с тегло около една четвърт от теглото на тези каменни блокове. (На снимката е по-добре запазеният и по-малък в сравнение с този на Юпитер храм на Бакхус.)", "date": "2019.10.18", "title": "Читателска фотогалерия: Баалбек"}
{"url": "https://www.dnevnik.bg/politika/2019/10/18/3978514_borisov_ne_vijda_prichini_za_losh_monitoringov_doklad/", "text": "България е изпълнила всички препоръки за европейския  доклад по механизма за сътрудничество и проверка , заяви премиерът Бойко Борисов пред журналисти след заседанието на Европейския съвет в Брюксел. Попитан дали е оптимист за доклада, който се очаква да бъде оповестен скоро, Борисов отговори положително. \"Доклад ще има, ние сме изпълнили абсолютно всички препоръки, така че да видим сега какво ново ще се появи. Оптимист съм, защото абсолютно всичко, което искаха, няма нито една дума, по която Брюксел да е искал наше решение и ние да не сме го изпълнили на момента\", заяви Борисов. Той все пак даде да се разбере, че \"за 10 години винаги се намира нещо независимо кое правителство е\". Страх от разширяване на ЕС Премиерът коментира и темата за присъединяването на Северна Македония и Албания към ЕС, след като в първия ден от срещата в Брюксел европейските лидери не се споразумяха за започване на преговори за присъединяване с двете страни. \"Да, има страх от разширяването, безспорно\", заяви Борисов. Според него обаче нищо не е приключило, а огромната част от държавите са \"за\" двете балкански страни да получат подкрепа. \"Никой не е казал \"не\". Всеки казва: Добре, но нека да се подготвят максимално добре, за да нямаме впоследствие проблеми\", каза той и продължи. \"Няколко пъти говорих със Зоран Заев и моят съвет към него беше да не си подава оставка\", изтъкна още Борисов. Той посочи, че Северна Македония е положила максимални усилия, като дори смени името си. По-късно Европейският съвет реши да се върне към обсъждането на темата за разширяването на ЕС преди Срещата на върха ЕС-Западни Балкани през май 2020 г. в Загреб в рамките на Хърватското ротационно председателство. Американските мита и България Министър-председателят коментира и въпроса за американските мита за някои стоки от ЕС, които влизат в сила от днес. \"България и САЩ имат много добри двустранни отношения, даже днес оттам се прибират главният прокурор, заместник главният прокурор, шефовете на служби. Имаме изключително добро двустранно сътрудничество. Нито една от стоките, които са посочени в санкциите, не касаят България\", заяви Борисов. Той очаква в следващите месеци да има много по-добро развитие на двустранните отношения. На въпрос за евентуални санкции срещу Турция заради операцията в Сирия той каза, че на съвета днес още веднъж е било потвърдено, че всяка държава сама решава дали да налага оръжейно ембарго на Турция. \"Към този момент след спиране на огъня не виждам смисъл да налагаме такова\", е мнението на българския премиер.", "date": "2019.10.18", "title": "Борисов не вижда причини за лош мониторингов доклад за България"}
{"url": "https://www.dnevnik.bg/detski_dnevnik/2019/10/18/3978415_anna_jukivskaia_terapevt_tiineidjurite_dnes_imat_mnogo/", "text": "- По-голяма част от родителите, които в момента са на 40 години, сме деца на отсъстващи родители. Тогава, през 90-те, се случваха големи промени – едни професионалисти, които трябваше да реализират своите най-големи успехи, бяха захвърлени в изключително несигурна среда. Ние, децата им, бяхме оставени да се оправяме сами, да се възпитаваме улично и оцеляхме въпреки неприятните условия Така че и тогава не им е било лесно. - Това е изключително динамично и ползотворно време. В него детето се диференцира, отделя се от родителското тяло и това трябва да му се позволи, разбира се, в определени параметри. То трябва да разполага със свобода, за да направи своите грешки, и когато ги извърши, да знае, че има кой да е до него и да го подкрепи. В този период се смесват различни елементи. Съществено влияние играят хормоналните промени в тялото, както и развитието на мозъка. Заедно с физическото съзряване се наблюдават и емоционални амплитуди. Детето тества родителите си дали ще го обичат такова, каквото е – с всичките му особености, странности, бунт срещу наложени норми, от които има нужда. Това е времето на величието – \"аз мога и знам всичко\", \"ще ми се размине\", времето на отхвърлянето. Винаги казвам, че ако някой не е минал през този процес, той ще го връхлети на 25-27 години, тогава, когато би трябвало да е съзрял емоционално. Така че когато един родител ми каже - \"но то беше толкова добро дете, дори по време на тийнейджърството\", за мен светва червена лампа. - Това не е точно така, защото всъщност в детето дълго време са протичали различни процеси, докато даден отключващ елемент ги е разкрило – например гледало е някакъв филм, случило се е нещо в училище и му е кипнало – прилича на тенджера под налягане. До 11-12-годишна възраст децата говорят много, хубаво е родителите да хванат този момент, защото след това те наистина затварят една врата. - Най-важното е да разговаряме с децата. Но много често, ние, родителите, питаме не за да чуем какво имат да ни кажат те, а за да изречем какво имаме да кажем ние. Така комуникацията веднага се спира. Нека да ги изслушаме, дори и да не сме съгласни с чутото. Да им дадем опорна точка в диалога, но без да се чувстват осъдени, и да не влизаме в моралистична позиция, която не води доникъде. Много често даваме и изричаме забрани, докато гледаме в екраните на смартфона си. Това е т.нар. разсеяно родителство. Не бива да се допуска, трябва да сме наистина присъстващи, да дадем сто процента внимание. - Различни са. Има много стресирани деца в 7 и 8 клас, загубили съня си от притеснения, свързани с матурите. Дори и да липсват очаквания към това как ще се справят на изпитите, около и у тях витае ужасно напрежение. Ако си сложил равен знак между това кой си ти и какви са твоите постижения, то в момента, в който станат нестабилни, ти ще загубиш усещането за себе си като стойностна личност и тогава ще навлезем в рискова фаза. Когато някой родител ми се обади и каже – имаме ситуация и проблем с тийнейджъра вкъщи, аз винаги препоръчвам кабинетът да се посети и от поне единия от родителите, желателно е да присъства дори цялото семейство. Какъвто и симптом да има, той ни дава представа за цялата система – у младежа не се случва нещо отделно, изолирано в неговия живот. Например често се забелязва, че когато има проблеми в родителската двойка, детето се опитва по всякакъв начин да насочи вниманието върху себе си, за да може двамата родители да се обединят поне за тази кауза. - Един от най-големите проблеми в момента е провокираното от социалните мрежи усещане за т.нар. FOMО (от Fear of Missing Out) – т.е. че постоянно изпускаш нещо или че тук и сега трябва нещо да се случи. Няма никакво задържане на този импулс, няма никакво желание да се изчака. Равнението е спрямо технологичното развитие около нас – колкото скоростта е по-бърза, толкова и по-бързо искаме и нямаме търпение за нищо. Тийнейджърите използват предимно Инстаграм, който се счита от родителите за по-безобидната социална мрежа, но това не е съвсем така. В него масово разпространени са хаштаговете, чрез които се създават групи по интереси. Освен с хубави те са свързани и с деструктивни моменти като хранителни разстройства, самоубийствени нагласи и все още актуалното самонараняване. На пръв поглед те не си личат, но който е запознат, ги търси – например #ana идва от \"анорексия\", #mia – от булимия. Чрез хаштаговете децата намират начин да споделят информация като как да се крият от родителите при определен проблем. Но все пак социалните мрежи предоставят и подкрепа – децата си намират общности, индентифицират се и споделят проблеми, намират с кого да си говорят, що се отнася до външния им вид, като например притеснения от поява на акне, а и не само. - По-скоро не – ако десет деца видят едно и също нещо, две ще реагират на влиянието му. В момента по-важно е самото показване, селфи културата. Защото ако нещо не се покаже, то едва ли се е случило. Няма я границата на личния живот. Виждаме много демонстрации на щастлив и хубав живот, но, както знаем, много от скучните или негативни моменти остават скрити. Тийнейджърите не разбират това и искат да наваксат, искат и на тях да и им се случи този по-хубав живот... Що се отнася до идентификацията с определени известни личности – винаги е имало такава. Да искаш да приличаш на певци, актьори, сега и влогъри и K-pop звезди е нормално. Ти търсиш нещо, от което да се почувстваш част, да заприличаш на някого, когото харесваш, и това става чрез визуалния код. В същия момент сигналите от родителя са много важни – той трябва да показва, че обича детето си такова, каквото е, без значение от цвета на косата му. Тийнейджърите търсят отговор на въпроса \"Кой съм аз\" през цялото време. Усещането за себе си винаги ще минава през това как другите ни виждат. Когато това обаче стане основно и най-определящо за мен и моето себеусещане, тогава става проблем – т.е. стойността ти се измерва по това. - Да, защото те се изгубват – губят представа какво точно ги заобикаля и че не всичко е в телефона. А самите родители изпускат момента с лягането вечер и позволяват да се гледат смартфони в леглото. Трябва да се знае, че светлините възбуждат мозъка и поради това децата заспиват трудно, от което следва поредица от негативни натрупвания – задействат всякакви когнитивни проблеми като затруднено запаметяване, концентрация и внимание, раздразнение, трудност при комуникации. Родителят не бива да се притеснява да има контрол върху телефона на детето си, да следи къде е то, да му поставя лимит с интернет, да разгледа какви приложения е свалило, без да гледа съдържанието му, ако няма изричното разрешение за това. - Днешните младежи са много спонтанни, по-спокойни в това да заявят себе си, имат възможност да експериментират с таланти. Много от тях доброволстват и се включват в различни проекти именно защото имат свободата да се изразят. В тази възраст, освен да са пълни с идеи за щуротии, те са богати и на много планове, проекти, идеи. Имат много повече опит от нас някога на техните години. Те са и по-отворени към флуидността, към това как се определят като сексуална ориентация. В този смисъл са по-толерантни въпреки всички в момента екстремни позиции за традиционното семейство.", "date": "2019.10.18", "title": "Тийнейджърите днес имат много повече опит от нас на техните години"}
{"url": "https://www.dnevnik.bg/evropa/2019/10/18/3978516_katalunia_e_zaliata_ot_protesti_sagrada_familiia_e/", "text": "Стотици хиляди хора излизат в различни градове от испанската провинция Каталуня с искане за независимост и призиви за \"освобождаване на политзатворниците\", съобщи \"Ройтерс\". Мнозина от тях планират да се включат в походи към Барселона, където по-късно днес да се включат в голям митинг. Петият ден на бурни протести от присъдите за сепаратистките лидери от 2017 г. доведе до затваряне на катедралата \"Саграда фамилия\" - най-голямата туристическа забележителност на Барселона. Причината, посочена в официалния профил в \"Туитър\", е, че демонстранти са застанали пред входа на сградата и управата на храма не може повече да гарантира достъпа на туристите. Известният като \"Класико\" футболен двубой между грандовете \"Барселона\" и \"Реал Мадрид\" следващата събота е отложен по молба на организаторите, съобщи в петък Испанската футболна федерация (RFEF). Двата клуба трябва до 21 октомври да се разберат помежду си за нова дата, след което решението има право да вземе комисия на федерацията. Петъчните шествия са мирни и имат най-различни форми - от родители с детски колички до велосипедни походи покрай магистрали и главни пътища. Заради тях е прекратено движението по някои ключови пътни артерии в Каталуня, както и основни булеварди в провинциалната столица. Влаковете в Каталуня и метрото в Барселона се движат с разреден график след призивите за обща стачка.      Летище \"Ел Прат\", на което тази седмица заради протестите бяха отменени около 150 полета, работи нормално днес. Изключение са 36 полета на нискоразходната авиокомпания Vueling в петък заради включването в стачката. Досега протестите винаги са започвали мирно, но след падането на вечерта преминаваха в улични сблъсъци, палежи на контейнери за смет, столове от заведения по популярната сред туристите улица с пешеходна зона \"Рамбла де Каталуня\" и трошене на витрини на магазини. В четвъртък са били подпалени и десетина дървета. Според властите са били подпалени, включително снощи, близо 700 кофи за смет и щетите се оценяват на около 1.5 млн. евро. Заводът на \"Сеат\" в Марторел край Барселона спря производството от четвъртък следобед до събота поради притеснения, че шествията ще блокират трафика, съобщи говорителка на компанията, поделение на германския гигант \"Фолксваген\". Борсата \"МеркаБарна\" обяви, че днес са се сринали с 85% продавачите на рибни продукти, а търговците на цветя на едро съобщиха, че не са се появили 90% от клиентите им.     ", "date": "2019.10.18", "title": "Каталуня е залята от протести, \"Саграда фамилия\" е затворена"}
{"url": "https://www.dnevnik.bg/biznes/2019/10/18/3978515_afrikanska_chuma_e_ustanovena_po_divi_svine_krai/", "text": "Африканска чума е установена при диви свине в района на Бойчиновци и Троян, съобщи днес Българската агенция за безопасност на храните. Заболяването е смъртоносно за животните, но не и за хората. От данните на агенцията се вижда, че с обявяването на групов лов на дива свиня от 5 октомври констатираните случаи на заболяването 20 дни по-късно са само седем - в Бургаско, Шуменско, Монтанско, Русенско. Междувременно вчера е констатирано заболяване в животновъден обект в Смядово, където се отглеждат животни от породата източнобалканска свиня. Според регистъра на агенцията стадото се състои от 166 животни. Когато е открито заразено диво животно, се обявява санитарна зона с площ 200 кв. км около трупа. При случая в Смядово е обявена трикилометрова предпазна зона, в която всички домашни свине трябва да бъдат умъртвени, а в радиус 10 км от мястото животните ще са под постоянно наблюдение. На територията на цялата страна е забрането извеждането на свине на паша. Държавата обезщетява с 300 лв. стопаните, които доброволно умъртвят животните си. Междувременно шефът на агенцията по храните е отменил заповедите за ограничителен режим, обявени през февруари и март край Девня, Тервел, в ловното стопанство Каракуз край Силистра и край Цар Асен, също силистренско. Вчера Министерството на земеделието пусна за обществено обсъждане  промени в наредбата за отглеждане на домашни животни, които засилват мерките за биосигурност заради африканската чума по свинета. Досега са унищожени 130 хил. домашни или промишлено отглеждани прасета, което е 20% от поголовието. Болестта се разпространява главно чрез диви прасета, чиято популация според експертни оценки наброява около 100 хил. бр. Разчита се на груповия лов за намаляването й, за да се ограничи и разнасянето на заразата, срещу която няма ваксина. ", "date": "2019.10.18", "title": "Африканска чума е установена по диви свине край Бойчиновци и Троян"}
{"url": "https://www.dnevnik.bg/sport/2019/10/18/3978503_aleks_furgjusun_beshe_zamesen_v_sumneniia_za/", "text": "Легендарният мениджър на \"Манчестър юнайтед\" сър Алекс Фъргюсън беше замесен в подозрения за уговаряне на мач срещу \"Ювентус\", пише \"Фокс спортс\", като се позовава на изказване на прокурора Брайън О'Нийл. В основата са думи на футболния агент Джузепе Паляра, който заявил, че връчил на шотландеца златен часовник \"Ролекс\" на стойност 30 хил. паунда. Журналисти под прикритие записали твърденията на Паляра. Посочва се, че часовникът бил възнаграждението за уговарянето на двубой с \"Ювентус\" в Шампионската лига. Паляра и друг агент - Дакс Прайс, в момента са изправени пред обвинения за подкупи след разследване на журналисти под прикритие от \"Дейли телеграф\". В него репортерите записали серия срещи между двамата футболни агенти. Твърди се, че те били склонни да участват в корупционна схема и че взели плик с 5000 паунда. Паляра и Прайс опитвали да вкарват футболисти в английския футбол, като във времето имали връзки с мениджъри като Антонио Конте, Стив Макларън и Хари Реднап. Посочва се, че според твърденията им Фъргюсън бил замесен в корупция и уреждане на мачове. \"Паляра обвинява сър Алекс Фъргюсън, че е взимал пари от трансферни сделки в миналото, като казва, че той би работил само с агенти, които споделяли пари с него. Той твърди, че е плащал на Фъргюсън преди\", заяви О'Нийл. \"99% от индустрията е съставена от хора, които ако не бяха във футбола, щяха да продават коли втора ръка\", казал Паляра пред журналист под прикритие. Паляра и Прайс отхвърлят всички обвинения.", "date": "2019.10.18", "title": "Алекс Фъргюсън беше замесен в съмнения за уговаряне на мач срещу \"Ювентус\""}
{"url": "https://www.dnevnik.bg/kultura/2019/10/18/3978050_shvedskata_akademiia_zashtiti_reshenieto_si_da_nagradi/", "text": "Шведската академия защити решението си да награди с  Нобел за литература за 2019 г. австрийския писател Петер Хандке , като заяви, че той е имал провокативни коментари, но не е подкрепял кръвопролитията, съобщи \"Ройтерс\". В статия, публикувана вчера в шведския всекидневник \"Дагенс Нихетер\" Матс Малм - председателят на Шведската академия, приема, че Хандке е правил \"провокативни, неподходящи и неясни коментари по политически въпроси\". Той обаче казва още, че писателят не е възхвалявал кръвопролитията и ясно е осъдил клането в Сребреница. \"Академията не откри нищо в писането му, което да съдържа атака срещу гражданското общество или срещу уважението спрямо равенството на хората\", допълва Малм. Академията цитира статия от 2006 г. в германския вестник \"Зюддойче цайтунг\", в което Хандке казва, че събитията в Сребреница са най-лошото престъпление срещу човечеството в Европа след Втората световна война. Присъждането на Нобел за литература за 2019 г. предизвика критика, включително от оцелели от събитията в Сребреница през 1995 г., които призоваха академията да оттегли наградата, която се равнява на 930 хил. долара и бе  обявена миналата седмица . През 2006 г.  Хандке говори на погребението  на Слободан Милошевич, който почина, докато беше задържан в очакване на делото срещу него в Трибунала на ООН за военни престъпления в Хага за ролята му във войната на Балканите през 90-те.  Хандке е изказвал подкрепата си и за Радован Караджич и Ратко Младич, които бяха обвинени в геноцид и престъпления срещу човечеството заради убийството на над 8 хил. мюсюлмански мъже и момчета в зоната на сигурност на ООН - анклава Сребреница, припомня агенцията. Албанският премиер Еди Рама обвини академията, че награждавайки Хандке, \"омаловажава стойността на наградата\" и с това влиза в пореден скандал, който ще повлияе на репутацията й в следващите десетилетия. Решението на академията се критикува силно в Албания и Косово, където около 10 хил. етнически албанци са убити, а близо един милион са прогонени по време на войната през 1998-1999 г., водена от силите на Милошевич. Мунира Субашич, президент на асоциацията \"Майки на Сребреница\", която се занимава с оцелелите от събитията през 1995 г., определи решението на академията като \"позорно\". Преди ден самият Хандке заяви, че  \"никога повече\" няма да говори с журналисти , след като е бил нападнат с въпроси относно позицията си за войната в Югославия през 90-те години, а не относно писателските му постижения.", "date": "2019.10.18", "title": "Шведската академия защити решението си да награди Петер Хандке"}
{"url": "https://www.dnevnik.bg/sport/2019/10/18/3978535_izpulkomut_na_bfs_se_nasochva_kum_vajnoto_zasedanie/", "text": "Собственикът на \"Лудогорец\" Кирил Домусчиев е единственият отсъстващ сред 15-те членове на изпълнителния комитет на БФС, чието ключово заседание се провежда в Бояна, заяви източник на \"Дневник\". Досегашният президент  Борислав Михайлов подаде оставката си и заяви, че отдавна е имал такова намерение . Той потвърди, че на заседанието присъстват 14 от 15-те представители на изпълкома. В дневния ред има само две точки. Първата е свързана с представянето на националния отбор по футбол, а другата е \"Разни\". Очаква се  вицепрезидентът Атанас Фурнаджиев , за когото се смяташе, че е фаворит да заеме поста на Михайлов, също да подаде оставка. Освен него и Михайлов, на място пристигнаха и другите членове на изпълнителния комитет, сред които първият вицепрезидент Йордан Лечков, Фурнаджиев, Венцислав Стефанов и Камен Костадинов. Сред тях е и бившият собственик на \"Левски\" Спас Русев. \"Очаквам да приемем оставката. Това е акт на приемане на отговорност\", каза друг от членовете Валентин Михов. Заседанието започна в 14 ч., а след края му решенията ще бъдат представени пред журналистите.", "date": "2019.10.18", "title": "Кирил Домусчиев отсъства от ключовото заседание на изпълкома на БФС"}
{"url": "https://www.dnevnik.bg/v_pamet/2019/10/18/3978539_kubinskata_balerina_alisiia_alonso_pochina_na_98_godini/", "text": "Известната кубинска балерина Алисия Алонсо, станала известна през 40-те години на миналия век и ръководила международно признатия Национален балет на Куба, е починала в четвъртък на 98 години, обяви държавната кубинска медия, предаде \"Ройтерс\". В своя публикация в \"Туитър\" президентът Мигел Диас-Канел написа, че Алонсо е оставила незаменимо наследство и е поставила Куба в олтара на най-добрите в танца по целия свят. \"Благодаря ти, Алисия, за твоя безсмъртен труд\", допълва той. Известна с интерпретациите си на \"Жизел\", Алонсо танцува с Американския балетен театър през 40-те и 50-те години. Определяна е като една великите балерини на XX в.. Завръща се в Куба след революцията на Фидел Кастро през 1959 г. и основава Кубинската балетна компания. Тя продължава да танцува и след навършването на 70 години, макар и с влошено зрение.", "date": "2019.10.18", "title": "Кубинската балерина Алисия Алонсо почина на 98 години"}
{"url": "https://www.dnevnik.bg/kultura/2019/10/18/3978508_centurut_pompidu_shte_otvori_prostranstvo_ot_72_hil/", "text": "Френският център за съвременно изкуство \"Жорж Помпиду\" планира да отвори гигантско пространство в предградията на Париж през 2025 г. То ще се намира в Маси на 45 минути с кола от Париж в региона Ил дьо Франс. Размерът на бъдещата \"фабрика за изкуство\", както е наречено пространството, ще бъде около 72 хил. кв.м и ще съдържа хранилище и зала за изложби. Очаква цената за неговото построяване да бъде около 50 млн. евро, пише онлайн изданието \"Артнюз\".  Целта е повечето от помещенията в сградата да служат като хранилище за съхраняване и консервиране на колекцията на \"Помпиду\", която съдържа над 120 хил. произведения. Те от години се пазят в самия център. Разликата е, че в Маси те ще бъдат излагани пред публика в различни изложби. Във \"фабриката за изкуство\" ще попаднат и част от 5000-те творби от Музея на Пикасо в Париж. Друга амбиция на \"Помпиду\" за клона на центъра в Маси е да изнесе част от живата си програма извън Париж. Затова и \"фабриката за изкуство\" ще предлага зала за изпълнителски изкуства от 1650 кв.м. В програмата на пространството, която вече се планира, ще влезе поредица от представления. В нея ще си сътрудничат местни и чуждестранни артисти, които ще отдадат почит на френския писател от течението на сюрреализма и министър на културата Андре Малро (1901 - 1976 г.), и по-точно на неговата идея за \"музей на въображението\". Фабриката за изкуство е поредната крачка от стъпките, които предприема \"Помпиду\" за своето разширяване с отваряне на нови клонове на музея в последните години. В момента центърът има клонове в Брюксел и Мец, Франция. През следващия месец се очаква за бъде отворено и дългоочакваното пространство в Шанхай.", "date": "2019.10.18", "title": "Центърът \"Помпиду\" ще отвори пространство от 72 хил. кв.м в предградие на Париж"}
{"url": "https://www.dnevnik.bg/bulgaria/2019/10/18/3978565_krasimir_kunev_bulgariia_ne_izpulniava_200_resheniia/", "text": "България не изпълнява стотици решения на Европейския съд по правата на човека (ЕСЧП), сред които по дела за полицейско насилие, убийство на задържани хора и изтезания, казва председателят на Българския хелзинкски комитет (БЧК) Красимир Кънев в интервю за в. \"Сега\". Кънев съобщава данните в отговор на въпрос за делото \"Колеви срещу България\". Става въпрос за процеса за убийството на прокурор Николай Колев през 2002 г. в София, където въпреки твърдения за възможно участие на тогавашния главен прокурор разследването остава именно под неговия контрол, а убийството остава неразкрито. В заведеното впоследствие дело ЕСПЧ установява, че разследването не е било достатъчно ефективно, и препоръчва на България да осигури механизъм за разследване срещу главния прокурор. \"Има около 200 решения на ЕСПЧ, които са на преглед в Комитета на министрите на Съвета на Европа, защото не са изпълнени. Има ред причини, поради които точно това решение (по делото \"Колеви срещу България\" - бел.ред.) не се изпълнява, една от които е желанието на самия главен прокурор да остане над закона\", казва Кънев. Той коментира и действията на институциите по случая с освобождаването на Джок Полфрийман (интервю с австралиеца вижте  тук ), като отбеляза, че конфискацията на паспорта му е допустима, докато тече процедура по експулсиране, но не е известно как стои въпросът след спирането ѝ. Той добавя, че престоят му в Бусманци е бил противозаконен, защото той трябва да е с цел депортиране, а няколко високопоставени държавни служители казаха, че той е там до произнасяне на касационния съд по производството за възобновяване на неговото предсрочно освобождаване. \"Ако Полфрийман подаде жалба в Страсбург за задържането си в Бусманци, то ще бъде признато за противозаконно\", смята председателят на БХК. Той отбелязва, че същото важи и за забраната му за напускане на страната, която определя като \"още по-абсурдна\", защото важи за периода на изтърпяване на наказанието му \"лишаване от свобода\", което вече е изтърпял. \"Тя (забраната – б.р.) трябва да бъде премахната от този, който я е наложил, а именно от дирекция \"Миграция\". Това, че тя разиграва една комедия пред целия български народ - да се оправдава, че не може да го депортира заради забраната за пътуване, която самата тя трябва да премахне, е грубо погазване на закона. Тази дирекция \"Миграция\" е сред най-често осъжданите в Страсбург. Нещата отиват пак натам, че българските граждани ще плащат за безобразията на чиновниците\", смята Кънев. Попитан за отношенията му с членовете на съдебния състав, който взе решение за предсрочното освобождаване на Полфрийман, Кънев посочва, че се е виждал с всеки от тях не повече от 3-4 пъти и дори няма спомен формално да са се запознавали. \"Единият от тях е участвал в нашия конкурс \"Човек на годината\" и е бил награден, но журито е от хора, които не са от нашата организация. От другия съдия, като беше в ръководството на Съюза на съдиите, сме искали становище във връзка със съдебната реформа. Дотук спира всякакво сътрудничество. Това, че този тип сътрудничество може да породи някакъв конфликт на интереси и да бъде основание за отвод на този съдебен състав, е пълна глупост\", казва той. \"А нашето становище по делото за предсрочното освобождаване сме го дали на първа инстанция без никаква идея от кого ще се гледа то след обжалване. Намирам атаката срещу тези съдии и срещу Съюза на съдиите за крайно нечестна и злонамерена. Обърнете внимание, че съдията докладчик в състава на ВКС, който в момента разглежда делото по искането на главния прокурор за възобновяване - Жанина Начева, е участвала в състава, който преди 10 години е постановил окончателното съдебно решение за неговото осъждане. По този въпрос не възниква и дори не се обсъжда конфликт на интерес и основание за отвод, което е още едно доказателство за преднамерения характер на атаката срещу съдиите от апелативния съд\", добавя той. Кънев посочва, че представители на БХК от години се явяват по дела като експерти, включително и за съдилища в други държави, и припомня, че становището му по делото \"Полфрийман\" е дадено в лично качество, а не от името на БХК. На въпрос за искането на ВМРО Българският хелзинкски комитет да бъде закрит Кънев казва, че това е преднамерена атака, която не е първата и освен това е предизборна. \"Това са последователни неосталинистки подходи към неправителствените организации\", е неговото мнение. По темата за расизма, която стана особено актуална след мача България – Англия в началото на седмицата, той казва, че не трябва да се сещаме, че в България има расизъм, само когато някоя чуждестранна медия започне да пише за него. \"Той е често срещан и извън стадионите, често срещан е и в парламента, и в правителството. Вицепремиер например през януари отиде в едно пловдивско село и каза, че ромите са станали нетърпими, след което изгониха над 100 души посред зима от жилищата им. ЕСПЧ даде привременни мерки по този случай, които не са изпълнени. Футболни агитки участваха в протеста и в това село и впоследствие в Габрово, както и в протестите в подкрепа на Иван Гешев\", посочва Красимир Кънев.", "date": "2019.10.18", "title": "Красимир Кънев: България не изпълнява 200 решения на Съда по правата на човека"}
{"url": "https://www.dnevnik.bg/sport/2019/10/18/3978570_borislav_mihailov_podadoh_ostavka/", "text": "Президентът на БФС Борислав Михайлов обяви, че е подал оставката си и напусна заседанието на изпълнителния комитет на организацията. Той каза, че от много време е обмислял да направи този ход. \"Четиринадесет години са доста дълго време. Отдавна се замислях, че може да съм омръзнал на хората, въпреки свършеното. Напоследък се случиха много неща, които вкарват много неща въобще във футбола и във футболния съюз - не че аз съм виновен, но предпочетох с моята оставка да сваля това напрежение и моите колеги да могат да работят\", започна Михайлов. Той добави, че оставката му \"няма общо\" с  призива на министър-председателя Бойко Борисов след мача с Англия да слезе от поста . Михайлов посочи, че има момент, в който на човек просто му омръзва \"и ето ме тук пред вас\". Също така отрече, че е  отказвал да подаде оставката си . На въпрос на \"Дневник\" дали е станал жертва на подготвена акция той отговори: \"Сто процента това не е организирано от футболния съюз, със сигурност. Каквото трябва за сигурността на мача сме направили - платили сме на стюарди, на полиция. Така че не мога да гадая дали е нарочно или не е нарочно - това е факт. Освен това много голяма роля за тази истерия дойде от Англия.\" След това заяви, че не се чувства предаден. На друго питане на \"Дневник\" Михайлов отговори, че след оттеглянето му няма как България да изгуби позициите си в УЕФА и ФИФА. В изказването си заяви, че в българския футбол няма черно тото и уредени мачове. \"За 14 години със сигурност имам вина някъде. Футболният съюз е много широко понятие. Тук съм ви казвал поне 20 пъти - футболният съюз е регулатор и не може да реагира на ставащото в клубовете и за работата с младите. А и за играта на националния отбор - аз като бях вратар, шест гола не са ми вкарвали\", каза той. \"Тъжно ми е, че на последния мач с Англия аз половината футболисти не ги познавам. Тази вина аз не я нося\", каза Михайлов. Попитан за най-голямата си грешка, заяви: \"Вероятно съм бил твърде добър към абсолютно всички. Такъв тип като мен трудно се намира, който може да понася всичко\". \"Нося отговорност пред хората, които са ме избрали (на конгреса)\", продължи Михайлов. Той посочи, че бюджетът на футболния съюз се е увеличил около три пъти. \"Всички може да смятате и да направите разликата. Във всичките години парите са вървели нагоре.\"", "date": "2019.10.18", "title": "Борислав Михайлов: Оставката ми няма общо с искането на Борисов"}
{"url": "https://www.dnevnik.bg/kultura/2019/10/18/3978273_kak_plovdiv_ne_osumna_v_poeziia/", "text": "На 16 октомври проект на име \"Манускрипта 39\" трябваше да превърне най-голямата пешеходна улица в Пловдив в най-дългата улица, по която минаващият буквално се спъва в поезия, в строфи и метафори. Броени дни преди изпълнението обаче той бе спрян по нареждане на община Пловдив и общинската фондация \"Пловдив 2019\", които се оказаха в ситуация от типа \"Параграф 22\" - да одобряват, съгласуват и финансират, но и едновременно с това да спират едно и също нещо. Кураторът на проекта, поетът Борис Роканов, все пак направил опит да започне облепянето на улицата според предварителния замисъл вечерта на 15 октомври. Край Джумаята обаче той бил посрещнат от дузина общински полицаи, които му съставили акт за нарушаване на обществения ред, разказа той. Въпреки този неуспешен старт идеята може и да се изпълни до края на месеца, заяви пред \"Дневник\" Кирил Велчев, изпълнителен директор на фондация \"Пловдив 2019\", която заедно община Пловдив е одобрила, съгласувала и финансирала проекта. Той допълни, че вече има уговорка следващата седмица да направят нови проби за облепянето на улицата. Как се развиха събитията? На 6 октомври Борис Роканов разпраща информация до медиите за \"Манускрипта 39\". Поетът кани 15 писатели да напишат собственоръчно стихове специално за събитието. Ръкописите са отпечатани на дълга, изглеждаща безкрайна ролка хартия. Дизайнът е на художника Борис Богданов, преподавател по графичен дизайн в Художествената гимназия в Пловдив. Идеята е между 16 и 20 октомври жители и гости на града да могат дори и когато са забили нос в земята, както казва Роканов, да бъдат окрилени от поезия, докато се разхождат. Събирателното дружество \"Ромфея - Ватев, Шишманов и сие\" кандидатства за финансиране в общинската фондация \"Пловдив 2019\" още през 2015 г., печели грант на стойност 50 хил. лв. и през 2016 г. получава от община Пловдив всички необходими разрешителни за изпълнението на проекта, включително и съгласие от общинската \"Чистота\" да почисти облепената със стихове улица, уточнява БНР. На 18 септември е изпратено искане за съгласуване на проекта до кмета Иван Тотев. Отговорът идва на 3 октомври от зам.-кмета по сигурността Йордан Ставрев, който уведомява, че издаването на такъв вид разрешение не е в неговата компетенция, и приканва изпълнителите да се съобразят с чл. 9 от наредбата за осигуряване на обществения ред, която се отнася за разлепянето на афиши и плакати на нерегламентирани за това места, допълва още репортажът на радиото. Междувременно обаче са купени тон и 658 килограма хартия, тон лепило, а \"50-ина трудолюбиви роми са ангажирани с облепването\", казва още Роканов. Пресконференцията за представяне на \"Манускрипта 39\" бе насрочена за 14 октомври, но отменена броени дни преди това от фондацията \"Пловдив 2019\", заяви Роканов в свой мейл същия ден, с който покани представители на медиите в галерия \"Ромфея\". Там той и представители на дружеството са представили всички разрешителни, с които разполагат. Поетът обяви публично, че все пак възнамерява да излезе на улицата, както е планирано първоначално. Пред \"Дневник\" Роканов заяви, че продължава да няма логично обяснение от страна на фондацията защо \"Манускрипта 39\" е бил спрян по подобен начин в последния момент. Според официалната позиция на общината, цитирана от БНТ, спънка е противоречието на проекта с чл. 9 от общинската наредба за облепване с афиши и плакати на нерегламентирани за целта места. Улицата не трябвало да е \"облепена\", а \"покрита\" с поезия  Роканов и дружеството \"Ромфея - Ватев, Шишманов и сие\" обаче недоумяват как проектът им изобщо е минал през всички фази на одобрение, след като в него е написано и предвидено купуването и използването на лепило. Става дума за лепило за тапети, за да могат да бъдат сваляни след това, пояснява поетът.      Според Кирил Велчев е станало недоразумение, възникнало поради наличието на разрешителни, издадени от предишния зам.-кмет по сигурността (според информацията в сайта на общината от 2016 до 2018 г. това е бил Георги Маринов), които обаче не са съгласувани с новия зам.-кмет. Той допълва, че разрешителните не се издават от фондацията, а са грижа на изпълнителите на проектите. След като е станало известно, че разрешителните не са актуални, се е наложило спирането на проекта, тъй като \"нали разбирате, че не може да покрием 2 км от главната с лепило без разрешение\". Роканов обаче казва, че не би следвало разрешителните от общината да стават невалидни при смяна на личностите, които заемат поста. Той допълва, че заради това трябва да се направят промени в правилника, така че вината и компенсацията за пропуснати ползи и финансови загуби при подобни административни спънки да се поемат лично от служителите в общината, а не от общинския бюджет, за да не бъдат ощетявани гражданите.", "date": "2019.10.18", "title": "Как Пловдив не осъмна в поезия"}
{"url": "https://www.dnevnik.bg/analizi/2019/10/18/3978584_upravlenieto_na_bulgariia_se_provali_v_otnosheniiata_s/", "text": "                         Перспективите пред европейското членство на Македония са отново неясни и далечни. Това е тежка загуба за българския национален интерес и потенциална заплаха за мира на Балканите. Твърде вероятно това е и краят на първото разумно и добронамерено към България правителство от близо две десетилетия... Да, вината е изключително на френския президент Макрон и на неговата егоистична и безотговорна визия за европейското разширяване. Беше ли реалната и силна подкрепа, която Скопие очакваше? Как успяхме да стигнем от 0.5% до 25% неодобрение и враждебност? Отговорите са прости – през последната година управлението на България се провали в отношенията с Македония и македонците. Провали българите в Македония, приятелите ни в Македония и собствените ни позиции и интереси. Това, което враждебните медии на режима на Груевски не можаха да постигнат, го постигнаха... медиите на Пеевски. (а колко са наши?) служби с номинацията на Орце Камчев за консул... Много от тези щети са непоправими, но все пак има какво да се направи – да се протестира остро срещу позицията на Париж, да се прекратят политическите разговори за миналото и да се възобновят преговорите за бъдещето. Такава политика ще следвам в предстоящите дебати и решения на Европейския парламент по македонския казус.", "date": "2019.10.18", "title": "Управлението на България се провали в отношенията с Македония"}
{"url": "https://www.dnevnik.bg/evropa/2019/10/18/3978574_belgiiski_sud_ostavi_na_svoboda_puchdemon_bez_da_mu/", "text": "Белгийски съд остави на свобода бившия лидер на Каталуня Карлес Пучдемон,  който се предаде  тази сутрин на властите в Белгия във връзка с новата заповед за арест, издадена от испанския Върховен съд, съобщи вестник \"Ел Паис\". На съдебното заседание Пучдемон се изказа против своето екстрадиране в Испания. След това той съобщи, че е пуснат, без да внася парична гаранция. \"Оставам на разположение на белгийското правосъдие\", заяви каталунският политик.  За Пучдемон все пак има някои предпазни мерки. Той е задължен да съобщи местожителството си, да информира за дейностите си, винаги да е на разположение на съдебните власти и да иска разрешение за напускане на страната - същите условия, които му бяха наложени с първата европейска заповед. \"Вчера сутринта се предадох на белгийските власти, полицията ме отведе пред съдията, който ми взе показания и тъкмо разпореди условията за свободата ми\", обясни Пучдемон, излизайки от съда. В понеделник най-висшата съдебна инстанция в Испания издаде нова европейска и международна заповед за арест на Карлес Пучдемон по обвинение в подстрекателство към бунт и злоупотреба със средства. По-рано през същия ден група лидери на каталунското сепаратистко движение  бяха осъдени  на до 13 години затвор.  Прокуратурата все още не е съобщила кога пак ще го призове, но процесът ще продължи месеци. Предишната международна заповед за арест на Пучдемон, пребиваващ в доброволно изгнание в Белгия, бе оттеглена от испанските власти, след като той бе задържан в Германия, но тя отказа да го екстрадира в Испания. Германският съд се съгласи екстрадицията да бъде по точката разхищения на държавни средства, но не и за \"подстрекателство към бунт\". Стотици хиляди хора с каталунски знамена и възгласи \"свобода на политическите затворници\"  продължиха днес за пети ден  протестите в Каталуня срещу присъдите заради неуспелия референдум през 2017 г. за отделяне на областта от Испания, съобщи \"Ройтерс\". ", "date": "2019.10.18", "title": "Белгийски съд остави на свобода Пучдемон, без да му налага парична гаранция"}
{"url": "https://www.dnevnik.bg/citat_na_deniia/2019/10/18/3978594_citat_na_denia_znam_che_ne_sum_tolkova_obichan_v/", "text": "                         Това заяви президентът в оставка на БФС и бивш вратар на националния отбор Борислав Михайлов. Той подаде оставка след 14 години на поста. Какво каза Михайлов след подаването на оставката си,  четете тук .", "date": "2019.10.18", "title": "Цитат на деня: Знам, че не съм толкова обичан в България, а трябва да е обратното"}
{"url": "https://www.dnevnik.bg/sport/2019/10/18/3978604_borislav_mihailov_posochi_koia_e_nai-goliamata_mu/", "text": "Напусналият президентския пост в БФС Борислав Михайлов посочи най-голямата си грешка за 14-годишното си управление. \"Вероятно съм бил твърде добър към абсолютно всички\",  заяви той на пресконференция, на която обяви официално, че се оттегля . Той добави, че \"такъв тип като мен трудно се намира, който може да понася всичко\". \"За 14 години със сигурност имам вина някъде. Футболният съюз е много широко понятие. Тук съм ви казвал хиляда пъти - футболният съюз е регулатор и не може да реагира на ставащото в клубовете и за работата с младите. А и за играта на националния отбор - аз като бях вратар, шест гола не са ми вкарвали\", каза Михайлов.", "date": "2019.10.18", "title": "Борислав Михайлов посочи коя е най-голямата му грешка начело на БФС"}
{"url": "https://www.dnevnik.bg/biznes/companii/2019/10/18/3978557_durjavata_e_na_grajdanite_i_tova_nosi_svoite/", "text": "- \"Промяната започва с действие\" е кауза, около която сме се обединили група съмишленици, които искат да живеят в една уредена и свободна България. Свободният човек държи живота си в свои ръце и знае, че всичко е постижимо. Той е любопитен, мисли критично и поема отговорност за действията си. \"Промяната започва с действие\" е кауза, която изразява идея и обединява хората, които вярват в нея. С кампанията искаме да провокираме хората да гласуват в изборния ден. С информацията, която споделяме на сайта  azglasuvam.net/ти избираш , им припомняме каква тежест има гласът им, както и че отговорността им като активни граждани не се изчерпва само с гласуването. Ако се възползват от правомощията, които са им предоставени от системата, могат да повлияят на това да живеят в една по-добре уредена и свободна България. Вярваме, че когато всички уважават и следват правилата на обществото, тогава всеки може да постигне това, към което се стреми. - От дете ме привличат каузите и доброволчеството. Винаги съм вярвала, че когато сме заедно - можем повече. През последните години посветих много време за проучване на медийната среда в България, която води със себе си и много въпроси за състоянието на демокрацията и нейните принципи. Впоследствие, именно благодарение на работата ми за \"Фондация Еконт\", имах възможността да се запозная с много активни, можещи и знаещи хора, които имат амбицията да останат в България и да работят за своите каузи, част от които да развият като честен и работещ бизнес. Именно те са примерът, че промяната зависи изцяло от нас самите и съмишлениците, които откриваме по пътя си. Та, ние имаме кауза – да пробудим българите и да им припомним, че държавата е на гражданите и това носи своите отговорности. Търсим своите съмишленици, защото знаем, че заедно можем повече. - Възможността да правим информиран избор за бъдещето си е основна характеристика на демократичното общество. Право, за което много поколения преди нас са се борили, дори и с цената на живота си. Сега повече от всякога е нужно да покажем ангажираност и отговорност. Дори и единствената опция да бъде изборът на \"по-малкото зло\", това е по-добрата възможност пред опцията да оставим 53% от хората (приблизително толкова е била избирателната активност на местните избори през 2015 г.) да вземат решението за това кой и как ще взема решения на местно ниво за средата, в която останалите 47% живеят. Точно по тази причина местните избори са всъщност най-важните, на които имаме възможност да участваме и които пряко засягат ежедневието ни. - Коренът на самата дума \"общество\" дава усещане за заедност. Това е съвкупност от хора с общи интереси, сходни ценности и усещане за споделена цел. Когато това общество се активизира за постигане на обща кауза, то се превръща в гражданско. Когато сме единни в усилията си по пътя към нашата мечта, можем да постигнем живота, който всеки от нас иска да има в България. - Във \"Фондация Еконт\" съм доброволец. Занимавала съм се основно с организация на събитията от програмата на Културен център, като през последната година и половина започнах да вземам участие и да навлизам повече и в проектите на организацията. Разпознахме общите си ценности и намерихме каузите, които ни обединиха. В момента се занимавам главно с кампанията \"Промяната започва с действие\".", "date": "2019.10.18", "title": "Държавата е на гражданите и това носи своите отговорности"}
{"url": "https://www.dnevnik.bg/evropa/2019/10/18/3978619_bulgariia_i_oshte_pet_durjavi_poiskaha_prerazglejdane/", "text": "България и още пет страни - Литва, Латвия, Полша, Унгария и Румъния, са поискали с писмо до европейските институции преразглеждане на правилата за реформа на транспортния сектор в ЕС, известен като пакета \"Мобилност\". Това съобщи премиерът Бойко Борисов пред журналисти в Брюксел. \"Така е накърпен, толкова кръпки му сложиха, че той загуби първоначалния си смисъл\", мотивира искането Борисов. В писмото, изпратено до Европейския парламент и Европейската комисия, се посочва, че е необходима задълбочена дискусия, която взима предвид националните специфики на всички държави членки, включително на тези на външните за ЕС граници. \"Няма да приемем мерки, които създават ненужни разделения в ЕС. Ние сме силно убедени, че новите законодателни мерки трябва да бъдат реалистични, пропорционални и недискриминационни. Те трябва да съхранят конкуренцията в транспортния сектор на ЕС, без да поставят нашите компании в по-лоша позиция, отколкото компании, произхождащи от трети страни\", се отбелязва в писмото, цитирано от правителствената информационна служба. Друг мотив е, че някои от предложенията в пакета ще доведат до увеличаване броя на празните курсове на камионите, което автоматично означава и сериозни допълнителни стотици хиляди тонове въглеродни емисии годишно. Шестимата премиери призовават ЕП и ЕК внимателно да анализират предложенията, свързани с пакета \"Мобилност I\", и да извършат оценка на въздействието на всички обсъждани мерки, преди предговорите да продължат. България вече съобщи, че вероятно ще поиска от Съда на ЕС отмяна на част от пакета, ако не се стигне до компромис по най-спорните въпроси.  На 1 ноември ще започнат преговори между европарламента, Европейската комисия и държавите членки по правилата за реформа на транспортния сектор в ЕС, станали известни и като пакета \"Макрон\". Пакетът въвежда нови правила за командированите шофьори, сред които по-високо минимално заплащане и регламентиране на времето за почивки в хотели. Най-спорният въпрос е за връщането на празните камиони в страната им на произход веднъж на всеки четири седмици, което ще попречи на транспортните фирми от Централна и Източна Европа да предоставят услугите си на богатия вътрешен пазар на Западна Европа, т.нар. каботаж.", "date": "2019.10.18", "title": "България и още пет държави поискаха преразглеждане на пакета \"Мобилност\""}
{"url": "https://www.dnevnik.bg/evropa/2019/10/18/3978480_pet_prichini_es_da_e_dovolen_ot_sdelkata_za_brekzit/", "text": "Европейският съюз и Великобритания постигнаха  споразумение за Брекзит , определено от лидерите на ЕС като значителна стъпка. Сделката трябва  в събота  да бъде одобрена и от британския парламент. Би Би Си обобщава защо Европа е доволна. Голяма част е непроменена Деветдесет и пет процента от преразгледаната сделка е всъщност договорената от предшественичката на Джонсън Тереза Мей по време на две години болезнени преговори. Правата на гражданите, парите, делата пред Съда на ЕС, данните на европейски граждани, съхранявани във Великобритания – всичко това ще бъде гарантирано. Обявявайки решението, главният преговарящ на ЕС за Брекзит Мишел Барние каза: \"Текстът дава правна сигурност и сигурност там, където Брекзит създава несигурност\". Въпросът за ирландската граница е решен, поне засега С известна креативност и отстъпки ЕС и Великобритания възродиха първоначалния предпазен механизъм само за Северна Ирландия, но с някои ключови различия. \"Променихме позиции, но в рамките на принципите си\", каза член на екипа на Барние малко след като сделката бе договорена. С две думи – Северна Ирландия ще е в митническата територия на Обединеното кралство, но в действителност ще се прилагат митническите процедури на ЕС, което невинаги ще се усеща така заради изключения, отстъпки и други корекции. Хората в Северна Ирландия ще решават Дългосрочното бъдеще на ирландската граница ще бъде в ръцете на хората в Северна Ирландия чрез гласуване в местния парламент след четири години, след това след още четири или осем години. Ако парламентът иска да промени статуквото и да приеме \"твърда\" граница, това ще е негов избор – не на Дъблин, Лондон или Брюксел. Единният пазар е защитен Северна Ирландия ще следва многобройни правила на ЕС за земеделието и стоките. Тези, които влизат в Северна Ирландия, ще бъдат проверявани според въпросните правила. Единният пазар ще бъде физически защитен. Нарушения на регулациите ще може да се отнасят към Съда на ЕС, което значи, че единният пазар ще бъде и юридически защитен. Борис Джонсън обеща одобрение в парламента При пристигането си на срещата на върха на ЕС в четвъртък френският президент Еманюел Макрон каза, че Джонсън го е уверил, че разполага с достатъчно гласове, за да прокара споразумението в Камарата на общините. Ако има проблем, винаги остава опцията за отсрочка, ако Борис Джонсън я поиска и лидерите се съгласят.", "date": "2019.10.18", "title": "Пет причини ЕС да е доволен от сделката за Брекзит"}
{"url": "https://www.dnevnik.bg/skorost/2019/10/18/3978640_izpiti_v_kontrolirana_sreda_shte_presichat_korupciiata/", "text": "Ще се създаде контролирана среда така, че да се пресекат всички възможни корупционни практики при провеждането на практическия изпит на кандидатите за водачи, заяви министърът на транспорта, информационните технологии и съобщенията Росен Желязков по време на работна среща, организирана от Асоциацията за квалификация на автомобилистите в България. Поводът бяха  обявените мерки  за подобряване на дейността на Изпълнителна агенция \"Автомобилна администрация\", които включват и такива за организацията и провеждането на изпити на кандидатите за водачи, уточняват от пресцентъра на министерството. \"Основната ни задача е да създадем контролирана среда в рамките на практическия изпит така, че да бъдат ясно идентифицирани грешките, които прави водачът. Те трябва да бъдат анализирани и да има обективност при оценяването от изпитващия, като бъдат премахнати възможностите за субективна преценка. Затова разглеждаме варианти за изграждане и въвеждане на единна интегрирана информационна система, която да обхване целия процес – от подготовката до изпита\", коментира Желязков. Той допълни, че всички набелязани мерки са основани на много сериозен анализ. От пресцентъра на министерството не съобщават какво мислят по темата другите участници в дискусията. През седмицата стана ясно, че самите инструктори са категорично против въвеждането на промените и предупреждават, че изпит на непозната кола, каквато е една от планираните мерки, ще бъде огромен стрес за бъдещите шофьори. Те не са съгласни и с нововъведението на изпита да не присъства обучавалият курсиста. \"При това положение как ще знаем какви грешки са допуснали скъсаните, за да работим за отстраняването им\", е тяхното мнение. Смята се също, че присъствието на познат човек на изпита намалява стреса. Инструкторите вече обявиха, че са готови за протестни действия.", "date": "2019.10.18", "title": "Изпити в контролирана среда ще пресичат корупцията при взимане на книжка"}
{"url": "https://www.dnevnik.bg/evropa/2019/10/18/3978654_junker_blokiraneto_na_chlenstvoto_na_severna/", "text": "Неуспехът на Европейския съюз да се споразумее за началото на преговори със Северна Македония и Албания бе \"историческа грешка\", заяви председателят на Европейската комисия Жан-Клод Юнкер, цитиран от \"Ройтерс\". Думите му бяха подкрепени от председателя на Европейския съвет Доналд Туск, според когото наложеното по време на Европейския съвет  вето на началото на преговорите  за присъединяване с двете балкански страни е било \"грешка\". На двудневната си среща в Брюксел лидерите на държавите от ЕС не успяха да се договорят за започване на преговори за присъединяване със Северна Македония и Албания. Франция е една от трите държави, които блокират започването на преговори и отказват да разделят обсъждането на двете кандидатки. Решението за издигането на разговорите до ниво среща на върха бе взето след ветото на Париж  във вторник  на срещата на министрите по европейските въпроси на ЕС. Позицията на френския президент Еманюел Макрон подкрепиха Холандия и Дания. \"Политико\" отбелязва, че в четвъртък, когато започна срещата на върха, Макрон е бил против придвижването напред и е надделял над други лидери, сред които Туск и германския канцлер Ангела Меркел. Холандският премиер Марк Рюте е подкрепил евентуален компромис, който би позволил започване на разговорите със Северна Македония и изчакване за Албания, но лидерите не са успели да се съгласят с такова разделяне. Италианският премиер Джузепе Конте каза, че Рим ще предложи ЕС да поднови разговорите за разширяване на блока с Албания и Северна Македония през ноември. Конте също определи като \"историческа грешка\" решението да не започнат разговори с двете държави.", "date": "2019.10.18", "title": "Юнкер: Блокирането на членството на Северна Македония и Албания е историческа грешка"}
{"url": "https://www.dnevnik.bg/sport/2019/10/18/3978628_celiiat_izpulkom_na_bfs_napuska_s_ostavki_balukov/", "text": "Българският футболен съюз ще се подготвя за извънреден конгрес, на който ще трябва да бъде избран следващият президент след Борислав Михайлов. Вицепрезидентът Михаил Касабов застава временно начело на организацията. Той заяви, че целта е конгресът да се организира възможно най-скоро. Оставка е подал и селекционерът на националния отбор Красимир Балъков. \"Днес явно е денят за оставки\", заяви първият вицепрезидент Йордан Лечков, който за пореден път заяви, че не вижда вина във футболния съюз. \"Конфликт с държавата в момента има, но той ще бъде преодолян\", каза Касабов. Той ще иска бързо среща с министъра на спорта Красен Кралев, за да разбере какво е необходимо, за да се изгладят отношенията.      По-рано президентът на БФС  Борислав Михайлов обяви официално, че напуска след 14 години на поста . Той посочи, че отдавна е имал намерение да подаде оставка и че решението му няма общо с призива на министър-председателя Бойко Борисов. Заседанието на изпълнителния комитет  премина в отсъствието на един от членовете - Кирил Домусчиев . Собственикът на \"Лудогорец\" е в чужбина, обясни Касабов. \"Единодушно подадохме оставки. Данчо (Лечков) като първи вицепрезидент предложи Касабов да оглави БФС. Трябва да може футболното първенство да продължи, да се успокоят духовете, да се свали напрежението\", каза друг от членовете Венцислав Стефанов. \"Целият изпълком подаде подаде оставки. Най-вероятно ще има конгрес. Конгресът е нещо, което не е елементарно. Надявам се, че няма да има юридически препятствия. За мен оставката е морален акт\", заяви един от членовете на изпълкома Камен Костадинов.", "date": "2019.10.18", "title": "В \"деня за оставки\" БФС се задейства за извънреден конгрес, Балъков също си тръгва"}
{"url": "https://www.dnevnik.bg/bulgaria/2019/10/18/3978659_chislo_na_denia_387_bulgari_sa_stanali_jertvi_na/", "text": "За първите 9 месеца на годината 387 българи са станали жертви на трафик, съобщи Националната комисия за борба с трафика на хора. От тях 258 души са трафикирани с цел развратни действия, 56 – с цел принудителен труд, а 51 от случаите са на бременни жени с цел продажба на новородено. Данните бяха представени на пресконференция по повод Европейския ден за борба с трафика на хора – 18 октомври. \"Ето защо основните ни усилия по превенция за насочени по линия на трафик с цел сексуална и трудова експлоатация, като през изминалата година местните ни структури обхванаха над 30 хиляди души\", коментира секретарят на националната комисия Камелия Димитрова. За първите 9 месеца на годината 18 души са получили подкрепа в специализираните приюти за жертви на трафик към националната комисия. От тях най-много са жените – 10, също 5 деца, настанени заедно с майките си, и трима мъже. За сравнение, през 2018 г. подкрепа в специализирани приюти са получили 29 души, сред които 7 деца. \"Връзката между трафика на хора и други тежки престъпления става все по-ясна. Сложното взаимодействие между предлагането и търсенето сред извършителите, измамниците, печалбарите, експлоататорите и ползвателите създава дълга верига от въвлечени субекти независимо дали участието им е съзнателно или несъзнателно. Тази верига трябва да се прекъсне\", каза зам. правосъдният министър проф. Николай Проданов, който е и зам.-председател на Националната комисия за борба с трафика на хора. Той припомни данни от последния доклад на ЕК, че в периода 2015-2016 г. общо 20 532 души са регистрирани като жертви на трафик на хора в ЕС. Зам.-директорът на Националната следствена служба Юлиана Петкова коментира, че се наблюдава развитие и усъвършенстване на средствата за набиране на жертви и заличаване на следите на извършителите чрез модернизиран инструментариум. \"Превенцията на насилието и всички форми на експлоатация, злоупотреба и трафик на деца, както и оказването на защита, подкрепа и реинтеграция на жертвите са сред водещите приоритети в държавната политика за закрила на детето\", каза зам.-председателят на Държавната агенция за закрила на детето (ДАЗД) Мариела Личева. Тя добави, че за първите шест месеца на 2019 г. в агенцията са регистрирани 16 случая, като е координирано предприемането на спешни мерки за закрила за тези деца, които са станали жертва на трафик на хора с цел сексуална експлоатация и ранен брак.", "date": "2019.10.18", "title": "Число на деня: 387 българи са станали жертви на трафик от началото на годината"}
{"url": "https://www.dnevnik.bg/sport/2019/10/18/3978665_bliznak_na_edinstveniia_obvinen_za_huliganstvo_sled/", "text": "Софийският районен съд остави за постоянно в ареста единствения задържан след мача с Англия, който получи обвинение по Наказателния кодекс заради расистките и нацистки прояви по време на двубоя, предаде Клуб Z. Това стана, въпреки че в съда се появи негов близнак, която заяви в кулоарите пред журналистите, че той, а не брат му е бил на мача. 18-годишният Цветан Гечев получи обвинение в хулиганство по чл. 325, ал. 2 от Наказателния кодекс, защото е извършил действия, отличаващи се с изключителен цинизъм. Според прокуратурата той е показвал среден пръст, показвал нацистки поздрав и на два пъти се обърнал с гръб към игрището, за да си покаже задните части. Младежът е заплашен от лишаване от свобода до две години или с пробация, както и с обществено порицание. Срещата между България и Англия беше прекъсвана на два пъти заради расистки скандирания. Снимки и телевизионни репортажи показват и нацистки поздрави, като се очаква санкция от УЕФА заради тези прояви. Действията на част от агитката получиха сериозен отзвук във Великобритания и редица останали страни, като след настояване на премиера Бойко Борисов президентът на Българския футболен съюз Борислав Михайлов подаде оставка. Задържаният Гечев е осъждан и е в изпитателен срок заради предишно наказание, уточниха при ареста му от прокуратурата, което предполага, че ще получи по-тежкото наказание, като ще трябва да излежи срока по първата присъда. Не е изключено това да е причината вината да бъде поета от брат му близнак Димитър Гечев, който заяви, че той е бил на стадиона. Димитър казва, че е извършил всичко, за което обвиняват Цветан, който по това време бил с гаджето си. Димитър обясни, че отишъл в СДВР и казал, че той бил на мача, а не брат му, но не му обърнали внимание. Пред залата в съда се появил и мъж, който твърди, че е баща на приятелката на Цветан Гечев и потвърждава, че той е бил с дъщеря му, отбелязва Клуб Z. Той обаче е повикан на разпит в понеделник, а дотогава 18-годишният младеж остава в ареста. Днес от МВР съобщиха , че служители на Първо районно полицейски управление в София са задържали тази сутрин още петима души, съпричастни към непристойните действия по време на европейската квалификация между България и Англия в понеделник. Уточнява се, че се издирват още петима души, с което общият брой на установените до момента става 16. От първата група задържани 9 души само на един - 18-годишния Гечев, чийто брат пое вината му, беше повдигнато обвинение за хулиганство. От МВР посочват още, че от началото на годината при провеждане на футболни срещи в София са задържани общо 78 души. Спрямо 48 от тях са наложени принудителни административни мерки, като 31 са със забрана за посещение на спортни мероприятия за срок от 2 години и 1000 лева глоба, 9-има имат наложена забрана за 1 година и 1000 лева глоба, един е с 2-годишна забрана и санкция от 60 часа обществено полезен труд, един – с наложена забрана за посещение на спортни мероприятия за срок от 3 месеца. Шестима от задържаните са оправдани от съда. Спрямо 29 от задържаните са образувани бързи производства за притежание на наркотици, а спрямо еден има образувано досъдебно производство за хулиганство.", "date": "2019.10.18", "title": "Близнак на единствения обвинен в хулиганство по време на мача с Англия пое вината"}
{"url": "https://www.dnevnik.bg/sviat/2019/10/18/3978656_zaharieva_pokanihme_putin_dogodina_niamame_problem_s/", "text": "България е поканила руския президент Владимир Путин на посещение през 2020 г., съобщи външният министър Екатерина Захариева в интервю за ТАСС. Тя допълва, че дати не са съгласувани, но се надява това да стане в скоро време. Путин бе очакван в България миналата година по повод 100-годишнината от освобождението на страната от османско владичество, както и тази година заради дипломатически юбилей. Интервюто е публикувано в навечерието на първото от 8 години посещение на български външен министър в Москва. То идва в момент, когато двете страни отбелязват 140 години от установяването на дипломатически отношения, белязан от напрежение покрай разследването за шпионаж на лидера на Движение \"Русофили\" и декларацията на външното министерство по повод руска историческа изложба в София. Но още в средата на септември Захариева каза, че двете събития нямат отношение към двустранните връзки с Москва. Поканата за визитата, започваща в понеделник, е на външния министър Сергей Лавров, а Захариева казва, че се надява на равноправен диалог, основан на конструктивно сътрудничество, отчитане на взаимните национални интереси и общата българска политика с ЕС и НАТО. \"Искам да подчертая, че нашата реакция по повод изложбата на руското посолство в София, открита на 9 септември, няма нищо общо с операцията на нашите спецслужби. Още преди 20 години парламентът даде своята оценка за тези събития и последствията от тях за българската държава и общество, прие закон, обявяващ комунистическия режим в България за престъпен. Бъдете сигурни, че не бихме критикували, ако изложбата под лозунга \"75 години от освобождаването на Източна Европа от нацизма\" беше организирана на 9 май, а не на 9 септември\", пояснява тя. \"Що се отнася до операцията на нашите спецслужби спрямо движението \"Русофили\" - която не ми е известна в подробности, понеже я ръководи прокуратурата, а тя е част от съдебната власт, независима от изпълнителната - то мога да кажа, изхождайки от публично известната към този момент информация, че тази операция няма отношение към лица, непосредствено свързани с официалните власти. Разследването засяга конкретни лица, по отношение на които има подозрения за извършени престъпления.\" \"Нито дискусията около датата 9 септември 1994 г., нито разследването против Национално движение \"Русофили\" не са тема на двустранните отношения с Русия. В дневния ред на българско-руските отношения има сериозни теми и очаквам именно те да бъдат обсъждани по време на моята визита в Москва\", посочва още Захариева. Тя напомня в интервюто, че българското православие е изиграло голяма роля за утвърждаване на християнството по руските земи, както и че първият московски и руски митрополит Киприан е българин и мощите му се съхраняват в Успенския събор в Кремъл. \"Общата ни история е пропита с кръвта на българския, руския и други славянски и близки народи, помагали на България да възстанови държавността си, и затова съм убедена, че общата ни история трябва да ни обединява, а не да ни разделя.\" След разговорите би трябвало да бъде подписана 5-годишна програма за сътрудничество в културата, образованието и науката. Ще бъдат обсъждани икономиката, енергетиката, туризмът, транспортът.", "date": "2019.10.18", "title": "Захариева: Поканихме Путин догодина, нямаме проблем с официалната власт в Русия"}
{"url": "https://www.dnevnik.bg/evropa/2019/10/18/3978663_tusk_spiraneto_na_turskite_voennite_deistviia_v_siriia/", "text": "Председателят на Европейския съвет Доналд Туск каза, че спирането на турските действия, обявено в Северна Сирия, не е истинско примирие, и призова Анкара незабавно да прекрати военните операции в страната, предаде \"Ройтерс\". Вчера турският президент Реджеп Тайип  Ердоган се съгласи  армията, действаща в Северна Сирия, да прекрати стрелбата за пет дни. В този период кюрдските части, които Анкара смята за терористични групировки, ще се оттеглят на юг от 30-километровата линия от турската граница. \"Т.нар. примирие не е това, което очаквахме. Всъщност то не е примирие, то е искане за капитулация на кюрдите\", заяви Туск след края на двудневната среща на върха на ЕС. \"Трябва да повторим призива си към Турция да сложи постоянен край на военните си действия незабавно, да изтегли силите си и да спазва международното хуманитарно право\", подчерта още той. Френският президент Еманюел Макрон беше много по-краен в коментарите си днес. Според него турската офанзива е \"лудост\", а НАТО е допуснала \"сериозна грешка\" заради бездействието си да реагира на случващото се. Той допълни, че в следващите няколко седмици британският премиер Борис Джонсън и германският канцлер Ангела Меркел ще се срещнат с Ердоган, най-вероятно в Лондон. \"Смятам, че случилото се през последните дни е сериозна грешка на Запада и НАТО в района и това отслабва способността ни да намираме партньори на терен, заемащи нашата страна с мисълта, че в дългосрочен план ще бъдат защитени. Това повдига и въпроса как функционира НАТО.\" Макрон каза още, че е научил за решението на Доналд Тръмп да изтегли американските войски от Сирия от съобщението в профила на президента в \"Туитър\". \"А като се добави и фактът, че Анкара действа едностранно, това превръща Европа в малозначителен съюзник в Близкия изток.\" \"Важно е да има срещи и координиране между тримата европейци и Турция. Трябва да видим накъде се движи Турция и как да я върнем към разумна позиция, в която да се адресират вътрешните ѝ проблеми със сигурността с нашия дневен ред и коректната солидарност в ядрото на НАТО.\"", "date": "2019.10.18", "title": "Туск: Спирането на турските военни действия в Сирия не е истинско примирие"}
{"url": "https://www.dnevnik.bg/evropa/2019/10/18/3978666_sled_mitata_na_sasht_es_niama_drug_izbor_osven_otvetni/", "text": "След  влизането в сила днес  на американските митнически санкции срещу европейски стоки на стойност 7.5 милиарда долара ЕС няма друг избор, освен да приеме ответни мерки, заяви еврокомисарят за търговията Сесилия Малмстрьом, цитирана от световните агенции. \"Съжаляваме за решението на САЩ да въведат мита. Това не ни оставя друг избор, освен да въведем наши мита по делото за \"Боинг\" (Boeing)\", заяви Малмстрьом, цитирана от ДПА. САЩ въведоха наказателните мита заради субсидирането на европейския самолетостроител \"Еърбъс\" (Airbus). Очаква се догодина Световната търговска организация (СТО) да разреши на ЕС да наложи митнически санкции срещу САЩ, обвинени в субсидирането на американския самолетостроител \"Боинг\".  Взаимното налагане на мита не служи на ничии дългосрочни интереси, отбеляза Малмстрьом и подчерта, че тези действия причиняват много значителни щети на самолетостроенето и на ЕС, и на веригата на снабдяване в този сектор на САЩ, както и на редица съпътстващи сфери на дейност. Установено бе, че и ЕС, и САЩ са нарушили правилата на СТО. Като световни лидери в самолетостроенето ЕС и САЩ имат общата отговорност да седнат и да договорят споразумение, се допълва в комюникето на еврокомисаря за търговията. Под прицела на американците са самолетите на \"Еърбъс\", които се правят в заводите главно във Великобритания, Франция, Испания и Германия. Те ще струват вече с 10 процента по-скъпо, когато бъдат внесени в САЩ, посочва АФП. Европейските вина също  попадат по ударите  на президента на САЩ Доналд Тръмп с мита от 25 на сто. За днес е предвидена среща във Вашингтон между френския министър на финансите Брюно льо Мер и постоянния търговски представител на САЩ Робърт Лайтхайзър, припомня \"Франс прес\". /БТА", "date": "2019.10.18", "title": "След митата на САЩ ЕС няма друг избор освен ответни мерки, каза еврокомисар"}
{"url": "https://www.dnevnik.bg/kultura/2019/10/18/3978679_akrobatika_i_polski_fokus_za_finala_na_one_dance_week/", "text": "Фестивалът One Dance Week подготвя силен финал, в който ще предложи цирков спектакъл със зрелищна акробатика и фокус върху Полша. Днес и утре в Дома на културата \"Борис Христов\" ще се играе A Simple Space на австралийската циркова компания Gravity & Other Myths. В него публиката ще може да види отблизо главозамайващи каскади и акробатични номера на ръба на човешките възможности в изпълнение на седем акробати от Австралия, които се изправят срещу гравитацията, изпълнявайки сложни трикове без предпазни въжета и оптически илюзии.  В последния ден, 19 октомври, ще има и фокус върху Полша с представянето на млади хореографи, изследващи сериозни проблеми. Спектаклите \"Втора природа\" на Агата Синиарска и Каролина Гживнович и \"Добре дошли\" на независимия артист Аурора Лубос са описвани като \"апел срещу безразличието\".      Във \"Втора природа\", който ще се играе на 19 октомври от 17 ч. в СКЛАД, авторите представят радикален и съвременен прочит на травмата на Холокоста, базирайки своя спектакъл върху биографията на прочутата Пола Ниренска (1910 – 1992).      Последен спектакъл на One Dance Week за тази година ще е \"Добре дошли\", който предстои на 19 октомври от 20 ч. в Дома на културата \"Борис Христов\". Авторката Аурора Лубос споделя: \"Вярвам, че изкуството може да направи промяна, че може да накара хората да спрат и да се замислят. Вярвам, че движещата сила на един спектакъл е не естетиката, а съдържанието.\"  На сцената тя създава танцов апел към западния човек, скрит зад уюта и сигурността, който затваря очите и сърцето си за бягащите от конфликти, репресии, смърт и глад. Повече за спектаклите и билети може да откриете  тук . ", "date": "2019.10.18", "title": "Акробатика и полски фокус за финала на One Dance Week"}
{"url": "https://www.dnevnik.bg/skorost/2019/10/18/3978714_80_ot_narusheniiata_se_izvurshvali_ot_20_ot_vodachite/", "text": "Анализ на Държавата агенция за безопасност на движението по пътищата сочи, че 80% от нарушенията на пътя се извършват от 20% шофьорите, каза днес по Би Ти Ви председателят на новия орган Малина Крумова. В тази връзка тя допълни, че не е важен размерът на санкцията, а тя да е неизбежна и да се налага навреме. Крумова посочи, че във всяка катастрофа има процент вина на водача, но е важно да се установят факторите, довели до нея. Това е и причината агенцията да мисли нова организация за разследването на тежките катастрофи (подробности четете  тук  . Новият държавен орган за пътна безопасност  наскоро оповести и доклад,  според който близо 40% от пътищата в България са в незадоволително или лошо състояние.", "date": "2019.10.18", "title": "80% от нарушенията се извършвали от 20% от водачите"}
{"url": "https://www.dnevnik.bg/bulgaria/2019/10/18/3978587_nastoiashtiiat_rektor_na_sofiiskiia_universitet_e/", "text": "Настоящият ректор на Софийския университет \"Св. Климент Охридски\" проф. дфн Анастас Герджиков е едиственият кандидат за ректор. Кандидатурата му е издигната от Общото събрание на Факултета по класически и нови филологии. Срокът за подаване на кандидатури за ректор на най-голямото висше учебно заведение у нас изтече в 17 часа днес, а изборът ще е на 20 ноември. Преди това кандидатът трябва да представят концепцията си за управление. Проф. Анастас Герджиков бе избран за ректор на Софийския университет през есента на 2015 г., а сред предложенията му бе разделяне на финансовото от другото управление с цел  финансова стабилност . Година и половина по-късно назначената за главен мениджър Женина Жилева обаче подаде оставка. Преди няколко дни Би Ти Ви излъчи разследване, според което проф. Герджиков е сключил граждански договор за 9000 лв. с майка си проф. Мария Герджикова, която е дългогодишен преподавател в катедра \"Методика\" на Факултета по славянски филологии. Договорът е за изследване на потребностите за обучение по български език и литература в българските общности зад граница.", "date": "2019.10.18", "title": "Настоящият ректор на Софийския университет е единственият кандидат за поста"}
{"url": "https://www.dnevnik.bg/bulgaria/2019/10/18/3978716_veselin_mareshki_e_opravdan_po_delo_za_iznudvane_na/", "text": "Заместник-председателят на Народното събрание и лидер на партия \"Воля\" Веселин Марешки е оправдан по делото за изнудване на варненския бизнесмен Асен Миланов. Варненският окръжен съд намери за невинни Марешки и Красимира Колева по обвиненията за изнудване чрез заплаха за увреждане на имущество. Отхвърлени са и предявените от Миланов граждански искове в размер на 40 хил. лева за неимуществени и 14 830 лв за имуществени вреди. Делото срещу Марешки и Колева бе образувано във Варненския окръжен съд през 2015 г., но започна едва през 2018 г. заради отводи на два съдебни състава. Двамата са обвинени, че в периода от 9 октомври до 16 ноември 2014 г. се опитали да принудят наемателя на пицария \"Ред хот\" във Варна Асен Миланов да плаща наем от 10 хил. лв. на тях, вместо на собственика на терена Тони Димитров, с когото е сключен договора. Тони Димитров е бивш съпруг на Красимира Колева, като според държавното обвинение тя не успяла да получи по съдебен път собствеността върху пицарията и затова потърсила съдействие от Марешки, който пък притежавал земя пред заведението. След като Асен Миланов отказал да им плаща, двамата подавали жалби и инициирали проверки на законността на изградена външна конструкция на пицарията и дори спрели електрозахранването ѝ. Тогава Асен Миланов се обърнал за помощ към общинския съветник от Варна Костадин Костадинов (лидер на партия \"Възраждане\"), който отишъл на място. В резултат между Костадинов и Марешки се разразила разправия, завършила с удар с юмрук в лицето на варненския общинар. Това не е единственото дело за изнудване на лидера на партия \"Воля\". Марешки е обвинен от спецпрокуратурата и за изнудване чрез заплахи на седем собственици на аптеки в градовете Варна, Добрич, Видин, Плевен и София. Днешното решение на варненския окръжен съд подлежи на обжалване или протест пред второинстанционния Апелативен съд в 15-дневен срок.", "date": "2019.10.18", "title": "Веселин Марешки е оправдан по дело за изнудване на варненски бизнесмен"}
{"url": "https://www.dnevnik.bg/sport/2019/10/18/3978711_fotogaleriia_posledniiat_raboten_den_na_borislav/", "text": "Борислав Михайлов слезе от президентския пост в БФС след 14 години начело на организацията. Той   и решението му няма общо с призива на министър-председателя Бойко Борисов.", "date": "2019.10.18", "title": "Фотогалерия: Последният работен ден на Борислав Михайлов в БФС"}
{"url": "https://www.dnevnik.bg/sport/2019/10/18/3978632_nba_se_pritesniava_ot_ogromnite_zagubi_sled_skandala_s/", "text": "Комисионерът на Националната баскетболна асоциация (НБА) Адам Силвър заяви, че напрежението с Китай има огромни финансови последици за организацията. Според него НБА ще срещне \"драматични\" загуби в бъдеще заради обтегнатите отношения между двете страни. \"Усетих, че сме постигнали огромен напредък по отношение на изграждането на културен обмен с китайския народ. И отново съжалявам, че много от това беше загубено. Дори не съм сигурен как ще се развият нещата оттук нататък, но финансовите последици може да бъдат доста драматични\", каза Силвър.  Причина за напрежението стана  туит на генералния мениджър на \"Хюстън рокетс\" Дарил Морей  в подкрепа на  протестиращите в Хонконг . По-късно комисионерът на НБА защити правото на Морей да изразява личната си позиция. Скандалът засегна турнето на НБА в Китай, а някои големи спонсори от азиатската страна прекъснаха партньорството си с организацията. В резултат на  напрежението  Китай обяви, че ще преустанови излъчването на срещите от НБА. Китай е важен пазар за организацията, като страната носи по 4 милиарда долара годишно на НБА. Силвър допълни, че китайското правителство е поискало от него да уволни Морей след туита му. \"Няма начин това да се случи. Шансът е нулев да бъде наказан\", заяви комисионерът на НБА. Впоследствие от Китай отрекоха информацията.", "date": "2019.10.18", "title": "НБА се притеснява от огромните загуби след скандала с Китай"}
{"url": "https://www.dnevnik.bg/bulgaria/2019/10/18/3978638_osman_oktai_modelut_dogan_-_ataka_napravi_nacionalizma/", "text": "Моделът \"Доган\" зад който стоят групировките и бившата Държавна сигурност, роди контрапродукция - модела \"Атака\", а политиците, вместо да изолират двете крайности от политическия живот, оставиха национализмът да стане нещо не просто търпимо, а нормално. За това предупреди някогашният депутат и член на ръководството на ДПС Осман Октай в интервю за предаването \"Денят с Веселин Дремджиев\" по ТV+ и TV1. По думите му в правителството има кадри, които са излъчени през Сараите от квотата на Патриотите. Анализа му за политическата ситуация днес в България чуйте във видеото.", "date": "2019.10.18", "title": "Осман Октай: Моделът \"Доган - Атака\" направи национализма нещо нормално"}
{"url": "https://www.dnevnik.bg/photos/2019/10/18/3978749_fotogaleriia_stachka_i_protest_blokiraha_katalunia/", "text": "Стотици хиляди хора излязоха в различни градове от испанската провинция Каталуня с искане за независимост и призиви за \"освобождаване на политзатворниците\". Мнозина се включиха в походи към Барселона, където е насрочен голям митинг. Петият ден на бурни протести от присъдите за сепаратистките лидери от 2017 г. доведе до затваряне на катедралата \"Саграда фамилия\". Футболният двубой между грандовете \"Барселона\" и \"Реал Мадрид\" следващата събота е отложен за 18 декември. Петъчните шествия са мирни и имат най-различни форми - от родители с детски колички до велосипедни походи покрай магистрали и главни пътища. Заради тях е прекратено движението по някои ключови пътни артерии в Каталуня, както и основни булеварди в провинциалната столица. Влаковете в Каталуня и метрото в Барселона се движат с разреден график след призивите за обща стачка.", "date": "2019.10.18", "title": "Фотогалерия: Стачка и протест блокираха Каталуня"}
{"url": "https://www.dnevnik.bg/evropa/2019/10/18/3978609_polsha_e_razdelena_okolo_plana_za_tri_godini_zatvor/", "text": "                         Полша е разделена включително и по този въпрос. Според критиците  предложеното затягане на закона  представлява опит за забрана на съвременното сексуално образование, докато застъпниците му твърдят, че той \"защитава децата от педофилия\". Според авторите на законопроекта в полските училища се насърчават хомосексуалните наклонности, а те от своя страна се възприемат като заплаха за здравето на учениците. Отговорни са тези, които преподават сексуално образование в училищата. Тези часове, които са част от избираемия предмет \"Възпитание за живот в семейството\", също биха могли да увеличат интереса на младите хора към порнографията и да насърчат по-честия секс. Всичко това трябва да се промени. Именно затова непосредствено след изборите  новото-старо правителство  реши да спази своето обещание: да преразгледа подробно часовете по сексуално образование в полските училища и да обсъди законопроект, чиято цел е \"защитата на децата и юношите от сексуални изкушения и деморализация\". Зад законопроекта стои гражданската инициатива \"Спрете педофилията\". Всъщност става въпрос за разширяване на член 200б от полския наказателен кодекс. В закона, който съществува от 1997 година, \"публичната пропаганда на педофилско съдържание\" е криминализирана; присъдата варира от парична глоба до две години затвор. В текста става въпрос обаче само за сексуален контакт между възрастен и непълнолетно лице, но не и за секс между непълнолетни. \"Правната система не бива да изостава от напредващите промени в обществото\", аргументират се авторите на законопроекта. Според предложеното изменение в бъдеще всеки, който публично \"пропагандира\" или \"одобрява\" сексуален контакт между непълнолетни или използва за целта професионалното си положение в работата си с деца и младежи, трябва да бъде наказан с до три години затвор. Широко поле за интерпретации Олгиерд Панкиевич, един от инициаторите на законопроекта, казва: \"Насърчаването на сексуални контакти между непълнолетни и подтикването им да изразяват своите сексуални нужди ги прави идеални жертви на педофилите.\" Предложението е подкрепено и от управляващата партия \"Право и справедливост\", според която този проект съживява едно най-важните конституционни правила на полската правна система, а именно защитата на детето. Опозицията тълкува законопроекта по друг начин: според нея става въпрос за забрана на сексуалното образование в училищата и за оказване на натиск върху учители и терапевти. И не само върху тях, защото изменението засяга и други професионални групи, занимаващи се с деца, включително лекари, терапевти и вероятно дори свещеници. Това отваря широко поле за интерпретации. Какво да кажем за гинеколозите, които предписват противозачатъчни хапчета на непълнолетните момичета? И това ли ще се счита за \"подбуждане към полов акт?\" \"Самата идея е болна, прилагането й е опасно и вредно за всички, но най-вече за децата\", казва Йоана Шеринг-Вилгус от опозицията. В тази идея тя разпознава образеца на една тоталитарна система. Протести срещу законопроекта Във вторник вечерта стотици хора се събраха пред Сейма, за да протестират срещу законопроекта. Сред демонстрантите бе и полският топмодел Аня Рубик, която от години участва в образователни инициативи в Полша и подчертава, че сексуалната тема е табу в нейната страна. \"Няма да спра да се боря за сексуално образование. То е от съществено значение за едно здраво общество, за да ни предпази от сексуално насилие.\" Тя е ужасена, че полските политици обмислят подобни инициативи. \"Целият свят гледа към Полша и се хваща за главата.\" Протести имаше и в други полски градове. Организаторите подчертаха, че ако законът бъде приет, затвор ще грози и онези, които информират за начините за предпазване от зарази като ХИВ и ЧПВ. Затягането на закона беше критикувано и от Върховния съд, тъй като според закона сексът над 15-годишна възраст не подлежи на наказание. В крайна сметка и двете страни не искат нищо друго освен най-доброто за децата си. Въпросът е кое е най-доброто при наличието на толкова много противоположни, несъвместими позиции в Полша.", "date": "2019.10.18", "title": "Полша е разделена около плана за три години затвор заради сексуално образование"}
{"url": "https://www.dnevnik.bg/bulgaria/2019/10/18/3978773_vas_okonchatelno_othvurli_jalbata_sreshtu_naredbata_za/", "text": "Наредбата за условията и реда за осъществяване на мерки за предотвратяване изоставянето на деца и настаняването им в институции, както и за тяхната реинтеграция остават в сегашния си вид и обжалването ѝ от адвокати, борещи се срещу обсъжданата нова стратегия за закрила на децата в риск в България, е отхъврелно окончателно. Това е решението на петчленен състав на Върховния административен съд, разпространено днес. Министерството на труда и социалната политика опроверга неверни твърдения за резултата от делото, които се появиха след това в социалните мрежи и медии. В него се пояснява, че жалбата срещу постановлението на правителството от 2 май 2019 г. за промяна на наредбата е неоснователна и не следва да се разглежда по същество. Така се потвърждава и определението от предишната инстанция от 1 юли. Тогава тричленният състав на ВАС посочи, че \"по логиката на жалбоподателя всеки родител е застрашен от опасността да изостави детето си или да го предостави за настаняване в специализирани институции и така да станe адресат на мерките за предотвратяване на тези явления, а ако настаняването се е случило – на въздействие с мерките за реинтеграция. (...) Възможното бъдещо засягане на законен интерес на жалбоподателя и то след настъпване на юридически факти, обвързани предимно със собственото му укоримо поведение не сочи на правен интерес от оспорване на Постановлението, а на  \". Сега определението обяснява, че \"целта на подобрените разпоредби е да се подобрят мерките за подкрепа на родителите  . Съгласно промените дирекциите \"Социално подпомагане\" могат служебно да предприемат действия за реинтеграция, непосредствено след настаняване на детето извън семейството му именно  . Съгласно предишния ред работата по реинтеграция започваше едва след подаване на заявление от родителите.\" \"По-ясно и детайлно са регламентирани мерките  изоставянето на деца и настаняването им в специализирани институции, както и мерките за реинтеграция на децата в семейството.\" (акцентите в текста са на \"Дневник)", "date": "2019.10.18", "title": "ВАС окончателно отхвърли жалбата срещу наредбата за защита на деца"}
{"url": "https://www.dnevnik.bg/sport/2019/10/18/3978717_koi_shte_e_sledvashtiiat_prezident_na_bfs/", "text": "Българският футболен съюз (БФС) предприе стъпка към големи промени. Президентът  Борислав Михайлов, който беше на поста 14 години, подаде оставка . Временно  начело на футболния съюз застава Михаил Касабов . Той заяви, че ще работи за това по най-бързия начин да се свика и организира извънреден конгрес. \"Конфликт с държавата в момента има, но той ще бъде преодолян\", отчете също Касабов и каза, че в новата си роля ще търси бързо среща с министъра на спорта Красен Кралев, за да разбере какво е необходимо, за да се изгладят отношенията. Какво предстои Скандалите около мача на националния отбор с Англия доведоха до трусове, които не само събориха Михайлов, но и ще доведат до извънреден конгрес. Очакванията са той да се проведе през февруари или март 2020 г. Тогава за президент ще могат да се кандидатират и хора, които в момента не са в изпълнителния комитет на футболния съюз. \"Кандидатите за президент се предлагат от футболните клубове членове и изпълнителния комитет на БФС. Предложенията се представят в деловодството на БФС най-късно 15 дни и се публикуват най-малко 10 дни преди датата на провеждане на конгреса\", гласи правилникът. На конгреса клубовете, които са членове на БФС, определят президента. Кои са имената Сега големият въпрос е кои ще са кандидатите за президентския пост. Досегашните вицепрезиденти Касабов и Атанас Фурнаджиев заявиха, че нямат намерение да се включват в надпреварата. Първият заместник на Михайлов и негов бивш съотборник Йордан Лечков каза: \"Защо да си разкриваме картите още от сега\". Не се знае дали някой от останалите членове на досегашния изпълнителен комитет би се впуснал в изборите. В последните месеци в спортните среди се заговори, че министърът на младежта и спорта Красен Кралев е гласен за поста. Според два независими един от друг източника на \"Дневник\" друг вариант е неговият съветник и бивш футболен национал Гошо Гинчев, който играе и за ветераните на \"Витоша\" (Бистрица). Споменава се и името на футболния мениджър Лъчезар Танев. И тримата са близки до министър-председателя Бойко Борисов. В последните дни той се включи в темата, като няколко пъти заяви, че неговото правителство къса връзките си с това ръководство на футболния съюз. Затова и евентуалното издигане на някой от тях изглежда логично. В списъка е и Любослав Пенев, който загуби тежко от Михайлов на изборите през февруари 2018 г., но засега кандидатурата му изглежда по-малко вероятна. Кандидат за президент на последния конгрес беше и Ивайло Дражев.", "date": "2019.10.18", "title": "Кой ще е следващият президент на БФС"}
{"url": "https://www.dnevnik.bg/photos/2019/10/18/3978732_fotogaleriia_svetovnite_snimki_na_denia_18_oktomvri/", "text": "Модели представят костюми на Лино Вийавентура по време на Седмицата на модата в Сао Пауло, Сао Пауло, Бразилия.", "date": "2019.10.18", "title": "Фотогалерия: Световните снимки на деня - 18 октомври 2019 г."}
{"url": "https://www.dnevnik.bg/biznes/2019/10/18/3978786_ljuksemburg_zabrani_elektricheskite_trotinetki_na_burd/", "text": "Десет дни след пристигането си в Люксембург американският оператор на електрически тротинетки на самообслужване \"Бърд\" (Bird) е бил помолен снощи да се оттегли от града в рамките на 48 часа, предаде Франс прес, цитирана от БТА. \"Компанията \"Бърд\" отговори на молбата на градската управа да премахне електрическите тротинетки на самообслужване от полунощ на четвъртък срещу петък и се ангажира да отстрани всички превозни средства, пуснати в движение през следващите два дни\", се посочва в комюнике на общината. \"Ще спрем временно услугата си\", коментира говорител на \"Бърд\", намеквайки за завръщане след модификации. Операторът започна дейност в Люксембург на 8 октомври, разполагайки 360 електрически тротинетки в двата квартала на столицата. Властите обаче твърдят, че те са опасни за другите участници в уличното движение. \"Бърд\" потвърди пред АФП, че все пак е получил разрешение да развива дейност в града с население от 115 хил. жители.", "date": "2019.10.18", "title": "Люксембург забрани електрическите тротинетки на \"Бърд\""}
{"url": "https://www.dnevnik.bg/bulgaria/2019/10/18/3978780_djok_polfriiman_smisulut_na_razkaianieto_e_da_se/", "text": "Смисълът на разкаянието не е да се разкайваш всеки ден. Колко дни, колко години? Разкаянието е да се поправиш и да продължиш\", разсъждава в дълъг разговор с \"Дневник\" австралиецът Джок Полфрийман в първия си ден на свобода, след като излежа почти 12 от наложените му 20 години затвор за убийството на студента Андрей Монов и в края на септември беше предсрочно освободен от затвора. Той разказва за нощта на 28 декември 2007 г., за корупцията в затвора, за мечтите и грешките си. Отговаря защо не е търсил контакт с близките на Монов, макар да е решен да плати обезщетението на семейството. Разказва за разкаянието и за уроците, които е научил в затвора в София, където прекара последните 12 години от живота си. Разговора вижте във видеото.", "date": "2019.10.18", "title": "Джок Полфрийман: Смисълът на разкаянието е да се поправиш и да продължиш"}
