{"url": "http://www.dnevnik.bg/bulgaria/2017/10/23/3064669_prezidentut_ochakvano_podpisa_ukaz_za_naznachavaneto/", "text": "Очаквано президентът Румен Радев подписа указ за назначаването на Георги Чолаков за председател на Върховния административен съд (ВАС). Това се разбира от официално съобщение от президентството. С това процедурата е приключена и Чолаков ще оглави ключовата съдебна инстанция за следващите седем години. Радев нямаше друг ход, след като вече веднъж върна на Висшия съдебен съвет (ВСС) избора. Основният мотив за това липсваха, но от публичните изказвания на държавния глава стана известно. че той смята, че Чолаков е трябвало да бъде избран от новия състав на съдебния съвет, а не от стария, който проведе конкурса в края на мандата си. И при предишния, и при настоящия състав. Чолаков събра 20 гласа \"за\" в своя подкрепа. В съобщението на президентството за подписания указ пише следното: \"На основание чл. 129, ал. 2 от Конституцията на Република България президентът Румен Радев подписа указ за назначаването на Георги Чолаков за председател на Върховния административен съд. В съответствие с разпоредбите на Конституцията председателят на Върховния касационен съд, председателят на Върховния административен съд и главният прокурор се назначават и освобождават от президента на републиката по предложение на пленума на Висшия съдебен съвет за срок от седем години без право на повторно избиране. Президентът не може да откаже назначаването или освобождаването при повторно направено предложение\". Мандатът на настоящия председател Георги Колев изтича в средата на ноември. Възможно е той по-рано да напусне системата, като няколко пъти е заявявал, че няма да се връща като съдия. Преди да оглави ВАС, той беше магистрат от Софийския градски съд.", "date": "2017.10.23", "title": "Президентът очаквано подписа указ за назначаването на Георги Чолаков"}
{"url": "http://www.dnevnik.bg/politika/2017/10/23/3064673_obedinenie_mejdu_dsb_i_da_bulgariia_e_zdrava_osnova/", "text": "Самият факт, че обединение възниква между ДСБ и \"Да, България\" е позитивен факт. Това е здрава основа. Така политологът Даниел Смилов определи пред БиТиВи  заявката за обединение  между двете формации. Според него новата формация трябва да покаже, че е ефективен субект и няма да се разпадне. Всички хора виждат, че моделът на управление има дефекти и ограничения, изоставаме дори от преки конкуренти, макар че България като цяло се развива добре, анализа още той. Допълни, че ГЕРБ е най-популярната формация, защото няма ефективна алтернатива. Има ключови скандали, останали нерешени – КТБ, съдебната система, \"Белене\" – всичко това, което десният и центристки човек не го приема лесно. И поради липсата на алтернатива ГЕРБ стои като опция, коментира Смилов. Допълни, че основният въпрос не е толкова в отхвърлянето на модела ГЕРБ, което ще стане в даден момент, а въпросът е в изграждането на нещо ново. Бившият депутат от Реформаторския блок Гроздан Караджов коментира, че се ръководи от поуките на последните години. Всеки поведе част от дружината, това беше прогнозируемо. Хората обаче ги интересува защо, какви са поуките от Реформаторството в предишното управление. Добре ли беше, че влязохме, грешка ли беше, че напуснахме. На старта е едно ново обединено, какви гаранции даваме на хората, че няма да се повтори, попита той. Според него хората не са склонни повече да дават доверие на кредит. Трябва да се ясни идейните основи на това ново обединение, защото Реформаторският блок стартира безидейно, посочи той.", "date": "2017.10.23", "title": "Обединение между ДСБ и \"Да, България\" е здрава основа, смята Даниел Смилов"}
{"url": "http://www.dnevnik.bg/bulgaria/2017/10/23/3064667_zdravnoto_ministerstvo_shte_razpolaga_s_36_mln_lv/", "text": "С общо 36.396 млн. лева са увеличени планираните разходи на Министерството на здравеопазването през 2018 г. спрямо розходите за 2017 г. По-голямата част от тази сума - над 20 млн. лева - са за увеличение на перото за  и още 14.5 млн лв. са за  Това показва сравнение на настоящия държавен бюджет с  проектобюджета за 2018 г., който беше публикуван днес  от Министерството на финансите. Също като в другите сектори има увеличение в парите за администрацията и на здравното ведомство - в размер на 1.6 млн. лева. Двете пера, по които се предвижда най-голямо увеличение, са за дейности извън бюджета на здравната каса, например за различни национални програми и кампании по Националната здравна стратегия, свързани със скрининг, профилактика и диагностика. Общо парите за политики в областта на профилактиката през 2018 г. ще бъдат 89.3 млн. лв. и в областта на диагностиката и лечението - 359.1 млн. лв. В средносрочната бюджетна прогноза към проекта като приоритет е определено подобряването на функционирането на спешната медицинска помощ в извънболнични и в болнични условия. Затова за догодина са предвидени 19.7 млн. лв. допълнително за заплати за служителите на Спешната помощ. Общия предложен бюджет за здравеопазване за догодина е 4.712 млрд. лв. като в бюджета на Националната здравноосигурителна каса са предвидени  400 млн. лв. разходи повече отколкото през тази година  - повечето от тях за болниците. Всички пари за здраве представляват 4.5% от БВП, като не се предвижда този дял да се промени в следващите три години. Прогнозните разчети на правителството показват здравният бюджет да достигне 5.3 млрд. лв. през 2020 г. - Подобряване на диагностиката, качеството и достъпа до комплексно лечение на заболяванията; - Приоритетно развитие на спешната помощ чрез инвестиции в ресурсното, техническо, логистично и кадрово развитие; - Въвеждане на интегриран подход на медицинските грижи за репродуктивно, майчино и детско здраве; - Създаване на по-големи възможности за подкрепа на раждаемостта чрез организационно и финансово подпомагане на лица с репродуктивни проблеми сред населението на страната; - Въвеждане на информационни технологии, които да предоставят информираност, проследяемост, справедливост, равнопоставеност и обективен контрол на процесите в здравната система; - Създаване на условия за повишаване качеството на медицинските услуги и достъпност на лечението, устойчивост на финансовите ресурси и ефективност и контрол при тяхното усвояване; - Подобряване на изискванията и критериите за медицински и финансов контрол върху дейността на изпълнителите на медицинска помощ и аптеките; - Провеждане на адекватна лекарствена политика, насочена към осигуряване на качествени, ефективни и достъпни лекарствени продукти; - Намаляване употребата на наркотични вещества и свързаните с наркотици здравни и социални рискове и вреди чрез въвеждане на интегриран, обективен и балансиран подход в политиката за намаляване търсенето на наркотици.", "date": "2017.10.23", "title": "Здравното министерство ще разполага с 36 млн. лв. повече за политики по превенция и диагностика през 2018 г."}
{"url": "http://www.dnevnik.bg/sviat/2017/10/23/3064452_v_turciia_obrazovanieto_stava_vse_po-vajno_v_bitkata/", "text": "Спорна нова учебна програма и хиляди уволнени учители, които не могат да водят часовете си: в Турция политическите напрежения съпътстваха началото на учебната година. Политическите цели директно оказаха влияние върху образованието, отговаряйки на два стремежа на управляващата партия: да направи учебното съдържание по-съвместимо с нейната ислямо-консервативна програма и да прочисти преподавателското тяло от предполагаеми привърженици на ислямския проповедник Фетхуллах Гюлен, когото Анкара обвинява, че е организирал осуетения опит за преврат през юли 2016. Правителството твърди, че иска да формира бъдещите поколения, за да изгради една \"Нова Турция\" с оглед на стогодишнината от основаването на републиката през 2023 г., и подчертава непрекъснато необходимостта от \"прочистване\" на институциите от всякакви подривни елементи след осуетения опит за преврат. Но неговите критици го обвиняват, че иска да насърчи израстването на религиозна младеж, подхранвана от идеалите на Партията на справедливостта и развитието (ПСР), която е на власт от 2002 г. Президентът Реджеп Тайип Ердоган заяви по повод началото на новата учебна година, че иска \"да възпита поколение, което да бъде в мир със своите национални и духовни ценности, патриотично, квалифицирано, свободно\". Тази година учениците се оказаха с  учебници с ревизирано съдържание . Сред най-критикуваните мерки е по-специално изтеглянето от учебниците на теорията за еволюцията, като властите изтъкват липса на време, за да може в образованието преди университета. Но има също въвеждане на преподаване на концепцията за джихад в религиозните училища \"имам-хатип\", които процъфтяват след идването на власт на ПСР и обхващат сега над един милион ученици на фона на 23 000 преди 15 години. Правителството твърди, че е важно да се преподава тази концепция, за да се разграничи \"истинският\" ислям от този, проповядван от групировки като \"Ислямска държава\". Но \"не става дума само за политически предпочитания\", изтъква Ферай Айтекин Айдоган, председателка на опозиционния синдикат на учителите Егитим-Сен, която не вижда с какво концепцията за джихад би била по-лесна за преподаване, отколкото теорията за еволюцията. \"Религиозната и националистическа идеология на ПСР в голяма степен бе включена в учебниците\", отбелязва също депутатът от опозицията Митхат Санджар (от прокюрдската Демократична партия на народите), според когото \"това не е учебна програма, която насърчава децата да си задават въпроси и да мислят свободно\". Запитан за причините за тези реформи, депутатът от ПСР и заместник-председател на парламентарната комисия за образование Бурханеттин Уйсал обяснява, че целта им е най-вече да обновят учебните програми. \"Не е възможно да останем в крак с днешния свят с учебни програми отпреди пет или десет години\", заявява той. Той уверява обаче, че ако \"те притесняват обществото\".  \"Все повече президентският дворец е този, който контролира (образованието), а не министерството на националното образование\", смята Батухан Айдагюл, директор на Инициатива за реформа на образованието - истанбулски изследователски център по въпросите на образованието. Този изследовател казва, че не е виждал толкова бързи промени в учебните програми през последните 15 години. Според Айдагюл основният проблем на образованието в Турция е липсата на \"всеобхватен дебат\", тъй като различните кръгове в обществото, сред които ислямистите и секуларистите, \"се опитват да защитят своите позиции\". \"Ако започнете вашата дискусия, говорейки за светските принципи, вие губите половината от населението.\" Друго безпокойство - мащабът на чистките, осъществявани след осуетения пуч от 15 юли 2016 г.: над 140 000 души бяха уволнени с указ със силата на закон, от които над 33 000 преподаватели, обвинени във връзки с опита за преврат или с различни групировки, определяни като \"терористични\". \"За момента образованието не бе разстроено от уволненията\", уверява Латиф Селви, ръководител на проправителствения синдикат на учителите Егитим-Бир-Сен. Той все пак признава, оставяйки настрана уволненията, че Турция има нужда от повече учители. Правителството обяви, че 20 000 учители ще бъдат назначени на работа за новата учебна 2018 г. Но след осуетения опит за преврат \"учителите се страхуват, или може да видят имената си в указ\", обяснява Бетюл Йозтюрк, начална учителка в Анкара. \"Те вършат работата си със страх, че могат да я изгубят във всеки момент\", допълва тя. \"Много ученици бяха оставени без учител, много учители останаха без работа\", казва със съжаление тя и изтъква, че понякога на хора, които не са подготвени както трябва, се поверяват овакантените места. \"Повечето университетски преподаватели и учители, които мислят различно от правителството, бяха уволнени\", отбелязва с въздишка Санджар. /БТА", "date": "2017.10.23", "title": "В Турция образованието става все по-важно в битката за избирателите"}
{"url": "http://www.dnevnik.bg/sport/2017/10/23/3064666_svetovnata_nomer_1_zapochna_s_pobeda_vuv_finalite_na/", "text": "Световната номер 1 Симона Халеп започна с победа участието си във финалите на WTA в Сингапур. 26-годишната румънка надигра френската дебютантка Каролин Гарсия с 6:4, 6:2. Двубоят продължи 87 минути и сложи край на серията на Гарсия от 11 поредни победи във всички турнири. 24-годишната французойка не беше губила мач от четвъртфиналите в Токио, когато отстъпи срещу шампионката от \"Уимбълдън\" Гарбине Мугуруса. Днешната среща беше втора поредна между Гарсия и Халеп. На 8 октомври двете се изправиха във финала на турнира в Пекин. Французойката се наложи 6:4, 7:6 (3), за да вдигне втората си титла за сезона и общо пета в кариерата си. Халеп взе реванш в Сингапур, след като показа много по-здрави нерви в ключовите моменти от двубоя. Тя имаше пет точки за пробив и реализира четири от тях. Гарсия имаше шест възможности да спечели подаването на румънката, но оползотвори само една. Двете записаха по 13 завършващи удара, но Халеп допусна седем непредизвикани грешки по-малко - 11 срещу 18. Лидерката в световната ранглиста записа третата си победа от четири мача срещу Гарсия. \"Определено срещу Каролин се играе много трудно\", каза Халеп. \"Знаех, че и днешният мач ще бъде тежък, защото играхме преди две седмици. Мисля, че днес показах отличен тенис. Играх по-сходен начин с двубоя ни в Торонто, когато успях да я победя (6:4, 6:2). В началото тя беше много силна и постоянна, но във втория сет започнах да усещам, че доминирам в мача и това ми вдъхна увереност\", допълни румънката. \"Mного съм щастлива, че започнах с победа в първия ми турнир като номер 1 в света. Приятно е, определено се наслаждавах на корта\", каза още Халеп, за която това беше 45-а победа в 60-ия й мач през сезона. В другия двубой от Червената група Каролин Вознячки разби Елина Свитолина с 6:2, 6:0 за 58 минути. Срещата противопостави тенисистките с най-много титли (Свитолина - 5) и най-много финали (Вознячки - 7) през този сезон. В неделя се изиграха двете срещи от Бялата група. Мугуруса, която беше избрана за най-добрата тенисистка през 2017 г., победи шампионката от \"Ролан Гарос\" Йелена Остапенко с 6:3, 6:4. Доскорошната номер 1 Каролина Плишкова надигра Винъс Уилямс с 6:2, 6:2.", "date": "2017.10.23", "title": "Световната номер 1 започна с победа във финалите на женския тенис"}
{"url": "http://www.dnevnik.bg/bulgaria/2017/10/23/3064683_dvijenieto_krai_vladaia_e_ogranicheno_zaradi_puten/", "text": "Временно движението по пътя София - Перник бе ограничено в участъка от с. Владая до кръстовище Драгичево, съобщиха от МВР. Към 20:30 ч. движението бе възстановено. Сигнал за пътен инцидент е подаден малко след 18 часа. По първоначални данни микробус е самокастрофирал, пострадали са около седем души. По-късно се разбра, че трима от тях са откарани в \"Пирогов\" като двамата са в тежко състояние. Останалите са в \"Токуда\" и ВМА. На място има полиция, пожарна и Бърза помощ. Движението се регулира от Пътна полиция. От МВР препоръчват следния обходен маршрут - с. Горно Драгичево - с. Драгичево - кръстовище Драгичево.", "date": "2017.10.23", "title": "Движението край Владая е ограничено заради пътен инцидент (допълнена)"}
{"url": "http://www.dnevnik.bg/morski/2017/10/23/3064501_anita_meizer_be_osudena_na_chetiri_i_polovina_godini/", "text": "Окръжният съд във Варна осъди на 4 и половина години затвор призналата се за виновна Анита Желева (Мейзер) по обвиненията, че е убила по непредпазливост съпруга си Николай Димов и след това предложила подкуп от 30 хил. евро на полицай, за да не бъде арестувана, съобщи \"Нова телевизия\". Съдът разглежда делото за втори път, след като през април по-горната съдебна инстанция отмени първата присъда на първоинстанционния съд и върна процеса за второ разглеждане. Присъдата може да се обжалва или протестира в 15-дневен срок. Делото протече по съкратена процедура, след като Мейзер призна вината си и прие да не се събират доказателства в съдебното следствие. Така наказанието се редуцира с 1/3. От него се приспада и времето, в което тя е в ареста – от 14 август 2016 г. Обвинителният акт бе внесен в съда в средата на декември миналата година. Повече четете  тук . Десет дни по-късно съдът се произнесе с присъда от 3 години затвор за Мейзер, Повече вижте  тук . Смъртта на съпруга на Мейзер бе при необичайни обстоятелства в дома им. Разследващите установиха, че Мейзер завързала краката, ръцете и врата му със свински опашки по негово настояване, от които той трябвало със сила да се освободи сам. Демонстрацията трябвало да бъде заснета от подсъдимата, за да послужи на културиста Димов пред бъдещи работодатели.  Експериментът обаче бил несполучлив и Николай Димов се задушил . По-късно Мейзер сама се обадила в полицията, а при разпита предложила подкуп.", "date": "2017.10.23", "title": "Анита Мейзер бе осъдена на четири и половина години затвор"}
{"url": "http://www.dnevnik.bg/sviat/2017/10/23/3064665_da_govorish_bez_dumi_-_izchezvat_li_ezicite_s/", "text": "Да подсвирнеш, за да накараш някого да се обърне, може да изглежда безкрайно неприлично. В щата Уахака в Югозападно Мексико обаче целта често е да се предаде друг тип информация - плановете за деня или че свирещият иска да му донесат бира. Масатекските езици са сред 162-та, говорени в Уахака и сред общо 281 в Мексико редом с испанския. Интересът към тях, който е възражда през няколко години, е заради възможността чрез свиркане човек да предава толкова значима информация, колкото и с думи. Цели разговори могат да се водят по този начин - във  видео на \"Ал Джазира\"  от миналата седмица масатеки показват как се \"изсвирват\" отделни думи (\"къща\", \"царевица\", \"боб\", \"тортия\") или дори фрази. Този начин на общуване се появява заради нуждата жителите да се разбират от далечни разстояния - звуците да не се \"губят\" между два хълма например. Изучаването му е трудно - от седемте основни звука могат да се образуват множество думи и фрази, като при съвсем малка промяна ва някой от звуците се променя и смисълът (вместо \"Хей, приятелю\" на \"Ела тук\" например). Eлой Гарсия, лингвист и активист за запазване на масатеко, казва, че дори сега, ако свирне на братовчед си, който в момента на разговора е извън къщата, ще получи отговор. Според него езикът е част от принципите и ценностите, които споделя общността, но динамиката на образователната система в Мексико на практика заличава това културно наследство и сред децата, говорещи само този език, често се наблюдава \"испанизация\". Все по-малък интерес За изчезването на тази езикова форма обаче има и други фактори. \"Днес свиркането е по-малко необходимо,\" казва за мексиканското издание \"Вангуардия\" Марселино Флорес, преводач. Според него днес амо шепа хора владеят това средство за комуникация. Част от причината е в новите различни възможности за комуникация, които съществуват въпреки ограниченото покритие на мобилните телефони в много селски райони. Той казва, че в общността не се полагат усилия за опазване на тази вариация на масатекския, включително за да бъдат научени децата. Спада интересът дори у земеделските общности, където тя се използва често. \"Повечето деца се учат да свиркат, но обикновено (уменията им) са ограничени до един или два типа,\" казва лингвистът. \"(Свиркането) се среща много по-рядко от преди... (Някога) въздухът сутринта се изпълваше със свиркания из целия град, докато хората си правеха плановете за деня.\" При подсвирването има някои ограничения - жените го разбират, но го използват рядко. По-възрастните жители също се въздържат. В недалечното минало обаче децата са го научавали паралелно с \"нормалната\" версия. Времената са се променили: Маркос Домингес разказва, че един ден, докато отивал към нивата си, чул подсвиркването и помислил, че някой се опитва да привлече вниманието му. \"Отговори с подсвиркване: \"Ето ме!\" Не получих отговор.\" Едва тогава осъзнал, че звуците идват от птичка. \"Звучният\" вариант на масатекските езици, иначе говорени от над двеста хиляди души, е само пример за отмирането на тази форма на комуникация, някога използвана в различни краища на света - от Канарските отстрови и Пиренеите до Гърция и Папуа Нова Гвинея.", "date": "2017.10.23", "title": "Да говориш без думи - изчезват ли \"езиците с подсвиркване\" в Мексико"}
{"url": "http://www.dnevnik.bg/sport/2017/10/23/3064616_viktorio_pavlov_razkritikuva_ostro_rabotata_v_shkolite/", "text": "Доскорошният селекционер на националният отбор по футбол до 17 години Викторио Павлов отправи остри критики към работата в детско-юношеските школи. Според него никой не се интересува от развитието на младите и това е причината за слабите резултати във всички възрасти.  \"Отстъпваме във всяко едно отношение, но никой не иска да си го признае. Вече 14 години работя с юноши. Знам какво се работеше преди, и какво е в момента. Но това никой не го гледа. Всеки търси интригата, да направи нещо мръсно, да обвинява някого. Никой не дава отговор как да се реши проблема с тия деца. И после се питаме защо нямаме български футболисти на 18-20 години в отборите. Ами като сме далеч във всяко едно нещо, няма как да имаме\", каза Павлов в студио \"Дерби\". Той заяви, че поема вината за  неуспешните квалификации за европейското първенство през 2018 г.  Павлов подаде оставка, след като неговите възпитаници записаха три загуби в трите си мача в първата групова фаза - от Украйна (0:3), Ирландия (0:3) и Азербайджан (1:2). Според Павлов проблемите се коренят както в краткото време за подготовка, така и в несериозното отношение на децата към тренировъчния процес. \"Децата ни физически отстъпват във всеки един показател. Технически отстъпваме прекалено много. За тактически да не говорим.\" \"Същото го видяха и 17-годишните. На тях от пет месеца им говоря, че само с приказки и чупене на стойки няма как да играят футбол. И се срещнаха с много отбори, които ги надиграха категорично\", каза още Павлов. Той допълни, че не може да се очаква от един национален селекционер за осем дни да подготви отбор, който трябва да изиграе три мача за шест дни, и да го научи как се играе футбол.  \"Той ли да научи вратаря как да лови топката и да я вкарва в игра? Той ли да учи защитата как да се позиционира правилно, кога и как да изнася топката? Той ли учи халфовата линия как да играе с топката и какви неща да градят в атака? Той ли учи нападението как да завърши създадените ситуации? И накрая, той ли е виновен, че децата ни отстъпват физически във всеки един показател?\" Павлов даде пример с лагерите за детско-юношески школи, организирани по проект на Българския футболен съюз (БФС), за който държавата отпуска по един милион лева на година. Според него тези лагери масово не се използват пълноценно. \"Първата година тези деца отидоха в Банско на втората седмица от подготвителния период. Резултатите бяха катастрофални. Тази година отново държавата плати всички отбори, които играят в елитните юношески групи, да отидат на лагери. Сега отидоха на четвъртата седмица от началото на подготовката. Резултатите са с 5% по-добри от миналогодишните. Направих си труда да отида на тези лагери да наблюдавам всички отбори. Половината от тях бързаха да отидат на басейна. Когато ги попитах защо тренират по един път на ден, като този лагер е за обучаване. Казаха ми, че е за да не се изморят\", разказа Павлов.  Преди година той беше обвинен от част от футболистите, че ги е обиждал при участието на отбора на турнир в Израел. Българите загубиха с 0:6 от домакините в един от мачовете. \"Искам да попитам тези, които ме нападат, ако те са треньори и на полувремето отборът губи с 0:3, те как ще реагират? Ще кажат, че момчетата са играли супер ли? Да, излезте и се излагайте още толкова, колкото през първото полувреме. Казах на момчетата: \"Не се излагайте и второто полувреме, защото това е подигравка с футбола.\" Това, че падаме 0:6, не е ли унижение\", заяви Павлов. Бившият треньор на \"Левски\" не е оптимист за положителна промяна в детско-юношеския футбол, докато \"клубовете имат за звезди своите млади играчи и не дават да падне косъм от главите им\". Павлов допълни, че в процеса на работа е срещнал трудности с отношението на родителите, които имат \"болни амбиции да направят техните деца големи футболисти на всяка цена.\"", "date": "2017.10.23", "title": "Викторио Павлов разкритикува остро работата в школите след провала на юношите до 17 г."}
{"url": "http://www.dnevnik.bg/tehnologii/2017/10/23/3064509_kude_iphone_x_shte_e_nai-skup_i_kude_nai-evtin_grafika/", "text": "На 3 ноември \"Епъл\" ще пусне в продажна новия си смартфон \"Айфон Екс\" или \"Айфон 10\" според това как предпочитате да разчитате iPhone Х. При представянето му преди повече от месец главният изпълнителен директор на компанията Тим Кук обяви, че  с този модел се прави \"най-големият скок напред от появата на първия \"Айфон\" преди 10 години. Смартфонът ще се отключва с разпознаване на лицето на собственика си. За да може това да става и в тъмнина, е добавена инфрачервена камера. Зареждането му ще става безжично, като апаратът няма отвор за заряден кабел. Изчезнал е известният бутон за стартиране, като това вече ще става с почукване по екрана. При появата на нов iPhone почти винаги първият въпрос е колко ще струва. \"Епъл\" вече обяви, че цената му в САЩ за модела с 64 GB памет ще започва от 999 долара, а този с 256 GB памет ще струва 1149 долара. Високотехнологичната компания очаква сериозни продажби, въпреки че цената на iPhone X е сравнително висока. По данни на \"Епъл\" моделът ще се купува много повече от по-евтините и също нови iPhone 8 и iPhone 8 Plus. В част от страните по света вече бяха обявени цените на iPhone X. Специализираното издание Quartz ги обобщи, като изводът е, че най-скъпо той ще се продава в Унгария. Там апаратът ще струва 1455 долара. След Унгария се нареждат Дания и Швеция с малко над 1400 долара, колкото ще е цената му в Италия. Най-близо до САЩ като цена е Канада – 1045 долара за новия модел на iPhone. Единствено една страна ще предлага по-евтин вариант от този в САЩ. В Япония апаратът ще струва 994 долара.", "date": "2017.10.23", "title": "Къде iPhone X ще е най-скъп и къде най-евтин (графика)"}
{"url": "http://www.dnevnik.bg/sviat/2017/10/23/3064707_vliiatelno_biznes_lobi_v_katalunia_poiska_nezabavni/", "text": "Изглежда логично и разумно\" да се види какво мислят хората след двете години управление на националистите в Каталуня, призова \"Серкле д'Eкономия\" (Cercle d'Economia), една от влиятелните бизнес организации в автономната област, цитирана от в. \"Вангуардия\". В съобщение организацията поиска \"незабавни избори\", за да се съкрати пътят, който води до \"продължителна и интензивна динамика на липса на контрол, юридическа несигурност и неблагоприятна ситуация за гражданите.\" Институцията,  която обединява  десетки испански и международни компании, добави, че последиците са \"непредвидими, но при всички положения драматични на нивата на самоуправление, съжителство, икономически ръст и заетост\". Вотът \"е единственият изход за спиране на драматичната динамика.\" По-рано този месец \"Серкле д'Eкономия\" отхвърли идеята за обявяване на независимост чрез декларацията, подписана от каталунския лидер  Карлес Пучдемон  по-миналата седмица. Новото ѝ становище идва два дни след като испанският премиер Мариано Рахой поиска от Сената в Мадрид  да отстрани Пучдемон  и екипа му и да ограничи автономията на местните власти, заради опита му да отдели най-богатата област от Испания. В предишното съобщение организацията призова двете власти за диалог, но две седмици по-късно добавя, че сегашната ситуация е \"потвърдила най-лошите прогнози\": \"Напускането на компании се присъедини към нарастващия социален разлом и възможността, истинска и непосредствена, от задълбочаващо се влошаване на самоуправлението,\" казва \"Серкле\". \"Единствената алтернатива, за да се избегне посоченият сценарий и за да се отклонят стремежите на едните и другите към нормалността и законността, е отказване от (едностранната декларация за независимост и) свикване на избори за (автономни власти) незабавно.\" Според съобщението е необходимо да се изгради нова \"карта на предпочитанията на каталунското общество\" след две политически интензивни години, каквито демократичният живот в Каталуня не познава. Проучване, публикувано от испанското издание \"Ел периодико\" в събота, посочи, че и повечето каталунци биха предпочели нови избори вместо декларация за независимост и отнемане на автономията.", "date": "2017.10.23", "title": "Влиятелно бизнес лоби в Каталуня поиска \"незабавни избори\" вместо независимост"}
{"url": "http://www.dnevnik.bg/sport/2017/10/23/3064705_ludogorec_se_otkusna_s_pet_tochki_na_vurha_v_purva_liga/", "text": "Шампионът \"Лудогорец\" постигна убедителна домакинска победа с 4:0 срещу новака \"Етър\" в последния мач от 13-ия кръг на Първа лига. Разградчани се възползваха от  равенството между ЦСКА и \"Левски\"  и се откъснаха с пет точки на върха в класирането. Клаудиу Кешеру вкара хеттрик за успеха на \"Лудогорец арена\", а едно попадение добави резервата Върджил Мисиджан. Холандецът, който се завърна в отбора след  края на сагата с новия му договор , отбеляза страхотен гол само минути след влизането си в игра. \"Лудогорец\" постигна шеста поредна и общо десета победа в Първа лига. Шампионите събраха 33 точки и се откъснаха с пет пред втория ЦСКА, с осем пред третия \"Левски\" и с 12 пред четвъртия \"Ботев\" (Пловдив). Разградчани вече имат и най-добрата голова разлика в дивизията - 31:6 срещу 32:10 на ЦСКА. \"Етър\" допусна първата си загуба като гост от началото на сезона. Тимът от Велико Търново заема 12-ата позиция с 12 точки - с две повече от предпоследния \"Дунав\" и с десет повече от аутсайдера \"Витоша\" (Бистрица). \"Лудогорец\" откри резултата срещу \"Етър\" в 23-ата минута. Джоди Лукоки центрира от свободен удар на дясната тъчлиния, Яни Пехливанов увисна под топката, а за Кешеру не беше проблем да отбележи с глава, останал необезпокояван пред вратарското поле. В 35-ата минута разградчани пропиляха отличен шанс да удвоят аванса си. Пехливанов допусна още една груба грешка, като позволи на Вандерсон да му отнеме топката на десния край на вратарското поле. Бразилецът веднага намери Абел Анисе, който обаче не успя да преодолее Иванов от близко разстояние. Секунди по-късно \"Етър\" можеше да създаде сериозни главоболия за домакините. Страничният съдия обаче отсъди изключително спорна засада в ситуация, в която Иван Стоянов и Самб Бадара щяха да се окажат сами срещу вратаря Хорхе Броун. \"Лудогорец\" имаше голямо надмощие и стигна до втори гол в 59-ата минута. Попадението отново беше дело на Кешери при статично положение. Вандерсон центрира от корнер, вратарят Христо Иванов се размина с топката и румънският голмайстор на \"Лудогорец\" не сгреши на четири-пет метра от опразнената врата. В 66-ата минута появилият се секунди по-рано Мисиджан пое топката с гръб към вратата, завъртя се технично и със страхотен удар от границата на наказателното поле я изпрати в левия ъгъл на Иванов - 3:0. Холандецът не беше играл официален мач от 9 септември, след като досега отказваше да преподпише с \"Лудогорец\". Мисиджан имаше основна роля и при четвъртото попадение. Шест минути преди края на редовното време той беше оставен да шутира около точката на дузпата. Иванов спаси, но Кешеру изпревари защитниците и направи добавка отблизо.", "date": "2017.10.23", "title": "\"Лудогорец\" се откъсна с пет точки на върха в Първа лига"}
{"url": "http://www.dnevnik.bg/photos/2017/10/23/3064664_fotogaleriia_svetovnite_snimki_na_denia_-_23_oktomvri/", "text": "- Момент от така наречения Raisin Weekend, който студенти от университета \"Св. Андрюс\" онбелязват всяка година.", "date": "2017.10.23", "title": "Фотогалерия: Световните снимки на деня - 23 октомври 2017 г."}
{"url": "http://www.dnevnik.bg/sport/2017/10/23/3064724_grigor_dimitrov_se_otkaza_ot_turnira_vuv_viena/", "text": "Григор Димитров отказа участие в турнира от категория \"АТП 500\" във Виена. Българският тенисист получи \"уайлд кард\" за надпреварата в австрийската столица и беше поставен под №3 в основната схема. Във вторник Димитров трябваше да се изправи срещу квалификанта Денис Новак в първия кръг на турнира. Мястото на световния №8 ще бъде заето от \"щастливия губещ\" от квалификациите Томас Фабиано. Италианецът загуби в последния кръг на пресявките именно от Новак. Сега един от двамата ще има една от много редките си възможности да стигне до осминафиналите на състезание от толкова висока категория. Димитров и екипът му са решили, че е по-добре той да използва настоящата седмица за почивка преди започващия в понеделник турнир от сериите \"Мастърс 1000\" в Париж, обяви tenniskafe.com. Българският тенисист имаше натоварена програма, като изигра 11 мача в рамките на 19 дни. Ако беше взел участие във Виена, той щеше запише пет поредни състезателни седмици. Димитров получи \"уайлд кард\" за австрийската столица в последния момент. Първоначално той не планираше да участва, но реши да промени програмата си с идеята да натрупа точки в битката за място във финалите на АТП. Още в Стокхолм обаче българският тенисист  си гарантира дебютно участие в Лондон . Той игра финал в Швеция, като  отстъпи срещу миналогодишния шампион Хуан Мартин дел Потро. Преди това Димитров достигна до полуфиналите в турнира от категория \"АТП 500\" в Пекин и до четвъртфиналите на мастърса в Шанхай. И в двата случая той беше спрян от световния №1 Рафаел Надал.", "date": "2017.10.23", "title": "Григор Димитров се отказа от турнира във Виена"}
{"url": "http://www.dnevnik.bg/sviat/2017/10/23/3064728_centralna_evropa_e_poslednata_zona_svobodna_ot/", "text": "Унгарският премиер Виктор Орбан каза днес, че Централна Европа е последната \"свободна от мигранти\" зона на континента, като добави, че единството между страни като Унгария, Полша и Чехия може да каже \"стоп\" на глобализацията и на масовата миграция.  Според Орбан, който е върл противник на имиграцията, Европа трябва да бъде \"безопасна, справедлива, гражданска, християнска и свободна\" и да се върне към величието, което според него тя е имала преди да тръгне по пътя на все по-засилващия се мултикултурализъм.  Орбан отново отправи критики към ръководството на Европейския съюз и подчерта убеждението си, че външните граници на Европа трябва да бъдат защитавани. Той също така обвини една \"спекулативна финансова империя\" за \"нахлуването\" на мигранти в Европа след 2015 г. - очевиден намек за американския милиардер от унгарски произход Джордж Сорос. Премиерът говори по повод 61-та годишнина от антисъветското въстание в Унгария през 1956 г., когато съветски танкове смазаха бунта за броени дни и около 200 000 унгарски бежанци избягаха на Запад.", "date": "2017.10.23", "title": "Централна Европа е последната зона \"свободна от мигранти\", обяви Орбан"}
{"url": "http://www.dnevnik.bg/bulgaria/2017/10/23/3064008_ot_nachaloto_na_oktomvri_zadurjanite_u_nas_migranti_sa/", "text": "От началото на октомври задържаните при опит да влязат или излязат, или във вътрешността на страната чужденци, търсещи закрила са намалели. Спадът се случва на фона на драстично по-малък миграционен поток към страната, регистриран от началото на годината. За изминалата седмица общо арестуваните са били 13 души, като преобладават тези на излизане от страната - 11 души. Те са нямали регистрация в органите на МВР - т.е. по-скоро не са били засечени на влизане. С регистрация са били арестувани 20 души. Преобладаващо от началото на годината опит да излязат от страната правят чужденците от Афганистан и Пакистан. Опит да влязат в България правят предимно хора от Сирия и Ирак. За миналата седмица \"на вход\" са били задържани двама души. В средата на септември данните на МВР показват, че е имало седмици с по 50 задържани при опит да излязат от страната. Броят на опитващите се да влязат е значително по-малък. След 21 септември данните показват много по-малък натиск със задържани по пет души при опит да влязат или да излязат от страната. От началото на годината до 19 октомви в незаконен престой във вътрешността на страната са установени 1572 граждани на трети страни. От тях преобладават гражданите на Афганистан – 34,5%, Сирия – 26,7%, Ирак – 21,6% и Пакистан – 5,9%. Тази седмица вътрешният министър Валентин Радев съобщи, че  оградата по българо-турската граница , известна още като възпрепятстващо съоръжение, е завършена", "date": "2017.10.23", "title": "От началото на октомври задържаните у нас мигранти са спаднали рязко"}
{"url": "http://www.dnevnik.bg/bulgaria/2017/10/23/3064005_sedmicata_zapochva_s_dujd_i_niski_temperaturi/", "text": "Седмицата започва с дъжд и понижение на температурите. За понеделник е обявен жълт код за обилни валежи в девет области в Западна България - София, Видин, Перник, Кюстендил, Благоевград, Враца, Монтана, Плевен и Пазарджик. Причината за застудяването е преминаването на циклон през Балканския полуостров, което ще понижи значително атмосферното налягане. Югоизточният вятър в Източна България ще се усили, а вечерта от северозапад с умерен вятър ще започне да нахлува студен въздух и температурите ще започнат да се понижават. Максималните температури ще са в широки граници - от 13-14 градуса в западните райони, до 23-24 градуса на места в Източна България. През нощта срещу вторник валежите ще продължат и в източната половина на страната. Във вторник и сряда температурите ще продължат да падат като във вторник и сряда минималните ще са 7-8 градуса, а максималните 12-15. Затопляне ще има в четвъртък, когато максималните температури ще достигнат 18 градуса. След това, според прогнозата на НИМХ БАН температурите отново ще паднат. Над планините ще е облачно, около обяд в масивите от Западна България ще започнат валежи от дъжд, на височина над 2500 метра ще преминават в сняг. Максималната температура на височина 1200 метра ще е около 12 градуса, на 2000 метра - около 6 градуса, като по-топло ще се задържи над източните масиви. Над Черноморието ще преобладава облачно време, без валежи. Около обяд ще има и временни разкъсвания на облачността. Ще духа умерен до силен югоизточен вятър. Максималната температура на въздуха ще е 17-19 градуса. ", "date": "2017.10.23", "title": "Седмицата започва с дъжд и ниски температури"}
{"url": "http://www.dnevnik.bg/regioni/2017/10/23/3063870_nov_remont_shte_zatrudni_minavaneto_prez_asparuhoviia/", "text": "Поредният етап от ремонта на Аспаруховия мост във Варна започва днес и ще затрудни преминаването по съоръжението в следващия месец. Ремонтните дейности започват в понеделник в посока от Варна към Бургас. Платното за Бургас ще бъде изцяло затворено в частта, където ще се извършва ремонтът, а движението ще бъде двупосочно в отсрещното платно. Обновяването включва поставянето на изравнителен бетон, тротоари, хидроизолация, фуги, маркировка и знаци. Планира се 100-метровата отсечка от моста да е готова до месец, а целият етап от ремонта ще приключи в средата на май следващата година. От Държавната агенция \"Пътна инфраструктура\" изразиха надежда, че този път няма да има големи задръствания заради ремонта. \"Достъпът до пристанището и до Южната промишлена зона няма да се ограничава\", коментира пред БНТ инж. Денислав Събев от Пътната агенция във Варна. Това означава, че тежкотоварните камиони, пътуващи в тази посока, не би трябвало да затрудняват трафика.", "date": "2017.10.23", "title": "Нов ремонт ще затрудни минаването през Аспаруховия мост във Варна за месец"}
{"url": "http://www.dnevnik.bg/analizi/2017/10/23/3063051_razpishtolenata_durjava/", "text": "Разпищолена държава е държавата, която е управлявана от разпищоления човек, който на свой ред назначава на повечето държавни длъжности други разпищолени хора. Който създава такава образователна система, която да произвежда нови попълнения от разпищолени хора. Който насърчава такава популярна музика във владенията си, която да сее разпищоленост сред населението. Който смята всеки неразпищолен за свой пръв враг и за опасен противник. Нищо, че неразпищоленият човек, е далеч по-малко агресивен от него.  Разпищолен човек е човекът, който каквото и да прави (или вече е направил) се държи на \"висотата\" на своето положение. И да е сгрешил, той обръща думите си така, че да прехвърли вината на другите. Дори нещо повече – вместо да се извини, той наставлява, размахва гневно пръста си като учителка пред ученици. Обича да кара другите да му се извиняват, защото смята, че всички са му длъжни. А ако трябва и напада. С цялата сила на липсващите си обноски и с цялото знание на скромното си образование. Той претендира, че е загрижен за общото благо, докато в същото време се държи презрително към всеки и всички. Вече свикнал да управлява, той навиква, че към него се отправят празните шепи на просителите. И затова смята всеки, който се изпречи на пътя му, за просител.  Когато сгреши, той ще се засмее. Ще го обърне на шеги и забава. Дори когато изобщо не е смешно, а направо е трагично. Когато го попитат защо не е свършил нещо, той ще отвърне: \"А вие защо не направихте това и това?\". Когато го питат защо не дава пари за нещо, той прехвърля топката към това как някой друг не е дал нещо друго. Изобщо, ако може да се каже, че този известен с безпринципността си човек има някакъв основен принцип, това е да прехвърля топката. Когато му искат оставка, той уволнява. Когато го критикуват прекалено, той налага наказания. Когато го упрекнат, че е бръкнал с ръката си прекалено навътре в меда, той хваща чуждата ръката и независимо дали тя иска или не, опитва се да я топне в меда. Най-големите си критици, той се опитва да подкупи с назначения, постове, службички.   Той си има армия от съветници и поклонници, които не спират да го уверяват, че той е най-великата и светла личност в държавата, която управлява. Които не спират да го тупат по рамото, да го прегръщат, да изпускат пред него фалшиви сълзи на благодарност. Които дори когато той е чисто гол, го уверяват, че на тая земя няма по-хубаво облекло от неговото.  Разпищолената държава е държавата, която е попаднала в ръцете на разпищолените хора. В техните редици всеки си има пряк началник и отговорността винаги се прехвърля нагоре, докато по тази верига не се стигне до върховния лидер. Затова и в тази държава малко се върши, защото никой не се чувства отговорен за делата си. Винаги има кого да натопи, да обвини. Винаги може да оправдае своето бездействие чрез неговото бездействие.   Защото в своята разпищоленост тя е забравила, че трябва да съблюдава за функционирането на държавата. За това целият този механизъм да работи по най-ефективен начин. А ако някое зъбчато колело се счупи, то веднага да бъде сменено. Тъй като погледът на разпищоления човек рядко се спира в тези детайли, обикновено държавата му трака, тресе се и сякаш всеки момент ще се разпадне. Но винаги по някакво небивало чудо успява да оцелее.   В която чрез роднински връзки и приятелства всичко може да се постигне. В която хората се назначават и уволняват по принципа на шуробаджанащината. В която няма значение дали някой си върши работата добре или зле, а има значение дали той е \"наш\" или \"ваш\". В която няма значение каква ти е заплатата, като и без това получаваш основната си надница под масата. И не стига, че ти го правиш, но се грижиш това масово статукво да остане. Защото когато почти никой не е чист, е по-лесно да съществуваш като мръсник.  В разпищолената държава цари такава централизация, че населението й е навикнало на нея и много рядко проявява самоинициатива. Вместо това то предпочита винаги да обвинява за своето състояние и за състоянието на държавата тези, които са \"горе\". Населението просто е забравило (ако изобщо някога го е знаело), че за да има права и свободи, то трябва да ги отстоява всеки ден. В противен случай демокрацията твърде лесно се превръща в тотална и всеобхватна олигархия. И тогава се получава парадоксът, че вместо както в нормалните държави държавата да си има мафия, мафията започва да си има държава.  В разпищолената държава не може и няма как да се появи истински нов пророк. Появяват се десетки пророци-ментета, чиито образи биват напомпвани от медиите. Които се издуват като културисти, благодарение на стероидите, които им бият техните собствени пиари.  , тъй като медиите отразяват духа на времето, а когато времето е разпищолено, медиите просто няма как да бъдат различни. Те са следствие, а не причина. Въпреки че биха могли да бъдат и средство за подобряване на положението на същата тази държава, стига да се научат да не гонят личния си интерес, а да отстояват общите блага.  В разпищолената държава почти липсват интереси, които не са лични. Поданиците на тази държава не спират да се оплакват от политиците си, които вместо да мислят за общите блага, действат по силата на личните си интереси. В същото време обаче поданиците на тази държава отстояват почти и изцяло единствено личните си интереси. Те забравят да работят освен за себе си и за благото на другите.  В разпищолената държава лекарите често биват бити. Учителите често биват бити. Деца се убиват едни други. Журналистите са заплашвани и често уволнявани, ако се опитват да се възпротивят на това общо течение. В такава държава всеки, който се опитва да надигне глава от блатото, в което се е превърнала тя, бива незабавно оплют и наричан \"враг на народа\".  Разпищолената държава е управлявана от врагове на народа, които същевременно са пряко следствие на разпищолеността на същия този народ.  Разпищолената държава престава да е разпищолена, когато управлението й престане да бъде в ръцете на разпищоления човек и подопечните му разпищолени хора.  Това става като гласоподавателите гласуват за някой неразпищолен човек.  За да гласуват гласоподавателите за неразпищолен човек, трябва самите те да са неразпищолени хора.  . И единствено времето решава какво ще стане от тях. Както и самите те. Чрез действията си. ", "date": "2017.10.23", "title": "Разпищолената държава"}
{"url": "http://www.dnevnik.bg/bulgaria/2017/10/23/3064013_policaite_ti_arestuvat_milicionerite_mi_i_oshte/", "text": "Дневник\" представя редакторския подбор сред най-препоръчваните комикси от седмицата. Справката е изготвена в 22 часа на 22 октомври.", "date": "2017.10.23", "title": "\"Полицаите ти арестуват милиционерите ми\" и още комикси от седмицата в \"Дневник\""}
{"url": "http://www.dnevnik.bg/bulgaria/2017/10/23/3064168_topla_zima_s_po-malko_sniag_ot_minalata_ochakvat/", "text": "Зимата тази година за Европа ще е по-топла, като средните температури ще са с градуса-два над средните за сезона, а валежите от сняг ще са по-малко от миналата година. Това сочат прогнозите към момента, съобщи днес по БНТ климатологът доц. Георги Ранчев. Той допълни, че времето тази седмица ще се определя от Средиземноморски циклон, който ще се настани трайно над Балканите. \"Днес, утре и в сряда ще има понижение на температурите и обилни валежи, особено в Западна България\", каза още климатологът. На Изток, остава сухо и топло, като максималните температури ще стигнат 20 градуса. Утре се очаква максимални температури в Западната част на страната ще са до 10 градуса, като в източната половина на България те се се движат межди 13 и 15 градуса. Очакванията за четвъртък и петък са за бързо затопляне до 17-20 градуса, за да последва ново застудяване през уикенда. Максималните температури в повечето места ще са до 15 градуса, като само по морето те ще скочат до 20. Какво ще е времето през ноември \"Октомври ще го изпратим с дъжд, като максималните температури ще са до 15 градуса, а минималните ще са около 5-6 градуса\", каза доц. Рачев. Около 3 ноември температурите ще са по-ниски, като дори на височина около 1200 м ще се образува трайна снежна покривка. От 3 до 7 ноември времето ще е динамично, като ще се редуват слънце и дъжд, а температурите ще са близки до нормалните. Очакванията са от до 10-20 ноември да се прояви типичното циганско лято, като през деня е топло и няма валежи. Третата десетдневка на ноември ще е по-хладно и ще се появят първите снежинки.", "date": "2017.10.23", "title": "Топла зима, с по-малко сняг от миналата очакват метеоролозите"}
{"url": "http://www.dnevnik.bg/video/s_dve_dumi/2017/10/23/3064041_kak_tehnologiite_promeniat_futbola_video/", "text": "Видеоповторения, GPS-системи за следене на играчите, електромагнитно поле на голлинията - технологиите навлизат все повече във футбола, за да направят отсъжданията на съдиите по-точни, а преживяванията на зрителите - по-пълни. Но дали в името на точността и справедливостта най-популярната игра в света не е на път да се лиши от чара на динамиката и от възможността да създава легенди - вижте във видеото. Още видео от рубриката от \"С две думи\" -  тук .", "date": "2017.10.23", "title": null}
{"url": "http://www.dnevnik.bg/zdrave/2017/10/23/3064170_uvelichava_se_broiat_na_delata_sreshtu_lekari_obiavi/", "text": "Броят на заведените дела срещу лекари се увеличава в последните години, като те достигат до 45 годишно, съобщи по БНТ адвокатът по медицинско право Мария Шаркова. Тя е анализирала всички подобни случаи в последните десет години. По нейните данни  жалбите до дирекция \"Медицински одит\" са между 400 и 500. На фона на 2.2 млн. хоспитализации на година броят на делата е малък, обобщи тя. Увеличаването на броя на делата срещу медици  през последните пет години Шаркова си обяснява с по-голямата информираност на хората, съдействието, което се оказва от пациентски организации и засилване на липсата на доверие между лекари и пациенти. Адвокатът по медицинско право обяви, че 35% от делата са заради лоша комуникация. Най-често делата са срещу хирурзи Най-много дела са се водили срещу хирурзи, акушер-гинеколози, ортопеди и травматолози и зъболекари, сочат данните. За десет години са разгледани 240 дела срещу медици като 18% от тях още са висящи. 51 на сто от претенциите са отхвърлени, а уважените искове са 31%, посочи Шаркова. При приключените дела с причинена смърт неоснователните искове са 58%, а за останалите са присъдени обезщетения са близо 3 млн. лева. Ако се вземат предвид лихвите и разходите по делата сумата нараства двойно.", "date": "2017.10.23", "title": "Увеличава се броят на делата срещу лекари, обяви адвокат по медицинско право"}
{"url": "http://www.dnevnik.bg/sport/2017/10/23/3064171_grigor_dimitrov_se_dobliji_do_rekordnoto_sedmo_miasto/", "text": "Григор Димитров направи нова стъпка към рекордно изкачване в световната ранглиста. Българският тенисист остава осми в класацията на АТП, но вече е на 115 точки от Новак Джокович. Хасковлията добави 60 точки към актива си след достигането до финала в Стокхолм. Там  той загуби с 4:6, 2:6 от Хуан Мартин дел Потро . \"За съжаление не успях да дам по-голям отпор. Хуан заслужаваше успеха. Нямаше как да загубя от по-голям джентълмен на корта и извън него. Поздравявам те, ти играеш страхотно през цялата година, желая ти късмет до края на сезона\", заяви българинът. Димитров се подготвя за участието си в турнира във Виена тази седмица. В челото на световната ранглиста промени не настъпиха. На върха остава Рафаел Надал, следван от Роджър Федерер и Анди Мъри.", "date": "2017.10.23", "title": "Григор Димитров се доближи до рекордното седмо място в световната ранглиста"}
{"url": "http://www.dnevnik.bg/sviat/2017/10/23/3064172_dva_bogati_italianski_regiona_poiskaha_poveche/", "text": "Два богати региона на Северна Италия гласуваха с над 90% подкрепа за повече автономия в правно необвързващи референдуми вчера, показват първите данни, оповестени през нощта. И двете места са управлявани от  дясната партия \"Северна лига\" , която иска да предоговори финансовите си отношения с Рим. Активността в Ломбардия е била над 40%, обяви областният управител Роберто Марони. Във Венето активността е достигнала 57%. \"Можем да отворим нова страница: регионите, които поискат повече власт, ще я получат\", заяви Марони в столицата на Ломбардия и  финансов център на Италия - Милано . \"Имам предвид властта за обсъждане на приходите от данъци, която обичайно е в ръцете на Рим. Това е първата стъпка към големи реформи.\" За разлика от референдума в Каталуня, който хвърли Испания в сериозна политическа криза, италианските допитвания са разрешени от конституцията, но не налагат задължение на националните власти да се съобразят с тях. Ломбардия представлява около 20% от италианската икономика, а Венето, където се намира Венеция - около 10%. И в двата региона много местни хора се оплакват, че централното правителство прахосва данъците им в полза на по-бедния Юг. \"Северната лига\" бе основана през 90-те, за да агитира за създаването на независима държава Падания в Северна Италия. По-късно тя изостави сепаратистките си амбиции и сега лидерите ѝ се опитват да разширят подкрепата си и извън Севера. Идната година в страната ще се проведат предсрочни избори, припомня агенция \"Ройтерс\".", "date": "2017.10.23", "title": "Два богати италиански региона поискаха повече независимост в референдуми"}
{"url": "http://www.dnevnik.bg/zdrave/2017/10/23/3064176_prez_2018_g_vseki_shte_ima_dostup_do_dannite_za/", "text": "Амбициите на Министерството на здравеопазването са до половин година всеки българин да има достъп до електронното си здравно досие чрез код за достъп, съобщи днес по БНТ здравният министър Николай Петров. Той допълни, че болниците ще бъдат задължени да попълват цялата информация и тя ще е достъпна. \"Трябва да престанем с хартиените епикризи, хартиените рецепти и здравни книжки. Базата данни я имаме,  кодовете за достъп са налични , но само 30 хил. души са проявили интерес\", допълни министърът. Той обясни, че с информационни кампании и съдействието на личните лекари и болниците всички ще бъдат информирани, че могат да видят тази информация. Нужни са пари, но не се знае колко Според професор Петров по този начин ще се засили и контрола върху дейностите, финансирани от здравната каса. В отговор на въпрос той уточни, че още следващата година НЗОК ще разполага с 400 млн. лева повече. Бюджетът на Министерството на здравеопазването също ще бъде увеличен, като само средствата за капиталови ремонти ще се повишат с 5 млн. лева до 20 млн. лева. \"Това е много добре но и по-голяма отговорност. Нужни са пари, но нямаме аргументите да кажем колко\", призна здравният министър. Според него трябва да се преостойностят клиничните пътеки и да се анализира тяхното съдържание. \"Средствата по всяка от тях са определени през 2006 г., когато средната работна заплата беше 600 лева, сега е над 1000 лева. Процентът за заплащане на труда е все по-голям и това създава напрежение и стремеж да се правят повече пътеки, да се изкарват пари, с които да се защитят заплатите\", обясни Николай Петров. Той поясни, че ръководството на министерството има амбицията да вкара лекарския труд в пътеките. \"Правят се разчети, ползват се и специалисти от икономически институти, за да се определят базите за заплащане\", допълни министърът. В отговор на въпрос Николай Петров каза, че подготвяната стратегия за развитие на болниците ще е опит за вменяване на добрите управленски модели върху всички лечебни заведения. \"Добрите модели, облечени в норматива рамка, ще бъдат част от договорите за управление и всеки директор на болница ще бъде принуден да играе в рамката на добрия модел\", уточни здравният министър.", "date": "2017.10.23", "title": "През 2018 г. всеки ще има достъп до данните за лечението си, обяви здравният министър"}
{"url": "http://www.dnevnik.bg/sport/2017/10/23/3064174_djustin_timburleik_shte_e_zvezdata_v_shouto_na/", "text": "Джъстин Тимбърлейк ще е звездата в шоуто по време на почивката на Супербоул, обяви Националната футболна лига (НФЛ). За поп певеца това ще е трето участие в спектакъла, като това е рекорд за индивидуален изпълнител, посочват от лигата. Последната му проява в Супербоул беше през 2004 г., когато пя заедно с Джанет Джаксън. Изпълнението тогава \"открадна шоуто\", след като Тимбърлейк дръпна част от облеклото на Джаксън и зрителите видяха едната ѝ гърда. Супербоул е най-гледаното събитие в САЩ, като събира над 100 милиона зрители всяка година. В последните два сезона  рейтингът на големия мач обаче пада . Миналата година звездата в шоуто беше Лейди Гага. В последните години на сцената са били още Бионсе, Колдплей, Кейти Пери, Бруно Марс и Мадона. Супербоул ще се проведе на 4 февруари 2018 г. в Минеаполис.", "date": "2017.10.23", "title": "Джъстин Тимбърлейк ще е звездата в шоуто на почивката на Супербоул"}
{"url": "http://www.dnevnik.bg/na_put/2017/10/23/3063400_kak_zauchenata_bezpomoshtnost_na_putnicite_prechi_na/", "text": "Заучената безпомощност\" е честа обща черта на хората, пътуващи със самолет. За да се качат и да пропътуват дългото разстояние, трябва да се примирят с редица условия, които може и да не им харесват, само че тук за разлика от други средства за транспорт нямат възможността да слязат по средата на пътуването и да изберат алтернатива. Ето защо се научават да стискат зъби за тези няколко часа докато кацне самолетът, независимо дали запълват времето с мърморене, или си мълчат. Негативните преживявания по време на пътуването обаче са ключов проблем за авиобизнеса, показва нов подробен доклад на компанията за услуги във въздуха Guestlogix, публикуван в \"Травъл дейли нюз\". Според изследването заучената безпомощност на пътниците превръща пътуването в като цяло неприятно преживяване, което по никакъв начин не предразполага към отпускане и пазаруване по време на пътя, нито към положителна оценка и лоялност към компаниите в последствие. Има ясно обяснение защо недоволството и безпомощността на пасажерите се увеличават - превозвачите са принудени да намаляват качеството на услугите, които предлагат на борда, за да могат да предлагат по-ниски тарифи за билетите. Това е размяна, с която клиентите се примиряват, само че в крайна сметка остават недоволни от изживяването, обобщава докладът. Проучването показва, че ако хората са доволни от обслужването и условията на борда на самолета, както и ако имат достатъчно избор в менюто и магазина във въздуха, са по-щедри. Положителното преживяване и доброто предразполагане кара около 20% от клиентите да пазаруват повече по време на пътя. И обратното - дори само едно негативно преживяване с дадена самолетна компания може да предизвика отлив при 20% от хората и оплаквания от още 25% от тях. Ето защо според специалистите независимо от ниските цени на билетите, самолетните компании трябва да се стараят повече за удовлетворението на пътниците. Докладът, озаглавен \"Овластеният пасажер: пречупване на омагьосания кръг на заучената безпомощност за повишаване на удовлетвореността на пътниците и приходите\", предлага няколко решения на проблема. \"Овластяването\" се изразява в това например да се дава възможност на хората предварително и по време на пътуването да заявяват точно какво искат, кога и как. Това може да става с мобилни устройства, които едновременно ще ангажират пътниците и ще предоставят информация в реално време на екипажа и авиокомпаниите за това как да се подобри преживяването им на борда, предлагат от Guestlogix. Според тях доволният клиент има огромен и все още нереализиран потенциал като източник на приходи.", "date": "2017.10.23", "title": "Как \"заучената безпомощност\" на пътниците пречи на авиокомпаниите"}
{"url": "http://www.dnevnik.bg/photos/2017/10/23/3063257_fotogaleriia_obnoveniiat_dom_na_iavorov_v_sofiia/", "text": "Без пукнатини по стените и таваните, със здрави прозорци и витрини - така изглежда отвътре къщата-музей на поета Пейо Яворов в София, след като претърпя нов козметичен ремонт - втори в рамките на малко повече от година. От края на тази седмица къщата е отворена за посетители, но при ограничен режим, защото сградата остава все така опасна и има възможност да се срути.", "date": "2017.10.23", "title": "Фотогалерия: Обновеният дом на Яворов в София"}
{"url": "http://www.dnevnik.bg/ot_vas/novini_ot_vas/2017/10/23/3063833_jivot_pokrai_rekata/", "text": "Долината на Нил - един прекрасен зелен оазис По малкото места със тучни зелени поляни могат да се забележат освен птици от рода на белите чапли така също и малки стада от домашни животни-крави, биволи, магаренца. Египетските магаренца са бели :-)", "date": "2017.10.23", "title": "Живот покрай реката"}
{"url": "http://www.dnevnik.bg/photos/2017/10/23/3064166_snimka_na_denia_kolko_dushi_mogat_da_skochat/", "text": "В Бразилия 245 души опитаха да поставят нов световен рекорд по бънджи скокове, като се хвърлиха едновременно от висок 30 метра мост в Хортоландия.", "date": "2017.10.23", "title": "Снимка на деня: Колко души могат да скочат едновременно от мост"}
{"url": "http://www.dnevnik.bg/sport/2017/10/23/3064237_mbape_specheli_ubeditelno_nagradata_za_nai-dobur_mlad/", "text": "Новата звезда на френския футбол Килиан Мбапе спечели наградата \"Голдън бой\" за най-добър млад футболист в Европа. Нападателят беше избран убедително на върха в анкетата на \"Тутоспорт\", в която участват само журналисти. Мбапе получи 291 гласа - близо два пъти повече спрямо втория Усман Дембеле от \"Барселона\". След това се наредиха Маркъс Рашфорд и Габриел Жезус. Челната петица беше допълнена от младия вратар на \"Милан\" Джанлуиджи Донарума. За трети път в последните пет години наградата се печели от французин. През 2013 г. призът отиде при Пол Погба, а две по-късно негов притежател стана Антони Марсиал. Наградата се връчва от 2003 г. насам, като първият ѝ носител беше холандецът Рафаел ван дер Варт. След това са я печелили Уейн Рууни, Лионел Меси и Марио Балотели. Мбапе направи впечатление със силното си представяне за \"Монако\" миналия сезон. Той имаше важен принос за спечелването на титлата във Франция и достигането до полуфиналите в Шампионската лига. През лятото френският национал премина в ПСЖ. Тази вечер в Лондон ФИФА ще връчи наградата The Best за най-добрия футболист в света за 2017 г.", "date": "2017.10.23", "title": "Мбапе спечели убедително наградата за най-добър млад футболист в Европа"}
{"url": "http://www.dnevnik.bg/bulgaria/2017/10/23/3064233_bulgarskoto_evropredsedatelstvo_poluchi_darenie_ot_30/", "text": "Българското европредседателство получи дарение 30 хил. карти на София на английски език, съобщиха от пресцентъра на ведомството. Те ще бъдат раздавани на делегатите, пристигащи в столицата за участие в срещите и събитията от календара на Българското председателство на Съвета на ЕС през 2018 година. Договорът за дарението бе подписан от министър Лиляна Павлова и Ангелина Осенска, генерален мениджър на AV Group – Bulgaria Ltd (\"Ей Ви груп България\" ООД). \"Споразумението за спонсорство е израз на реалното сътрудничество между държавата и предприемачите у нас за подготовката и осъществяването на  Българското председателство на Съвета на ЕС  през 2018 г.\", посочи министър Лиляна Павлова. Тя изрази искрената си благодарност за дарението, подчертавайки, че този жест е отговорил на една от най-големите потребности при организацията на  българското председателство. \"Тези карти са най-доброто, което сме направили, взимайки от най-доброто от цял свят\", каза Ангелина Осенска при представянето на дарението. Тя подчерта, че за компанията е чест това бутиково издание да бъде предоставено на гостите на  българското председателство . \"Вярваме, че картата ще бъде сред най-полезните вещи, които ще получат делегатите в събитията у нас догодина и най-необходимата за един чужденец у нас. Sofia Map обхваща целия идеален център на столицата и представя места за посещение в свободното време\", подчерта тя.", "date": "2017.10.23", "title": "Българското европредседателство получи дарение от 30 хил. карти на София на английски език"}
{"url": "http://www.dnevnik.bg/bulgaria/2017/10/23/3064247_nad_40_ot_mestata_za_purvokursnici_v_universitetite_sa/", "text": "Над 40% от местата за първокурсници във висшите учебни заведения в страната остават незаети, въпреки че академичната учебна година започна в повечето университети, съобщава в. \"Сега\". По предварителни данни броят на приетите за учебната 2017/18 г. студенти е 43 550 души общо в държавни и частни университети, което е 58.9% от план-приема, или 41% от местата все още не са запълнени. Това показва справка на просветното министерство, предоставена на вестника. При частните висши училища процентът на незапълнените места е много висок – 62 на сто. В държавните вузове засега са приети 37 275 първокурсници, което е 81.6% от утвърдения прием. От МОН посочват, че данните са само ориентировъчни, защото на много места предстои прием за степен \"магистър след бакалавър\". Изданието припомня, че тази година местата за държавно субсидирани студенти бяха намалени с 8%, или с близо 4 хиляди. Осем от 37-те държавни университета са изпълнили изцяло приема си – Академията на МВР, Академията за музикално, танцово и изобразително изкуство, Висшето военноморско училище \"Н. Й. Вапцаров\", Военната академия \"Г. Ст. Раковски\", Националната спортна академия, Медицинският университет и Икономическият университет във Варна и Стопанската академия в Свищов. Във Великотърновския университет са реализирани 97% от приема, медицинските университети в Плевен, Пловдив и София са съответно с 96%, 99% и София 93%. В НАТФИЗ са запълнени 98% от бройките, в Пловдивския университет и в УниБИТ – 93%, в Софийския университет – 89.9 на сто. Най-зле е положението в Техническия университет – Габрово, където са се записали едва 25 първокурсници. Химикотехнологичният и металургичен университет (ХТМУ) засега е приел само 255 души, или 35% от отпуснатия прием. Висшето училище по телекомуникации и пощи в София засега е запълнило само 49% от план-приема. Студенти все още търси УАСГ, където са записани 547 първокурсници, или 56% реализиран прием. във Висшето строително училище \"Л. Каравелов\" засега приемът е оползотворен близо 60%, а в Минно-геоложкия университет – 62%, като са се записали 395 първокурсници. УНСС засега е със 77% изпълнен прием, като \"Сега\" отбелязва, че миналата година университетът бе запълнил всички бройки.", "date": "2017.10.23", "title": "Над 40% от местата за първокурсници в университетите са незаети"}
{"url": "http://www.dnevnik.bg/skorost/2017/10/23/3064250_poveche_ot_50_hiliadi_dushi_posetiha_sofiiskiia/", "text": "Софийският автосалон, който се проведе от 13 до 22 октомври в \"Интер експо център\", е бил посетен от над 50 хиляди души, съобщиха организаторите. Най-много фенове на новите автомобили са преминали през изложението на 15 октомври – повече от 10 000. 23-ото издание на софийския автосалон отбеляза редица рекорди. В залите бяха показани повече от 300 експоната на 44 световни марки, като в него участваха 65 фирми изложители. Над 70 бяха премиерите и технологичните новости, а новата мобилност бе представена от 28 коли с алтернативно задвижване – хибриди, плъгин и изцяло електрически модели. 83 автомобила и мотоциклета бяха на разположение за тест драйв. Кои са печелившите от томболата Следващият автомобилен салон в София ще бъде след две години. Точно в 18 часа в неделя беше изтеглено името на късметлията, който си тръгва с чисто нов автомобил. Това е Десислав Павлов от Силистра, който е пуснал анкетната си карта в понеделник и от 12-те предложени модела е избрал \"Фолксваген Голф\". Името на късметлията беше изтеглено от 3-годишната Мина, която бе поканена на случаен принцип да тегли печелившите имена. Ваучер за двама в СПА хотел по избор в България от Туристическа агенция \"Аполо\" спечели Лора Павлова от София. Нощувка и вечеря за двама в Best Western Hotel Expo – София, се падна на Христо Стефанов от София. Ваучер за гориво на стойност 200 лв., предоставен от Shell, получи Васил Владимиров от София. Club Smart карта от Shell, заредена с 5000 точки, спечели Кирил Митов от София. Смартфон Samsung Galaxy J7, предоставен от \"Мтел\", ще отиде при Иван Дерменджиев от София. Фен карта от кино \"Арена\", която важи за всички киносалони \"Арена\" в страната, беше спечелена от Димитър Георгиев от София.", "date": "2017.10.23", "title": "Повече от 50 хиляди души посетиха софийския автосалон"}
{"url": "http://www.dnevnik.bg/bulgaria/2017/10/23/3064244_korab-restorant_izpolzvan_za_kontrabanda_shte_bude/", "text": "Комисията за отнемане на незаконно придобито имущество (КОНПИ) отнема кораб, използван за контрабанда, съобщи пресцентърът на институцията. Такова отнемане се случва за първи път в историята на специализирания орган, уточняват оттам. До него се стига след като Върховният касационен съд (ВКС) не е допуснал обжалване на решение на Великотърновския апелативен съд за постановено отнемане от Васил Кънев по иск на стойност 300 600 лв. Плавателеният съд \"Балканска принцеса\" дълго време е работил като ресторант в Русе. Закупен е през 2001 г. за малко над 77 хил. лв. и в момента се намира на пристанището във Видин. Кънев има присъда за контрабанда на корабно гориво и ръководене на организирана престъпна група. По време на наказателното производство е установена престъпна схема, според която екипажът на \"Балканска принцеса\" е купувал гориво от чуждестранни кораби и контрабандно го е внасял в страната и продавал без да плаща мита, акциз и ДДС. Освен кораба, от Кънев се отнемат и дружествени дялове и парични средства в размер на 223 600 лв.", "date": "2017.10.23", "title": "Кораб-ресторант, използван за контрабанда, ще бъде отнет в полза на държавата"}
{"url": "http://www.dnevnik.bg/sport/2017/10/23/3064178_snimka_na_denia_futbol_v_muglata/", "text": "Звездата на \"Ню Инглънд пейтриътс\" Том Брейди хваща топката по време на мача с \"Атланта фалкънс\" от Националната футболна лига. Брейди и съотборниците му спечелиха с 23:7 в мъгливата вечер над \"Жилет стейдиъм\". През февруари  .", "date": "2017.10.23", "title": "Снимка на деня: Футбол в мъглата"}
{"url": "http://www.dnevnik.bg/skorost/2017/10/23/3064265_starite_avtomobili_shte_vlizat_v_centura_na_london/", "text": "Собствениците на автомобили, произведени преди 2006 година, които не покрива екостандарта Евро 4, от днес ще плащат допълнителна такса от 10 лири (21.83 лева) при всяко влизане в центъра на Лондон, обяви кметът Садик Хан, цитиран от \"Ройтерс\". Мярката е в сила от днес. Няма значение дали колата е дизелова или бензинова, като таксата ще се дължи в часовете между 7 и 18 часа. За този период от деня лондонските шофьори плащат и \"такса задръстване\" от 11.5 лири (25.10 лв.), което означава, че за собствениците на стари коли минаването през центъра на Лондон вече ще струва 21.50 лири (почти 47 лева) дневно. \"Като кмет съм решен да предприема необходимите действия, за да помогна за прочистване на смъртоносния лондонски въздух. Трябва да разрешим здравната криза, пред която е изправен Лондон и която води до хиляди случаи на преждевременна смърт заради замърсения въздух\", посочи Хан. Изследване от 2015 г. на лондонския Кралски колеж сочи, че всяка година близо 9500 лондончани умират преждевременно заради продължително излагане на замърсен въздух. Мярката на кмета Садик Хан е част от усилията по програмата му на стойност 875 млн. лири (1.910 млрд лева) в Лондон да бъде създадена зона с крайно ниски вредни емисии в атмосферата.", "date": "2017.10.23", "title": "Старите автомобили ще влизат в центъра на Лондон срещу такса от 10 лири"}
{"url": "http://www.dnevnik.bg/kultura/2017/10/23/3064266_holandski_dizain_za_nachinaeshti/", "text": "Как се прави визуална идентичност на градове като Амстердам и събития като Архитектурното биенале във Венеция ще разкаже представител на холандското студио thonik утре от 19 ч. в Центъра за дизайн и иновация Generator в София.  Студиото, създадено в средата на 90-те години, е специализирано в графичния дизайн и визуалната комуникация, често със социален подтекст. А понякога и социалистически – те превръщат домата в символ на Социалистическа партия в Холандия като символ на всичко, срещу което тя е против. Известни са най-вече като автори на новата визуална идентичност на Амстердам, процес, който започва в началото на миналото десетилетие. \"Логата на старите институции често бяха определяни като \"стената на срама\" в културните кръгове\", казва пред \"Дневник\" Симпстън Це от thonik, чиято лекция е на тема \"Дизайнът като валута\". Екипът е работил и по проекти в Китай, Южна Корея, Япония, Бразилия. Работата им е и включена в колекцията на \"Помпиду\" в Париж. \"Модерният графичен дизайн като цяло е различен според различните култури и региони. Фундаменти като форми, семиотики и цветове често имат противоречащи си интерпретации. Например холандският дизайн обича светлите тонове, които в Китай са възприемани като подходящи за спортните и детските продукти – там черното и бялото е знак за по-висша култура, тъй като тяхната традиция идва от калиграфията и мастиленото изкуство. За повечето холандски дизайнери черното и бялото са просто контрастиращи цветове.\" Според Це, живял, работил и учил между Япония и Австралия, преди да се установи в Холандия, в крайна сметка всичко опира и до това, което обикновеният човек припознава по начало. \"Причината защо визуалната идентичност на Амстердам е толкова успешна се крие в това, че например трите хикса са масово разпознавани като важни символи за града – така управата на града по естествен визуален начин се свърза с историята му.\" Теориите какво точно означават трите вертикални кръста са различни, но визията води корените си от XVI век и най-често е интепретирана като символизираща формата на кръста, на който е разпънат мъченикът свети Андрю.  \"Изчистеният дизайн изразява едновременно холандската култура, модерният международен стил и прозрачността, от която демокрацията се нуждае. Урокът за София може да бъде: не се страхувайте да сте семпли, осланяйте се на корените в миналото, но и гледайте към бъдещето.\" По-рано тази есен в пространството гостуваше и британският дизайн специалист  Даниел Чарни .", "date": "2017.10.23", "title": "Холандски дизайн за начинаещи"}
{"url": "http://www.dnevnik.bg/sviat/2017/10/23/3064293_fac_tereza_mei_e_iztoshtena_i_otchaiana_ot_pregovorite/", "text": "Унила, с тъмни кръгове под очите и умоляваща – така е изглеждала британският премиер Тереза Мей по време на вечерята си с председателя на Еврокомисията Жан-Клод Юнкер. Изгубила доверие и в близките си съратници във Великобритания, тя е молила европейските лидери да ѝ дадат пространство да маневрира в преговорите за Брекзит. Това съобщава германският вестник \"Франкфуртер алгемайне цайтунг\", позовавайки се на свой източник. Според медията Мей, която вечеря с Юнкер преди Европейския съвет миналата седмица, му е изглеждала \"разтревожена, паднала духом и обезсърчена\", \"жена, която не вярва никому, но не е готова да напусне и да се освободи\". Вечерята е била в понеделник, а  Европейският съвет  бе в четвъртък и петък. И на двете събития Мей е поискала помощ, за да преодолее  вътрешните разделения във Великобритания . \"Тя намекнала, че у дома и съюзниците, и враговете заговорничат, за да я свалят\", пише вестникът. \"Мей казала, че няма пространство за маневриране и европейците трябва да ѝ го създадат.\" \"Лицето и външният ѝ вид са били много показателни, казал Юнкер на колегите си\", продължава статията. \"Имала дълбоки кръгове под очите. Изглеждала като човек, който не мигва през нощта.\" През април отново \" Франкфуртер алгемайне цайтунг \" съобщи, че според Юнкер Мей е \"в друга галактика\" по отношение на очакванията си от Брекзит. Тогава премиерът нарече тази информация \"брюкселски клюки\", имаше и съобщения, че канцлерът Ангела Меркел също е била недоволна от публикацията. Според медията вечерята между двамата лидери е била уредена в последния момент по молба на Лондон, а дългите телефонни разговори на Мей с Ангела Меркел и Еманюел Макрон са били \"зов за помощ\", който е останал отхвърлен. \" Меркел, Макрон и Юнкер  не смекчиха позицията си. И тримата настояваха за още напредък (в преговорите за Брекзит - бел. ред.), особено по въпроса за парите, преди да започнат разговорите за бъдещето.  Брекзит не бе желан  и те не биха могли да решат проблемите на британците, заявили са сухо от офиса на канцлера\", пише ФАЦ. Въпреки това Брюксел, Париж и Берлин предпочитат Тереза Мей пред основния ѝ съперник - външният министър  Борис Джонсън , така че са склонни да съдействат някак, продължава текстът. На Европейския съвет миналата седмица държавите от ЕС-27 действително  направиха жест към нея , като обявиха, че ще започнат да се консултират помежду си за това какви да бъдат отношенията с Лондон след Брекзит. Досега те категорично отказваха да говорят за бъдещето, преди преговорите за \"развода\" да напреднат достатъчно. Ако в идните два месеца те напреднат така, че да задоволят ЕС-27, през декември ще започнат разговори и за бъдещите отношения между Великобритания и ЕС. Високопоставен източник на ФАЦ коментира още, че за да може да се постигне финансово споразумение, Мей трябва да обясни на британците, че един хаотичен Брекзит би бил по-скъп от договорка между страните. Така че всяка лоша прогноза за напускането на ЕС е в нейна полза.", "date": "2017.10.23", "title": "ФАЦ: Тереза Мей е изтощена и отчаяна от преговорите за Брекзит"}
{"url": "http://www.dnevnik.bg/photos/snimka_na_denia/2017/10/23/3064241_snimka_na_denia_kogato_dve_galaktiki_se_sleiat_v_edna/", "text": "Американската космическа агенция НАСА публикува снимка от телескопа \"Хъбъл\" на галактиката NGC 2623. Тя се намира на 250 млн. светлинни години в съзвездието \"Рак\" и е образувана от сливането на две галактики.", "date": "2017.10.23", "title": "Снимка на деня: Когато две галактики се слеят в една"}
{"url": "http://www.dnevnik.bg/sviat/2017/10/23/3064315_v_koi_durjavi_se_upotrebiava_nai-mnogo_kokain_grafika/", "text": "Албания е страната в света, където най-голям процент от населението употребява кокаин. Това показва изследване на Службата на ООН по наркотиците и престъпността. Според статистиката това се дължи основно на това, че Албания се намира на пътя на много канали за трафик на наркотици. В Албания 2.5% от населението употребява кокаин. На втора позиция в проучването се нарежда Шотландия, където 2.34% от жителите използват скъпия наркотик. САЩ са трети, като 2.3% от населението употребява кокаин. Прави впечатление, че Великобритания е сред най-големите консуматори на наркотика в света. Освен Шотландия, в изследването попадат още Англия и Уелс, които си поделят четвъртата позиция с 2.25%. Ирландия пък е десета, като 1.5% от населението ѝ използва кокаин. Преди близо година Службата на ООН по наркотиците и престъпността установи, че в белгийския град Антверпен се употребява най-много кокаин – близо 1 грам на всеки 1000 жители всеки ден. Британската столица Лондон се нареди на второ място, а Цюрих и Барселона заеха трета и четвърта позиция.", "date": "2017.10.23", "title": "В кои държави се употребява най-много кокаин (графика)"}
{"url": "http://www.dnevnik.bg/bulgaria/2017/10/23/3064186_kak_da_si_napravim_karieren_plan/", "text": "Задаването и постигането на кариерни цели никога не е лесна задача. Това изисква желание да работите упорито, да излезете от зоната си на комфорт и понякога дори да се сблъскате с някои предизвикателства. Първата стъпка е да помислите върху това как бихте искали да се развие кариерата ви. Може да искате да бъдете повишени или защо не - да се преквалифицирате в друга област. След като сте наясно с кариерните ви цели, създайте план за действие. Съставете график с кариерните ви цели, с етапите, през които се очаква да преминете, и определете краен срок за постигането им. Може да споделите идеите си с вашия шеф. По този начин ще имате ментор, който ще ви помогне да управлявате кариерата си по-ефективно. Кариерното развитие зависи повече от усилията на служителя, отколкото от компанията, в която работи. Въпреки това много работодатели имат официални програми, с които помагат на своите служители да се развиват кариерно. Те отделят ресурси и пари за обучения, затова се поинтересувайте от възможностите, които вашата фирма предлага. Кариерното развитие е важна стъпка за успеха ви. Ако пък имате чувството, че кариерата ви е в застой от години, може би е време да помислите за смяна на работното място. За целта разгледайте топ обявите за работа на  Karieri.bg .  търси  Администратор \"Дигитална реклама\"  търси  Relationship Manager in Multinational Clients Department with German language търси  Senior Auditor  търси  Java Developer  търси  Analyst, Advice for Small Businesses  търси: HR Business Partner Finance Reporting & General Accounting Officer Personal Assistant to the Ambassador  търси  Management Accountant    търси  Charging System/Mediation and Provisioning Engineer  търси  ETRM Business Analyst  търси  Product Owner, KYC", "date": "2017.10.23", "title": "Как да си направим кариерен план"}
{"url": "http://www.dnevnik.bg/sport/2017/10/23/3064306_kitai_e_razvival_programa_za_sistemen_doping_na/", "text": "Хиляди китайски олимпийски спортисти са били въвлечени в подкрепяна от държавата системна политика за ползване на допинг през 80-те и 90-те години на миналия век. Това твърди бившият доктор в китайския олимпийски отбор Сюе Инсян в интервю пред германската ARD. \"Трябва да са били въвлечени над 10 000 души\", казва тя, цитирана от \"Дойче веле\". Според нея всички медали, спечелени от китайски спортисти в международни състезания по това време, трябва да бъдат отнети. През 80-те години на миналия век Сюе Инсян е била част от лекарския щаб на олимпийския отбор по гимнастика. По думите ѝ по това време китайските власти настоявали, че отборите във всички спортове трябва да са част от схемата - футбол, волейбол, баскетбол, тенис на маса, бадминтон, леката атлетика, плуването, гимнастиката и вдигането на тежести. Сюе Инсян допълва, че тези, които са отказвали да ползват допинг, са били отстранявани от отборите. Най-младите засегнати спортисти са били на по 11 години. В друго интервю пред \"Зюдойче цайтунг\" 79-годишната лекарка посочва: \"Правителството искаше единствено да печели златни медали, без значение как. Докато не те хванат, ти си добър състезател.\" Сюе Инсян била уволнена по време на игрите в Сеул през 1988 г., когато отказала да даде забранено вещество на състезател в отбора по гимнастика. Въпреки това още десет години продължила да работи в спортни организации в Китай, след което се оттеглила. Тя напуснала страната през 2015 г. заедно със сина си и съпругата му, като получила убежище в Германия. За пръв път Сюе Инсян направила разкрития за допинг схемата през 2012 г. пред австралийски вестник. Бившият лекар от олимпийския отбор посочва, че в Китай неудобните за правителството хора попадат в затвора. Тя допълва, че е била притискана да си мълчи. \"Веднъж осем души дойдоха в дома ми. Поискаха от мен да не говоря за употребата на допинг. Принуждаваха ме да се откажа. Казах им: \"Не мога да го направя.\" Искаха да ме накарат да замълча\", казва тя. Китайското правителство е отказало коментар на думите ѝ пред ARD и \"Зюдойче цайтунг\". В годините властите в азиатската страна са отричали да е имало държавна програма за употреба на допинг. През 2012 г. Чен Жангао - главен лекар в олимпийските отбори през 1984, 1988 и 1992 г., обяви, че само \"около 50\" са били китайските спортисти, ползвали забранени вещества по това време.", "date": "2017.10.23", "title": "Китай е развивал програма за системен допинг на олимпийски спортисти, твърди бивш доктор"}
{"url": "http://www.dnevnik.bg/analizi/2017/10/23/3064340_zashto_plenenata_durjava_se_vuzproizvejda/", "text": "Когато държавните институции са в \"захвата\" на частни интереси, говорим за \"пленена държава\". Терминът идва от английски –     – но произходът на идеята е древен. Още Аристотел говори за корумпирани, дефектни форми на управление, при които държавата се използва за частни цели. Такива корумпирани управления са тиранията и олигархията. Аристотел прозрял, че и при демокрацията това може да се случи и управлението да не се осъществява в интерес на всички. Ние днес сме точно в тази демократична хипотеза. Под \"захват на държавата\" в България се има предвид овладяването на държавни институции – регулатори, агенции, а дори понякога и основни органи на съдебната власт, както и правителството, а дори парламента – от мощни икономически интереси, които ги използват за собствени цели. Аферата КТБ е добър пример за такъв захват: регулаторните и контролните органи на държавата удобно \"проспаха\" създаването на пирамидата и най-вероятно са били инструментализирани пак от частен интерес при самото срутване на банката. Друг пример – толерираните монополи или квази монополи в горивата и медиите държат цените по бензиностанциите високи и развалят публичната среда. \"Белене\" е подобен друг проект, при който вече са платени милиарди (готвят се и още повече) без никаква обществена полза досега и без обоснован анализ за бъдещи ползи. Нищо от това не е новина.  Вярно е, че ГЕРБ доминират през последните десетина години, но те управляват в сложни коалиции без ясни мнозинства. В този смисъл моделът на захванатата държава не може да бъде обяснен само с наличието на Борисов и ГЕРБ в политиката, макар че отговорността на най-голямата партия за него е безспорна. Възпроизвеждането на модела на пленената, захваната държава   се дължи на следните фактори: - Ефективността на захванатата държава. Този модел – с всичките му негови дефекти – има едно съществено предимство. Той е реален, съществува и хората вече знаят как работи и какво могат да очакват от него. Ниското доверие в политиката като цяло показва, че никой не харесват този модел особено. Но същевременно не се открива  алтернатива, която да убеди мнозинството, че друга уредба на нещата е възможна. Още Хюм е забелязал, че властта е приемлива не когато отговаря на високи идеали като този за \"обществения договор\", а когато е сравнително ефикасна в сравнение с наличните алтернативи. В този смисъл тези, които искат разграждане на модела на захванатата държава, не трябва да се фокусират само върху неговата критика, а да предложат ясен план на работещ,  управленски проект. Проблемът не е разграждането на старото, а изграждането на нещо ново, по-добро. Ако такъв позитивен, убедителен план няма, дори при смяна на властта, захватът на държавата най-вероятно ще се регенерира, както е ставало досега; - Моделът има много съюзници. Въпреки масовото номинално недоволство от пленената държава, този модел всъщност е подкрепян от мнозина. Тук просто ще изброим организирани структури на обществото, които се правят, че не забелязват как страната се управлява: профсъюзи, организации на работодатели, БАН, професионални общности (университети, магистрати, журналисти), организации на местно ниво Защо е това мълчание? Отговорът е, че тези организации предпочитат да се договарят с правителството и да гарантират своите интереси на парче. В дългосрочен план те може да са губещи, но успяват да оцеляват и да печелят малки победи; - Съзнателна дискредитация на алтернативата. Масовото убеждение, че реална алтернатива не съществува, е отчасти и съзнателно генерирана от медиите, които крепят модела. Идеята тук не е да се убедят хората, че моделът е добър, а че тези, които са срещу него са маскари. Затова е и тази кална медийна среда и пределната персонализация на публичната сфера; - Фалшиви алтернативи. Възпроизвеждането на модела зависи и от способността му да генерира фалшиви алтернативи, които да обират недоволството. Сидеров, Бареков, Марешки са се появявали на сцената като критици и борци с модела, за да станат негови части – било то основни или резервни; - Отместване на дебата към други теми. Захватът на държавата често се крие зад други теми. Стабилност, патриотизъм, имигрантска заплаха, европейско председателство – всичко това на моменти се изтъква като причина за запазването на модела такъв, какъвто си е; - Кооптиране, разбиване на опозицията. Моделът успява да кооптира и представители на опозицията срещу себе си. Някои стават лични приятели на премиера, други го правят по прагматични причини, но резултатът е един и същ – разпад на опозицията и размиване на нейните послания; - Фалшиви реформи. Моделът се научи да мимикрира реформи. Рецептата тук е проста – институционални промени се предлагат в началото на мандата. Например, да се направи нова агенция от стари три. Минават година-две, докато \"реформата\" мине. Още година време е необходимо, за да \"заработи\" новата структура. И тук мандатът обикновено приключва, идват нови избори и нови \"реформи\". В крайна сметка смисълът на институционалните реформи е да освободят държавата от захвата на определени групи. Много \"реформи\" обаче се правят, за да се укрепи този захват. Републиката – публичната власт в интерес на всички – не е естествено състояние на управлението. Захванатата държава е много \"по-естествена\", защото нейното осъществяване е въпрос на силно мотивирани, икономически силни и организирани малцинства. Републиката – обратно – изисква самоорганизация на големи маси от хора, мотивацията на всеки един от които не е толкова голяма. Обикновеният човек не очаква от демокрацията да се сдобие с банка, с \"Булгартабак\" или с цяла медийна група например. А печелившите от модела \"пленена държава\" имат точно такива очаквания. За да се преодолее тази асиметрия, са необходими силни, републикански по дух и демократични по маниер партии, които да успеят да наложат обществения интерес над интереса на силно мотивираните малцина. Затова и \"освобождаването\" от захвата на държавата не е еднократен акт, като спечелване на избори. Това е необходимо, но не достатъчно условие. Изграждането на републиката и нейното поддържане е спешна, но и дългосрочна задача.", "date": "2017.10.23", "title": "Защо пленената държава се възпроизвежда"}
{"url": "http://www.dnevnik.bg/sviat/2017/10/23/3064347_germanskite_liberali_poiskaha_korporativnite_giganti/", "text": "Международни корпоративни гиганти като \"Епъл\" (Apple) да плащат повече данъци, призова днес лидерът на германската Свободна демократическа партия (СДП)  Кристиан Линднер , предаде \"Ройтерс\", цитирана от БТА. Благосклонната към бизнеса партия, която е известна като застъпник за понижаване на данъците,  преговаря  с канцлера Ангела Меркел за съставяне на коалиционно правителство с нейния консервативен Християндемократически съюз (ХДС) и \"Зелените\".  Практиката международни компании да намаляват до минимум данъчните си задължения, като отчитат печалбата си в страни с по-ниски ставки, привлече вниманието на обществеността през последните години на фона на усилията на финансово затруднени държави да покриват нарастващите си задължения за социални плащания и сигурност.  Коментарът на Линднер може да даде възможност за намиране на  обща позиция със \"Зелените\" , чиито призиви към по-големи разходи за инфраструктура и екология влизат в сблъсък с настояването на СДП за строга бюджетна дисциплина.  \"Мога да си представя увеличаване на данъците за компании като \"Епъл\". Структурата на данъците им трябва да бъде на водещо място в дневния ред на европейско равнище и в Г-20\", заяви Линднер, цитиран от \"Зюддойче цайтунг\". Макар той отново да изрази съпротива срещу увеличаването на данъците за хората с най-високи доходи, предложението му за мерки срещу данъчните практики на корпорациите създава повече възможности за маневри в сложните тристранни преговори за съставяне на ново германско правителство, отбелязва \"Ройтерс\".  Според вътрешен документ на ХДС различните предложения, направени при преговорите, могат да струват до 100 млрд. евро, съобщи днес в. \"Велт\". По оценките на партията това е над три пъти повече от сумата, която е на разположение за нови проекти през идните четири години.", "date": "2017.10.23", "title": "Германските либерали поискаха корпоративните гиганти да плащат повече данъци"}
{"url": "http://www.dnevnik.bg/photos/2017/10/23/3064162_fotogaleriia_parad_na_elegantnata_smurt_v_meksiko/", "text": "Стотици жени, облечени като \"Катрина\", или \"елегантната смърт\", участват в ежегодния парад в Мексико сити. Жени и момичета от всички възрасти носят елегантни цветни рокли, съчетани със сложен грим на лицето, на шествие в града в навечерието на празника, известен в Мексико като Ден на мъртвите.", "date": "2017.10.23", "title": "Фотогалерия: Парад на \"елегантната смърт\" в Мексико"}
{"url": "http://www.dnevnik.bg/sviat/2017/10/23/3064377_partiiata_na_svobodata_da_ne_se_dopuska_vuv_vlastta/", "text": "Еврейската общност в Австрия призова Австрийската народна партия и Австрийската социалдемократическа партия да не работят с Австрийската партия на свободата и нейния лидер Хайнц-Кристиан Щрахе. Това става в навечерието на предстоящите  преговори за съставяне  на нова коалиция, след като лидерът на спечелилата изборите АНП  Себастиан Курц  заяви, че вижда допирни точки с АПС, предаде \"Ройтерс\". \"Когато националистическият вълк си сложи овча кожа, това не значи, че си е променил нрава, а само външния вид\", посочи водачът на евреите в Австрия Оскар Дойч в отворено писмо до АНП и АСДП, публикувано във \"Фейсбук\".  \"Ако АНП и АСДП смятат, че могат да опитомят вълка, то те се заблуждават\", заяви още той. Лидерът  на АПС  Хайнц-Кристиан Щрахе многократно е заявявал, че антисемитите нямат място в партията му и изключва партийни членове, прекрачили тази линия. Преди време той посети мемориала на холокоста в Ерусалим \"Яд Вашем\" и нарече антисемитизма престъпление. \"АПС превръща в изкупителни жертви онези, които мислят и изглеждат различно\", каза още Дойч. По думите му почти ежедневно има случаи на расизъм и антисемитизъм. \"Визити със символно значение в Израел не могат да прикрият всичко това. Австрийската еврейска общност няма да го прикрие.\" В края на миналата седмица Курц, чиято партия  спечели  парламентарните избори с около 32 процента, но не разполага с мнозинство, приключи предварителните разговори с парламентарно представените политически сили. Той възнамерява бързо да започне преговори за съставяне на управляваща коалиция и до два месеца тя да е факт. Снощи заяви, че партията му има  допирни точки  \"по много въпроси\" с АПС, както и че е имал конструктивен разговор с лидера й Щрахе. /БТА", "date": "2017.10.23", "title": "Партията на свободата да не се допуска във властта, призоваха евреите в Австрия"}
{"url": "http://www.dnevnik.bg/politika/2017/10/23/3064391_prokuraturata_ne_otkri_dokazatelstva_che_shefut_na/", "text": "Софийската градска прокуратура (СГП) отказа да образува наказателно производство по сигнала от бившия депутат от ГЕРБ Антон Тодоров за допуснати нарушения на Закона за защита на класифицирана информация от началника на кабинета на президента Иво Христов. Държавното обвинение мотивира отказа си с липсва на данни за извършено престъпление. В средата на септември  депутати от ГЕРБ подадоха сигнали  до главния прокурор Сотир Цацаров, Държавната агенция \"Национална сигурност\" (ДАНС) и Държавната комисия по сигурността на информацията за евентуални нарушения на Закона за класифицирана информация в президентството. Поводът бе секретна шифрограма от посолството на България във Вашингтон, чийто получател е началникът на кабинета на президента Румен Радев -  Иво Христов, който няма допуск до класифицирана информация . Проверката на прокуратурата е установила, че на 26 февруари в президентството е постъпила грама от Министерството на външните работи (МВнР), съдържаща класифицирана информация, която представлява \"държавна тайна\", и маркирана с гриф за сигурност \"секретно\". Документът е регистриран и е предоставен на главния секретар на администрацията на президента Димитър Стоянов, а не на Иво Христов. От държавното обвинение посочват, че за получател на документа е бил посочен началникът на кабинета на президента, но документ не му е предоставян от регистратурата, тъй като Христов няма достъп до класифицирана информация и не е преминал съответните изискуеми по закон обучения. От прокуратурата посочват, че това, че даден човек е посочен като получател на документ с класифицирана информация, не задължава служителите от регистратурата на президентството да му предоставят документа. \"Установено е от СГП, че независимо дали документът е адресиран до началника на кабинета, в случай че съдържа класифицирана информация, той се докладва на главния секретар, каквото е сторено и със секретната грама\", уверяват от държавното обвинение. Оттам посочват, че в администрацията на президента са спазени всички законови изисквания и не са установени нарушения при обработването и съхраняването на класифицирана информация, както и при условията и реда за предоставяне на достъп до нея.", "date": "2017.10.23", "title": "Прокуратурата не откри доказателства, че шефът на президентския кабинет е чел секретни документи"}
{"url": "http://www.dnevnik.bg/biznes/2017/10/23/3064344_ministerstvoto_na_finansite_predstavi_bjudjeta_na/", "text": "Министерството на финансите публикува  законопроекта за държавния бюджет на Република България за 2018 г.  и  актуализираната средносрочна бюджетна прогноза  за периода 2018-2020 г., която представлява мотивите към него. По закон документът трябва да бъде внесен в Народното събрание до края на този месец. Политиката по приходите е ориентирана към поддържане на икономическия растеж, подобряване на бизнес средата и насърчаване на инвестициите, чрез запазване на ниски нива на данъчните ставки на корпоративните данъци и данъците върху доходите на физическите лица, ограничаване на данъчните измами и повишаване на макроикономическата и фискална устойчивост в дългосрочен план, се казва в мотивите към законопроекта. Министерството на финансите обявява, че приоритетите в Бюджет 2018 са фокусирани върху реформите в сектор \"Образование\", отбраната и сигурността, социалната и здравна политика, както и провеждането на Председателството на Съвета на ЕС през първата половина на 2018 г. Приходната част на бюджета в средносрочен план е планирано да се свие от 36.2% от БВП за 2018 г. до 35.5% от БВП през 2020 г. В средносрочен план не се предвиждат значителни промени при данъците. Акцизът на цигарите ще се увеличи до минималната за ЕС става от 177 лв. на 1000 къса към 1 януари 2018 г. Публичните разходи догодина ще са ограничени в рамките от 37.2% от БВП, до 2020 г. ще се свият до 35.5%. Правителството планира бюджетният дефицит за 2018 г. да е 1%, през следващата - 0.5%, а от 2020 г. да го сведе до нула.  Образование В проекта е заложено да продължи увеличаването на заплатите на педагозите в средното образование, така че до 2021 г. да се постигне двойно увеличение на възнагражденията. Целта е подкрепа за педагогическите специалисти и привличане на млади хора в професията. От 2018 г. ще се извърши промяна в системата на делегираните бюджети, като финансирането няма да зависи само от броя на децата и учениците, а и от броя на паралелките, от спецификата на региона, в който се намира училището, а в по-дългосрочен период и от качеството на образователния процес. Отбрана и сигурност Разходите за функция \"Отбрана и сигурност\" за 2018 г. са в размер на 4.449 млрд. лв. За модернизация на въоръжените сили за периода 2018-2020 г. са предвидени до 1.191 млрд. лв. От тях 678 млн. лв. (по 266 млн. лв. годишно), за замяна на МиГ-29 с нов тип изтребител, и 513 млн. лв. за придобиване на многофункционални модулни патрулни кораби (по 171 млн. лв. за всяка година от периода). По 100 млн. лв. годишно се предвиждат за увеличение на заплатите на личния състав в системата на Министерството на отбраната. В актуализираната средносрочна бюджетна прогноза за периода 2018-2020 г. са предвидени 55 млн. лв. за увеличаване на средствата за персонал в системата на Министерството на вътрешните работи. Здравеопазване  За здравеопазване догодина са предвидени 4.712 млрд. лв. като в бюджета на Националната здравноосигурителна каса е предвидено допълнително право да бъдат похарчени 400 млн. лв. Допълнително за заплати в \"Спешната помощ\" са отделени 19.7 млн. лв. Социални плащания Актуализираната средносрочна бюджетна прогноза за периода 2018-2020 г. предвижда увеличаване на размера на минималната работна заплата от 460 лв. на 510 лв. от 1 януари 2018 г., на 560 лв. от 1 януари 2019 г. и на 610 лв. от 1 януари 2020 г. Социалната сфера ще се финансира през годината с над 13 млрд. лв. като само за пенсии ще отидат 9.45 млрд. лв. или с 520 млн. лв. повече, отколкото през тази. Всички пенсии ще се увеличат с 3.6% от 1 юли 2018 г. Максималната пенсия остава 910 лв., вследствие на запазването и на максималния осигурителен доход. За социални плащания и обезщетения са предвидени 982.9 млн лв. Детски надбавки ще могат да получават семействата с доход на човек до 400 лв. За едно дете помощта ще е 40 лв.; за две – 90 лв. за три – 135 лв.; за четири – 145 лв., като за всяко следващо дете в семейството помощта за семейството расте с 20 лв. От началото на 2018 година се предвижда и увеличение на минималния месечен размер на осигурителния доход за регистрираните земеделски стопани и тютюнопроизводители от 300 лв. на 480 лева. Възрастта за пенсиониране от 1 януари нараства с 2 месеца за жените и с 1 месец за мъжете. От приватизация се чакат 7 млн. лв. Само 7 млн. лв. са очакваните приходи от приватизация на държавни дружества, се вижда от документа. Основните приходи се очакват от продажбата на следните дружества: \"Транзитна търговска зона Варна\" АД, \"ВМТ Орбита\" АД, \"Русалка\" ЕООД, \"Пазар за плодове и зеленчуци\" АД, \"Институт по маркетинг\" ЕАД. Управление на държавния дълг  В края на тази година очакванията са държавният дълг да е 23.6 млрд.лв., под законовото ограничение от 23.9 млрд. лв. Министерството на финансите планира поемането на нов вътрешен държавен дълг под формата на ДЦК в размер до 1.0 млрд. лв. за частично покриване на предстоящите погашения по дълга на обща стойност от 1.6 млрд. лв., в т.ч. 1.2 млрд. лв. падежи на държавни ценни книжа на вътрешния пазар и 0.4 млрд. лв. погашения по външни държавни заеми.  Остатъкът от 0.6 млрд. лв. ще бъде покрит със средства, спестени от осигуреното финансиране на планирания дефицит за 2017 г. поради очакванията за балансирано бюджетно салдо към края на годината. Реализирането на отрицателно нетно дългово финансиране се очаква да доведе до намаление на държавния дълг до 23.5 млрд. лв. към края на 2018 г. или 22.3 % от прогнозното ниво на БВП. При намаляващо съотношение на държавния дълг към прогнозния БВП през тригодишния период се очаква към края на 2020 г. дългът да възлезе на 23.8 млрд. лв. или 20.0 % от БВП, което се обуславя от подобрената бюджетна позиция на страната, се казва в съобщението на Министерството на финансите.", "date": "2017.10.23", "title": "Министерството на финансите представи бюджета на по-високите заплати"}
{"url": "http://www.dnevnik.bg/bulgaria/2017/10/23/3064416_bsp_predlaga_neoblagaem_minimum_ot_510_lv_i_20_danuk/", "text": "Макар че в предизборната си платформа през пролетта  БСП се обяви за запазване на плоския данък върху доходите , по-висока ставка само за най-богатите и семейно подоходно облагане, левицата днес предложи въвеждане на прогресивно подоходно облагане. В алтернативния проектобюджет на \"Позитано\" 20 за 2018 г., който конгресът на левицата трябва да одобри тази събота, се предлага необлагаем минимум в размер на минималната работна заплата, която от 1 януари трябва да е 510 лева, както и 10% ставка за доходите от 510 до 3300 лева, колкото според БСП трябва да е максималният осигурителен праг. Социалистите предлагат още 15% данъчна ставка за доходите от 3300 до 10 000 лева, както и 20% данък за доходите над 10 000 лева. Изчисленията на \"Позитано\" 20 показват, че при тази скала над 2.8 от близо 3 милиона работещи българи биха плащали по-малко от 10% данък върху доходите. Според данни на социалистите 8600 души в страната получават над 25 хил. лева на месец, което е 37 пъти повече от останалите. При тези данъци и добра събираемост би се стигнало до 1.4-1.5% бюджетен дефицит, изчисляват от БСП. У потребителите щели да останат над 1 млрд. лева, което допълнително да стимулира потреблението. Плоският данък върху доходите бе въведен от кабинета \"Станишев\". БСП предлагаше прогресивно подоходно облагане, преди да сформира кабинета \"Орешарски\" през 2013 г., но подобен законопроект не бе внесен заради липсата на подкрепа от страна на коалиционния партньор ДПС. Когато бе в опозиция в 43-ия парламент, БСП няколко пъти внесе в парламента проект за въвеждане на прогресивно подоходно облагане, но той не бе приет от мнозинството. В платформата си за изборите за 44-и парламент на 26 март т.г. БСП предложи само 20% данъчна ставка за доходите над 10 хил. лева и връщане на 50 лева от данъците върху доходите на семейство за всяко дете, което бе обяснено като необлагаем минимум за семейство с две деца и месечни доходи от хиляда лева. На въпрос на \"Дневник\" защо сега се предлага пълно отпадане на плоския данък, но не и вариант за семейно подоходно облагане, и какви са аргументите за тази промяна лидерът на БСП Корнелия Нинова обясни, че предложенията в предизборната платформа били първа стъпка за прогресивно подоходно облагане, а за децата се мислело с предложението за увеличаване на обезщетението за отглеждане на дете от 1 до 2 години от 340 на 510 лева. Правителството предлага то да е 380 лева от 1 януари. БСП предлага още запазване на корпоративния данък от 10% и увеличаване на данък дивидент от 5 на 10 процентни пункта. Левицата предлага още дълговете на болниците да бъдат изплатени от държавата, след което те вече да не бъдат търговски дружества, както и делегирани бюджети за училище според качеството на образованието. БСП предлага още създаването на фонд \"Регионално развитие\" и фонд \"Индустрия\" с годишен бюджет от 100 млн. лева всеки - от първия ще се финансира изграждането на инфраструктура в Северозападна България, а от втория - нови предприятия в регионите с изостанало икономическо развитие.", "date": "2017.10.23", "title": "БСП предлага необлагаем минимум от 510 лв. и 20% данък за доходи над 10 хил. лева"}
{"url": "http://www.dnevnik.bg/zdrave/2017/10/23/3064350_remontut_na_detskite_kliniki_v_pirogov_e_zavurshen_pet/", "text": "Днес е един щастлив и прекрасен ден за \"Пирогов\", защото един проект от повече от пет години е приключен. Това е проектът за ремонт и апаратура за детска противошокова зала, след което бяха отпуснати от правителството на \"Бойко Борисов 2\" 2.9 млн. лв. за ремонт на три етажа от детските клиники. А украсата и новата антистресова обстановка е благодарение на фондация \"Америка за България\" и спонсорите, които се обединиха в идеята, че децата заслужават една по-добра среда.\" Това заяви директорът на \"Пирогов\" проф. Асен Балтов след откриването на ремонтираните Клиника по детска хирургия и Спешно приемно отделение за деца с противошокова зала към болницата. На събитието присъстваха премиерът Бойко Борисов, министърът на здравеопазването Николай Петров, посланикът на САЩ в България Ерик Рубин и много болнични директори и представители на лекарското съсловие. По думите на директора през ремонтираните детски отделения минават над 3000 деца, а в операционните се извършват около 1800 операции всяка година. Финалният ремонт по новия дизайн на стаите за болно лежащите деца е отнел малко повече от очакваното - общо седем месеца, но най-после целият проект е завършен. \"Тежкото за нас беше, че това трябваше да се извърши в движение. Ние нямахме право и нямахме възможност да спрем работата на тези детски отделения, защото тук има уникални клиники - по детска гръдна и по детска коремна хирургия, и детско кърмаческо неонанатологично отделение. Това са пациенти, които буквално след раждането, независимо дали са с нормално тегло или недоносени, идват тук и претърпяват операция в първите седем дни след раждането си\", поясни Балтов. ИКЕА, Уникредит булбанк, Ейч Пи, \"Уолтопия\", \"Хепи\" и още много други компании са допринесли за финалния етап, както и фондация \"Америка за България\", изброи президентът на фондацията Нанси Шилър. Също и над 8000 хиляди души са пратили есемес с дарение по DMS кампанията. Общо са събрани 400 хил. лв., с които са реновирани 65 стаи на трите етажа на сградата за детските клиники - пълно преустройство на 2270 кв.м. А в двора има и нова детска площадка със средства от индивидуални български дарители. Във фоайето на сградата сега има интерактивен дигитален аквариум и целият първи етаж е украсен с рисунки и игри, свързани със седемте морета. По стените на втория етаж живеят герои от приказките, а на третия - супергерои от ежедневието, като лекарите и сестрите. \"Ясно е какво е \"Пирогов\". Трябва да бъде ясно, че най-голяма концентрация на медицинска грижа за деца се осъществява на това място. Сега нашите деца ще се радват на една нова прекрасна шокова зала, три етажа стационари\", заяви и министърът на здравеопазването Николай Петров. \"Това показва ангажимента на държавата и правителството в грижата за децата. Честита придобивка! С този жест правителството показва, че \"Пирогов\" е важен и че ще продължи да стои зад него\", коментира той пред събралото се множество от гости и журналисти за откриването. Премиерът Бойко Борисов благодари на дарителите и представи свои \"любими сестри\", с които се срещнал по трагичен повод преди години в \"Пирогов\" - \"Индиго\". \"Благодаря на всички, които са отделили средства, на фондация \"Америка за България\", на донорите. Знаете, че в притчата е казано - няма значение кой колко е дал, важното е да е от сърце\", заяви министър-председателят и разказа, че \"Пирогов\" е била първата болница, където се е отзовал след трагедията в \"Индиго\". \"Тук е мястото, където идват най-тревожните хора. Няма по-лошо от това нещо да се случи с детето ти. Всички сме минавали оттук по една или друга причина. И затова е важно поне обстановката, а вече и апаратурата и квалитета, които имат и докторите и сестрите - за да бъдат хората просто по-спокойни. Защото когато и средата е лоша и се е случило нещастие на детето ти, ти е виновен целият свят. А ние си бяхме виновни, защото откакто е построен \"Пирогов\", тези клиники не са пипани\", каза Борисов. \"Желая да нямате клиенти. Желая да стоите без работа. Това желая, защото децата да идват тук - пази Боже. Да работим да не идват тук. Ако се наложи - да си излизат живи, здрави и щастливи. Това ви пожелавам\", завърши накрая премиерът с шеговит тон.", "date": "2017.10.23", "title": "Ремонтът на детските клиники в \"Пирогов\" е завършен пет години след началото"}
{"url": "http://www.dnevnik.bg/ot_vas/novini_ot_vas/2017/10/23/3064224_niakolko_narusheniia_ot_septemvri_nasam/", "text": "На тротоар", "date": "2017.10.23", "title": "Няколко нарушения от септември насам"}
{"url": "http://www.dnevnik.bg/photos/2017/10/23/3064352_fotogaleriia_severna_prikazka_za_edna_ot_purvite/", "text": "Скоро след като спечели \"Оскар\" за ролята си на художничката Герда Вегенер в драмата \"Момичето от Дания\", шведската актриса Алисия Викандер блести в нов филм за художници, чиито кадри носят естетиката на картините на стар майстор. ", "date": "2017.10.23", "title": "Фотогалерия: Северна приказка за една от първите икономически кризи"}
{"url": "http://www.dnevnik.bg/razvlechenie/2017/10/23/3064763_naidjul_kenedi_shte_sviri_vuv_varna_na_10_mart_dogodina/", "text": "Десет години след първия си концерт във Варна, най-продаваният цигулар на всички времена Найджъл Кенеди ще свири отново пред публиката си в града отново на 10 март догодина. С концерта на Найджъл Кенеди – цигуларят новатор, виртуозът визионер, който разруши бариерите между класика, рок и джаз ще бъде открит ХV Европейски музикален фестивал. За новата си среща с публиката във Варна Кенеди ще дойде със свой бенд и програма, която ще хвърли мостове между предкласиката, джаза и неговите собствени композиции. Найджъл Кенеди продължава да бъде на върха на своята изключителна световна кариера. Започнал като откритие на великия Йехуди Менухин, вдъхновен от иконата Стефан Грапели и неистово отдаден на своята цигулка, той влиза в историята на съвременната интерпретация на класическата музика със стил неподвластен на традиционните догми и изключително сценично присъствие. Кенеди не крие пристрастията си, не цензурира изказа и облеклото си, не се съобразява с правилата на т.нар. бон тон. Провокацията е в кръвта му. Цигуларят се радва на любовта не само на публиката по цял свят, която го посреща винаги като суперзвезда, но е и носител на многобройни музикални награди, сред които BRIT, ECHO и множество номинации за престижните Grammy. Негови албуми с музика от Барока до наши дни стават платинени и златни, а най-новият - \"My World\" вече оглавява чартовете за класическа музика в Обединеното кралство.", "date": "2017.10.23", "title": "Найджъл Кенеди ще свири във Варна на 10 март догодина"}
{"url": "http://www.dnevnik.bg/sport/2017/10/23/3064325_grigor_dimitrov_zapochva_sreshtu_kvalifikant_vuv_viena/", "text": "Григор Димитров ще играе срещу австрийския квалификант Денис Новак в първия кръг на турнира от ATP 500 във Виена. Двамата ще се срещнат във вторник, като по-късно днес ще бъде обявен началният час на мача. Димитров и Новак ще играят за пръв път един срещу друг. 24-годишният австриец е 284-и в ранглистата, а най-високото му класиране е 195-о място през юли 2016 г. Новак участва основно във фючърс турнири, където има 23 титли. Димитров е трети в схемата в дебютното му участие в турнира с награден фонд 2.6 милиона евро. Българинът попадна в долната половина, където водач е вторият поставен Доминик Тийм. При успех в първия кръг Димитров ще срещне Давид Ферер или Кайл Едмънд. Най-високопоставеният евентуален съперник на хасковлията на четвъртфинал е Сам Куери (6). В горната половина е победителят от мастърсите в Рим и Канада Александър Зверев, който е и водач в схемата. Там са още полуфиналистът от US Open Пабло Кареньо Буста (4), Джон Иснър (5) и Жо Вилфред Цонга (8). Българският тенисист се доближи до рекордното седмо място  в световната ранглистата. Той прибави 60 точки след  загубения финал в Стокхолм от Хуан Мартин Дел Потро . Димитров е осми, но е само на 115 точки от Новак Джокович, който пропуска турнирите до края на сезона заради контузия.", "date": "2017.10.23", "title": "Григор Димитров започва срещу квалификант във Виена"}
{"url": "http://www.dnevnik.bg/na_put/2017/10/23/3064426_nov_danuk_moje_da_oskupi_noshtuvkite_v_gurciia_ot/", "text": "Нов данък върху туризма ще оскъпи нощувките в Гърция от догодина. \"Такса престой\", която влиза в сила от 1 януари 2018 г., ще се прилага върху хотели и квартири и ще бъде в размер между 0.50 евроцента и 4 евро на стая за нощ. Хотелите с една и две звезди ще плащат 0.50 евро, тризвездните – 1.50 евро, четиризвездните – 3 евро, и петзвездните – 4 евро. Таксите за стаите и апартаментите под наем ще бъдат между 0.25 и 1 евро, съобщава Greek Travel Pages. Новият данък е част от пакета мерки за справяне с  финансовата криза , които правителството прие през май. Той бе посрещнат с недоволство от бизнеса. Гръцката хотелиерска камара призова кабинета да оттегли мярката с мотива, че тя ще навреди дългосрочно на икономиката. Държавата очаква да печели 84 млн. евро годишно от него, но икономиката ще загуби 340 млн. евро, заяви председателят на камарата Йоргос Цакирис, цитирайки проучване на консултантската компания Grant Thornton. Според анализа новият данък ще повиши  средната цена на стая  с 1.9%, което ще намали търсенето и това ще доведе до спад от 2.5% (435 млн. евро) в доходите на хотелите. \"Данъкът ще намали търсенето и конкурентоспособността на  гръцкия туристически продукт . Независимо дали пряко, ако бъде прехвърлен на потребителите, което означава, че цените ще се покачат, или непряко, ако бъде абсорбиран от хотелите, които значи, че приходите им автоматично ще спаднат, след тях и финансовите им резултати, което ще намали инвестициите и ще доведе до по-ниски оценки за качеството на предлаганата услуга\", каза Цакирис. Според проучването новият данък ще унищожи и 6000 работни места. Данъкът ще ограничи дългосрочно развитието на  туристическия бизнес  и истинските му последствия ще се усетят след около три години, заяви председателят на Гръцката туристическа конфедерация Янис Рецос. \"Пълният мащаб на последствията няма да се види през 2018 г., тъй като много договори и резервации са вече сключени\", каза той. \"Гърция вече е смятана за скъпа дестинация в сравнение с конкуренцията... Когато геополитическата ситуация в държави като Турция и Египет спре да работи в полза на Гърция, туризмът ще се изправи пред проблеми.\"", "date": "2017.10.23", "title": "Нов данък може да оскъпи нощувките в Гърция от догодина"}
{"url": "http://www.dnevnik.bg/sviat/2017/10/23/3064420_katalunskite_vlasti_zaplashiha_madrid_s_grajdansko/", "text": "Представители на властта и парламента в Каталуня предупредиха, че е възможно да се стигне до гражданско неподчинение, ако Мадрид действително задейства конституционната клауза, позволяваща автономната област да мине на прякото му подчинение. В интервю за Би Би Си съветникът за външните работи на Барселона Раул Ромева каза, че според него каталунските институции ще блокират всякакви опити на централната испанска власт, ако решението за пряко управление, обявено в събота, бъде гласувано и влезе в сила. Крайнолявата партия CUP, за която се смята, че има влияние върху правителството на премиера Карлес Пучдемон, публикува изявление, в което заплаши, че \"на агресията ще се отговори с мащабно гражданско неподчинение\". Преди два дни испанският премиер Мариано Рахой  поиска от Сената  в Мадрид да отстрани Пучдемон и да позволи представители на националните власти да подготвят областта за избори в срок от шест месеца. Няколкостотин каталунски общини пък призоваха парламента в Барселона да отхвърли прякото управление с официален документ и гласуване. Институцията ще се срещне тази седмица, за да обсъди какви действия може да се предприемат и дали  да се обяви независимост  в отговор на Мадрид. Ромева каза, че според него всички институции, включително полицията ( \"Мосос д'Ескуадра\" , която в Каталуня е на подчинение на властите в Барселона), ще изпълняват нарежданията на преките си ръководители, а не на испанското правителство, ако се наложи. \"Не че ще ги (отхвърляме). Това не е лично решение. Това е решението на седем милиона души\", добави представителят на каталунските власти. Той има предвид референдума на 1 октомври, на който 90 на сто от участниците подкрепиха отделянето на Каталуня от Испания. Активността на на допитването обаче беше под половината от имащите право на глас - около 43% - и на него само два милиона гласуваха за независимостта. \"От тази перспектива не се съмнявам, че всички граждански служители ще изпълняват разпоредбите на избраните и легитимни институции, които действат сега.\" Каталунското издание \"Вангуардия\" цитира говорителя на организация в рамките на \"Мосос\", подкрепяща независимостта, според когото групата ще запази \"лоялността си към (местните) парламент и правителство\", ако правителството отстрани Пучдемон и опита да поеме контрола над каталунските институции. \"Пучдемон е премиер заради испанската конституция\" \"Вангуардия\" и други влиятелни каталунски вестници призовават Пучдемон да поиска предсрочни избори, преди прякото управление да влезе в сила (последното ще стане в събота при успешно гласуване в Сената). Проучване от края на седмицата показа, че много каталунци одобряват тази възможност. Правителственият говорител Жорди Турул отхвърля подобна възможност. Испанският вътрешен министър Сорая Саенс де Сантамария обаче предупреди, че властите в Барселона изпълняват длъжностите на \"премиер на регионално правителство и високопоставени фигури в правителството заради конституцията. Не им е дадена тази роля от никаква божествена власт\". В интервю за испанско издание тя предупреди, че правителството може и да удължи намесата си отвъд шест месеца и да отстрани всички представители на администрацията, които не се съобразят със задействаната процедура. Де Сантамария обаче даде сигнал и че властите в Мадрид може да си променят решението, ако Пучдемон напълно се откаже от декларацията за независимост. Междувременно Европейската комисия повтори в понеделник позицията си за кризата в Каталуня и каза, че смята въпроса за \"вътрешен\" за Испания.", "date": "2017.10.23", "title": "Каталунските власти заплашиха Мадрид с гражданско неподчинение"}
{"url": "http://www.dnevnik.bg/bulgaria/2017/10/23/3064445_bez_da_obeshtava_konkretni_sumi_cacheva_uspokoi/", "text": "Да се унифицират правилата за формиране на допълнително възнаграждение за постигнати резултати на служителите в двете главни дирекция \"Изпълнение на наказанията\" и \"Охрана\". За това се разбраха днес представителите на синдикалните организации в затворите и в съдебната охрана и политическото ръководство на Министерството на правосъдието. Работната среща бе насрочена от правосъдния министър Цецка Цачева след поредица писма от Синдикат на служителите в затворите в България и синдикат \"Охрана\". Постигна се консенсус работната група за правилата да се председателства от ресорния зам.-министър на правосъдието проф. Николай Проданов и в нея да участват представители на синдикатите, информира пресцентърът на ведомството.  Цачева пое още ангажимент за своевременно информиране за конкретните числа в проекта на бюджета за 2018 г., касаещи дейността на двете дирекции. По време на срещата тя предостави на представителите на синдикатите подробна информация за предприетите стъпки от страна на министерството с оглед удовлетворяване искания за по-високи заплати и изравняване на допълнителните възнаграждения за специфични условия на труд с тези на служителите в МВР. Министърът подчерта, че оглавяваното от нея ведомство нееднократно е защитавало исканията на служителите в двете дирекции на срещи в Министерството на финансите и допълни, че в случая за конкретни параметри ще може да се говори едва след приключване на бюджетната процедура до края на месеца и окончателното приемане от Народното събрание.  \"Първият ни политически приоритет, по който работим, е за изравняване на статута на двете главни дирекции с целия сектор \"Сигурност\", каза Цачева. От своя страна Проданов заяви, че усилията в тази насока са насочени двете дирекции да бъдат включени в Актуализираната стратегия за национална сигурност. Решено бе и следващата работна среща да се проведе, когато има яснота за конкретните параметри в законопроекта за държавния бюджет за следващата година.", "date": "2017.10.23", "title": "Без да обещава конкретни суми, Цачева успокои охранителите и надзирателите за бонусите им"}
{"url": "http://www.dnevnik.bg/photos/2017/10/23/3064334_snimka_na_denia_nai-golemiiat_nasitenorozov_diamant_na/", "text": "Най-големият наситенорозов диамант на света ще бъде продаден на търг в Женева идния месец и се очаква да струва над 30 млн. долара, съобщава агенция \"Ройтерс\". 37-каратовият камък на име \"Розовият раджа\" ще бъде продаден чрез аукциона Sotheby's от анонимен собственик. Други, по-малки розови диаманти, са били продавани за над 1 млн. долара на карат. Необработеният диамант, от който е създаден \"Розовия раджа\", е бил изучаван повече от година, след като е бил открит през 2015 г. Името му е избрано от собственика и идва от санкскритската дума за крал.", "date": "2017.10.23", "title": "Снимка на деня: Най-големият наситенорозов диамант на света отива на търг"}
{"url": "http://www.dnevnik.bg/bulgaria/2017/10/23/3064448_vupreki_dulgovete_bolnicata_v_pomorie_otnovo_otvaria/", "text": "Болницата в Поморие отново започва работа въпреки тежкото си финансово състояние. Здравното заведение възстановява дейността си от днес по обед и отново ще приема пациенти, след като част от напусналите лекари се върнаха, макар че не са получавали заплатите си от месеци, съобщава Би Ти Ви. Здравното заведение обслужва и съседните общини Несебър и Руен и има важна здравна функция за района, настояват местните лекари. Тя е със запорирани сметки и дълг от близо 700 хил. лв., но все още не е намерено дългосрочно решение за финансово положение и съдбата му. От общината настояват за промяна в политиката на здравеопазването, за да не фалират малките болници. Преди да затвори болницата, община Поморие беше осигурила 280 хил. лева за болницата, но средствата бяха недостатъчни и тя продължи да трупа задължения. Лекарите са взели за последно заплати за юли, като от април насам получават само 60% от възнагражденията си. В началото на месеца здравният министър Николай Петров съобщи, че  за дълженията на болниците възлизат на над 500 млн. лева , като 4-5 от лечебните заведения са в особено лошо състояние като освеин в  Ловеч  и във  Враца  посочи  също и болниците в Бургас и Видин.", "date": "2017.10.23", "title": "Въпреки дълговете болницата в Поморие отново отваря врати"}
{"url": "http://www.dnevnik.bg/sviat/2017/10/23/3064447_mozukut_na_atakite_v_parij_shte_leti_do_belgiia_za_da/", "text": "Салах Абдеслам - единственият оцелял терорист от  атентата в Париж през ноември 2015 г . - ще бъде съден в Белгия и вероятно ще лети с вертолет за всяко съдебно заседание до белийската столица. Това съобщават белгийски медии. Абдеслам  се намира в затвор край Париж и  ще бъде съден  в третата седмица на декември в Брюксел. Той е изявил желание да присъства на  делото . Медиите отбелязват, че след  залавянето му през март  миналата година в квартал  \"Моленбек\" в Брюксел  първоначално  Абдеслам  бе въдворен в затвора в Брюж, а през април тази година бе прехвърлен с вертолет в затвор край френската столица. Абдеслам  ще отговаря в Белгия по дело за престрелка с полицията няколко дни преди да бъде заловен. При престрелката бяха ранени четирима полицаи и бе убит един от обградените терористи. Салах, който е френски гражданин  от марокански произход, е роден и живееше в квартал \"Моленбек\" в Брюксел. Брат му Брахим бе сред терористите, самовзривили се при нападенията в Париж. Салах е ключов подсъдим и по делото за атентатите във френската столица. Досега разследването установи, че той е извозил 10 от терористите, ударили в Париж и Брюксел, изпратени в Европа от мрежите на \"Ислямска държава\" в Сирия. /БТА", "date": "2017.10.23", "title": "\"Мозъкът\" на атаките в Париж ще лети до Белгия, за да бъде съден"}
{"url": "http://www.dnevnik.bg/skorost/2017/10/23/3064497_stolichnite_policai_poluchiha_60_novi_motocikleta/", "text": "Столичната дирекция на вътрешните работи получи днес 60 нови мотоциклета, съобщиха от пресцентъра на МВР. 50 от машините са предназначени за отдел \"Специализирани полицейски сили за опазване и възстановяване на обществения ред\" при СДВР, а другите са за отдел \"Пътна полиция\" и ще се използват основно за ескорт. Мотоциклетите БМВ са 1200-кубикови и имат мощност 125 конски сили. Машините разполагат с подгряване на ръкохватките, система за контрол на потеглянето и антиблокираща система на спирачките. Мотоциклетите са оборудвани с технически системи, позволяващи тяхното позициониране чрез GPS модул, което от своя страна дава възможност за бърза намеса и реагиране при необходимост. Общата стойност на машините е 1.4 млн. лв. В началото на годината дирекциите на МВР в цялата страна получиха и 300 нови патрулни автомобила.", "date": "2017.10.23", "title": "Столичните полицаи получиха 60 нови мотоциклета"}
{"url": "http://www.dnevnik.bg/sport/2017/10/23/3063580_asociaciiata_na_evropeiskite_klubove_shte_se_bori_da/", "text": "Шампионската лига се нуждае от реформа на административните правила и по-справедливо разпределение на средствата от наградни фондове, за да стане по-конкурентна, обяви Асоциацията на европейските клубове. Според президентa Ларс-Кристер Олсон трябва да се направят стъпки към повишаване на конкуренцията, за да могат повече клубове да спорят за челните места в  Шампионската лига . \"Бихме искали да видим 40-50 клуба, които се борят за най-високите отличия в Шампионската лига, а не около 10, които в момента си оспорват трофея. Ние смятаме, че можем да помогнем за подобряване на конкуренцията\", каза той. Олсон твърди, че доминацията на малка група отбори в европейския футбол води до огромно предимство за тях спрямо всички останали. Той посочва факта, че в последните 20 години едва десет клуба са печелили отличието в Шампионската лига. Според него е нужно не само да се промени разпределението на  паричните средства , което отново облагодетелства водещите отбори, но и да се прегледат всички правила. Президентът на асоциацията ще получи постоянно място в Изпълнителния комитет на УЕФА от следващата година. Олсон, който беше изпълнителен директор на УЕФА между 2003 и 2007 г., заяви, че се надява да може да повлияе на решенията в Европа. \"Имаме списък с предложения, които бихме искали да подложим на обсъждане в УЕФА и да говорим за това как да подобрим ситуацията\", допълни шведът. Сред проблемите, които бяха разгледани, са начините, по които водещите клубове придобиват обещаващи млади играчи и след това ги дават под наем на съперници. \"Това намали конкурентната среда и е напълно опустошително\", каза Олсон. Други предложения включват по-строг контрол върху \"прекомерните\" суми за трансфери, собствеността на клуба и контрола на играчите от агенти и отбори. \"Мисля, че имаме добър шанс да говорим за промяна на правилата в Шампионската лига от сезон 2021-2022. Ако представим достатъчно добре нашите аргументи, съм съвсем сигурен, че ще имаме одобрение от доста страни, включително и от президента Александър Чеферин\", каза Олсон.", "date": "2017.10.23", "title": "Асоциацията на европейските клубове ще се бори да повиши конкуренцията в Шампионската лига"}
{"url": "http://www.dnevnik.bg/biznes/2017/10/23/3064492_biznesut_i_sindikatite_ne_podkrepiat_bjudjeta_za/", "text": "Представителите на работодателите и синдикатите в Надзорния съвет на НОИ ще гласуват против утвърждаването на проекта на бюджет на Държавното обществено осигуряване за 2018 година. Това казаха пред журналисти преди заседанието на Надзорния съвет на НОИ заместник-председателят на Българската стопанска камара Димитър Бранков и президентът на КТ \"Подкрепа\" Димитър Манолов, предаде БТА. Работодателите не подкрепят предложението за административно увеличение на минималните осигурителни доходи с 3.9%. Сред другите спорни, според тях, моменти са отказът за дефиниране на ясна перспектива за т. нар Сребърен фонд, забавената работа по дефиниране на т.нар. фаза на изплащане на пенсии от универсалните пенсионни фондове, особено като се отчете взетото законодателно решение за правото на хората да избират между държавния фонд и частните фондове, допълни Бранков. За бизнеса е проблем и проточилото се във времето взимане на решение за инвалидните пенсии и преформатирането на системата на ТЕЛК. Предстои много работа, която можеше да бъде вече свършена, допълни Бранков. Лидерът на синдиката \"Подкрепа\" Димитър Манолов заяви, че те имат възражения срещу увеличението на пенсиите само с 3.8%, намаляването на процента обезщетение през първите три дни от болничния и по-трудния достъп до обезщетения за безработица. Управителят на НОИ Ивайло Иванов посочи, че очаква работодателите и синдикатите да изкажат и положителните, и отрицателните становищата по проекта на бюджет. По повод опита да се намали издаването на болнични листове на мними болни, той даде пример с предприятия, в които над 50 процента от служителите са в продължителен болничен. При него е идвал британски собственик на фирма в Ихтиман, който разказал, че за шест месеца са издадени 700 болнични на 500 служителя, като само един лекар е издал 200. Собственикът има проблем с изпълнението на поръчките, които има за кожени седалки и кожени волани за известни компании от автомобилната промишленост и той е силно притеснен, защото това нещо го няма в други държави. Попитан дали има нагласи намалението на обезщетението за първите три дни да се оттегли, Иванов каза, че не може да каже, че има такава нагласа, това тепърва ще се обсъжда както от Надзорния съвет на НОИ, така и от Националния съвет за тристранно сътрудничество. Заместник -министърът на здравеопазването Мирослав Ненков изрази личната си позиция, че пациентите също трябва да бъдат наказвани за фалшивите болнични, трябвало да се образоват и допълнително лекарите по темата.", "date": "2017.10.23", "title": "Бизнесът и синдикатите не подкрепят бюджета за пенсии, но с различни аргументи"}
{"url": "http://www.dnevnik.bg/photos/2017/10/23/3064503_fotogaleriia_malkiiat_princ_i_lisicata_veche_jiveiat_v/", "text": "С официална церемония и множество високопоставени гости беше открита днес ремонтираната сграда на няколко детски отделения в болница \"Н. И. Пирогов\".  Основният ремонт и обновяването на апаратурата в Клиниката по детска хирургия и противошоковата зала са финансирани с 2.9 млн. лв. от правителството, а финалните щрихи по дизайна и оборудването на отделенията с детски мебели и играчки е с дарения, събрани от фондация \"Америка за България\" в проекта \"Малки герои\" на стойност 400 хил. лв. ", "date": "2017.10.23", "title": "Фотогалерия: Малкият принц и лисицата вече живеят в \"Пирогов\""}
{"url": "http://www.dnevnik.bg/razvlechenie/2017/10/23/3064512_filmut_vuzvishenie_trugva_na_predpremierno_turne/", "text": "Филмът по романа на Милен Русков \"Възвишение\" тръгва на предпремиерно турне в няколко града из страната. Преди първата си софийска прожекция на 10 ноември той ще бъде представен от екипа си в Котел, Варна, Бургас и Пловдив, съобщават продуцентите му. \"Възвишение\" пресъздава приключенията на възрожденските \"полуреволюционери-полуразбойници\" на Милен Русков през погледа на режисьора Виктор Божинов (\"Под прикритие\") и с участието на десетки популярни български актьори: от изпълнителите на главните роли Александър Алексиев и Стоян Дойчев през Филип Аврамов (Димитър Общи), Васил Михайлов, Параскева Джукелова, Захари Бахаров, Юлиян Вергов и други. Част от тях ще присъстват на четирите предпремиери. Първата е на Деня на будителите, 1 ноември, в Котел - мястото, където се развива част от действието и роден град на автора на историята Милен Русков. Денят на будителите е и празник на Котел. След това \"Възвишение\" се отправя към Варна (3 ноември, кино \"Арена Гранд мол\"), Бургас (4 ноември, \"Синема сити\") и Пловдив, в Мол \"Марково тепе\" на 6 ноември. Билетите ще влязат в продажба от вторник, 24 октомври. Във \"Възвишение\" Милен Русков добавя имагинерен сюжет на действителния Арабаконашки обир, в който революционерите Гичо и Асенчо са натоварени с мисията да предадат писмо от Димитър Общи на Васил Левски. Докато дирят Апостола по баирите и възрожденски градчета, двамата размишляват за свободата, революцията, образованието и манталитета на народа. Романът е носител на Европейската награда за литература 2014 г.", "date": "2017.10.23", "title": "Филмът \"Възвишение\" тръгва на предпремиерно турне"}
{"url": "http://www.dnevnik.bg/biznes/2017/10/23/3064529_nov_fond_sus_100_mln_lv_shte_uskoriava_nachalnoto/", "text": "Създава се \"Фонд за ускоряване и начално финансиране\" с бюджет от 100 милиона лева, целта на който е да улесни достъпа до финансиране за нови предприятия. Това съобщи зам.-министърът на икономиката Александър Манолев на конференцията \"Dare to scale\" на компания \"Ендевър\" в Югоизточна Европа.  Управлението на средствата ще бъде чрез Фонда на фондовете и има за цел да покрие пълния жизнен цикъл и развитие на едно предприятие. По думите на Манолев България се утвърждава като страна в Югоизточна Европа с благоприятна бизнес среда за достъп до финансиране чрез рисков капитал, като голям брой стартиращи предприятия от страните от региона са получили финансиране за своя бизнес от българските фондове за рисков капитал \"Eleven\" и \"LauncHub\" в периода 2007-2013 г. През новия програмен период 2014-2020 г. целта ни е да надграждаме постигнатото до момента чрез финансови инструменти и да продължим да подкрепяме развитието на устойчива екосистема в полза на предприемачите в България, казал зам.-министър Манолев, цитиран от пресцентъра на министерството. Над 200 предприемачи, мениджъри, бизнес лидери и инвеститори от 27 страни са участвали в международната конференция, организирана с подкрепата на глобалната структура на \"Endeavor\". Целта на организаторите е създаването на платформа, чрез която предприемачите от Централна и Източна Европа да споделят предизвикателства и възможности за развитие. По време на събитието е било подчертано, че \"Endeavor Bulgaria\" си поставя за цел да има важна роля в разрастващата се предприемаческа екосистема в страната и региона, предоставяйки помощ и ресурс на тези, които искат да разширяват своя бизнес глобално", "date": "2017.10.23", "title": "Нов фонд със 100 млн. лв. ще ускорява началното развитие на компаниите"}
{"url": "http://www.dnevnik.bg/regioni/2017/10/23/3064538_ognishte_na_influenca_po_pticite_e_otkrito_v_haskovsko/", "text": "Огнище на инфлуенца (птичи грип) е открито в хасковското село Узунджово, съобщи областната администрация, цитирана от \"Фокус\". Със заповед на областния управител е забранено провеждането на пазари и изложби на птици на територията на цялата област. Предстои областната дирекция по безопасност на храните да започне периодични прегледи и при съмнение за инфлуенца, да се вземат проби от домашните и диви птици за вирусологични изследвания. Собствениците и управителите на птицевъдни обекти не трябва да допускат излизането на птиците извън дворовете и да не допускат контакт между диви и домашни птици. Те ще трябва да съхраняват в закрити помещения фуража, с който изхранват птиците. Освен това те следва да създадат условия за разделно отглеждане на домашни патици и гъски от други видове домашни птици. Предстои да бъдат свикани заседания на Общинските епизоотични комисии, на които да се набележат конкретни мерки за предотвратяване на разпространението на болестта. Започват и проверки за наличие на болни или умрели диви мигриращи или синантропни птици.", "date": "2017.10.23", "title": "Огнище на инфлуенца по птиците е открито в Хасковско"}
{"url": "http://www.dnevnik.bg/sviat/2017/10/23/3064483_chujdenec_namushka_s_noj_vuv_vrata_zam_glaven_redaktor/", "text": "Заместник главният редактор на радио \"Ехото на Москва\" Татяна Фелгенгауер в тежко състояние, след като мъж нахлу в кабинета ѝ и я намушка с нож, предават руските медии. Според лекарите няма заплаха за живота ѝ. Мъжът е задържан след нападението. Полицията уточни, че мъжът не е руски гражданин, но засега не разкрива самоличността му. Руското следствие уточнява само че той е на 48 години. Според РИА \"Новости\" е с израелско гражданство. Руски медии (сред тях \"Ехото на Москва\") съобщават, че името му е Борис Гриц (в някои издания се появява като Герц) и че от години живее в Беершеба, Израел, но властите не потвърждават. Според \"Интерфакс\" израелското посолство в Москва проверява информацията, че той е гражданин на страната. В блога си журналистът Иля Варламов цитира откъси от текст, който се предполага, че е от дневника на Гриц и в които  той говори  за опити на Фелгенгауер (която води и две популярни предавания на \"Ехото на Москва\") да \"въздейства на сърцето\" му и че \"постоянно\" го използва, за да \"задоволи похотта си\", а и заплашва живота му. Той твърди още, че е установил \"телепатичен контакт\" преди пет години. Според московската полиция \"поводът за атаката е лична неприязън\", но ще се разгледат всички версии за нападението, съобщава \"Медуза\". Според \"Комерсант\" при задържането си нападателят казал на полицаите, че действията му не били свързани с работата ѝ. В изявлението на служителите на реда не се споменава отделно хипотезата тя да е била нападната заради работата си. Следственият комитет на Русия съобщи, че вече е завел наказателно дело за опит за убийство. Служител на охраната разказва, че нападателят е създал впечатление на \"неадекватен човек\". Сайтът на РБК пише, че мъжът използвал сълзотворен газ срещу друг охранител - информация, потвърдена и от главния редактор на \"Ехото на Москва\" Алексей Венедиктов. Според източник на \"Интерфакс\" той ще бъде изпратен на психиатрична експертиза, за да се прецени вменяемостта му. Източници от радиото, които желаят да запазят анонимност, казаха пред няколко руски медии, че сигурността в редакцията досега е била слаба - охраната не обръщала внимание на посетителите и всеки можел да влезе, ако каже, че е куриер. Венедиктов обяви, че е поискал от собственика на на медията \"Газпром-Медиа холдинг\" да усили охраната на сградата, в която се помещава радиостанцията. Междувременно съюзът на журналистите в Русия обяви, че част от вината за случилото се трябва да поеме телевизия \"Россия-24\". В изявление организацията отбеляза, че каналът \"неведнъж в ефира си е показвал сюжети, в които е обвинявал журналистите на \"Ехото на Москва\" и лично Татяна Фелгенгауер, че работят \"в Държавния департамент (на САЩ)\" и си сътрудничат с някои западни неправителствени организации, критикуват властите и уж участват в митинги на (Алексей) Навални. В сюжетите се твърди, че радиостанцията се занимава с антидържавна дейност и трябва да има статут на чуждестранен агент.", "date": "2017.10.23", "title": "Чужденец намушка с нож във врата зам. главен редактор на радио \"Ехото на Москва\""}
{"url": "http://www.dnevnik.bg/zelen/2017/10/23/3064548_ekoministurut_dade_zelena_svetlina_na_traseto_na/", "text": "Министърът на околната среда и водите Нено Димов даде зелена светлина на т.нар. източен обход на магистрала \"Струма\" през Кресненското дефиле. В края на миналата седмица (19 октомври 2017 г.) Димов е подкрепил с подписа си предложението на Висшият експертен екологичен съвет (ВЕЕС) – съвещателния орган към Министерството на околната среда и водите. Преди десет дни  ВЕЕС одобри варианта за строителството  на автомагистрала \"Струма\" в участъка Крупник - Кресна по т.нар. източен вариант.  Решението на министъра  е публикувано на сайта на МОСВ. При този вариант трафикът се разделя на две части: в посока Гърция през съществуващия сега път през дефилето, а в посока София - по нов път източно от дефилето. Срещу тази алтернатива на трасе се обявиха редица неправителствени организации, които вече са   сезирали по случая Европейската комисия . Те предлагат целият път да се изнесе източно от дефилето, а сегашният да остане локален. Прокопаването на тунел, който е одобрен от Европейската комисия през 2007 г., също е по-добър вариант, смятат от НПО сектора. От коалиция \"За да остане природа в България\" определят като катастрофа предпочитания от МОСВ проект. Заради големия обществен интерес при взимането на решението членовете на ВВЕС са провели \"задълбочена експертна дискусия\", твърдят от министерството. Те са се съобразили със \"значителния брой постъпили в хода на процедурата по ОВОС различни по характер становища, позиции, мнения и възражения\". Взели са предвид и резултати от проведени обществени обсъждания и заключенията на независими експерти от извършените ОВОС и Оценката за съвместимост за опазването на защитените зони от мрежата \"Натура 2000\". Според коалицията \"За да остане природа в България\" и коалиция \"Да спасим Кресненското дефиле\" обаче решението на министър Нено Димов е сериозно нарушение на българското и европейското законодателство. Организациите изтъкват, че решението по оценката на въздействие върху околната среда от 2008 г. за строежа на магистрала Струма е все още в сила, а новото решение по ОВОС не може да му противоречи и според него магистралата може да се строи само извън Кресненско дефиле. Сегашният път е отхвърлен като допустим вариант за преминаване на магистрала заради европейската екологична мрежа \"Натура 2000\", независимо от мерките за намаляване въздействията, които са оценени като невъзможни и неработещи по него, подчертават природозащитниците. Решенията на правителството, свързани с изграждането на магистралата, по думите на екокоалицията са свързани с конфликт на интереси и нарушаване на правилата за конкуренция на Европейския съюз. \"С днешното решение Нено Димов излага на огромен риск отношенията на България с институциите на ЕС. Иска или не иска, комисията ще бъде принудена да установи цялата гама от нарушения на екологичното законодателство и конфликтите на интереси около избора на вариант Г 10,50 и да предприеме мерки, за да не попадне самата тя под ударите\", коментира за \"Дневник\" Петко Ковачев от \"Института за зелена политика\". По думите му крайният губещ ще е България – не само финансово, но и имиджово, ще се затвърди образът на \"една корумпирана, скарана с правото и опазването на природата, търсеща начини да \"изкрънка\" държава\". Според него страната ни ще трябва накрая да върне милиард и половина, ще бъде задължена да направи пътя по правилата и пак ще ни сочат с пръст.", "date": "2017.10.23", "title": "Екоминистърът даде зелена светлина на трасето на \"Струма\" през Кресненското дефиле"}
{"url": "http://www.dnevnik.bg/bulgaria/2017/10/23/3064576_ot_2019_g_90_ot_teritoriiata_na_bulgariia_shte_bude/", "text": "От 2019 г. системата против градушки ще покрива 90% от територията на България. Това заяви в Русе изпълнителният директор на агенция \"Борба с градушките\" Ваньо Славеев. Той взе участие в среща със земеделски производители от региона, на която присъстваха още депутати и кметове на общини в областта, съобщава БТА. В момента системата се съставя от девет командни пункта и 200 ракетни площадки, които са разположени в областите Видин, Монтана, Враца, Плевен, Пазарджик, Пловдив, Стара Загора и Сливен. Предвидено е да се изградят два нови полигона. Единият ще е край Хасково, а другия в района на Казанлък и Карлово. Така ракетните площадки ще станат 262 с 11 командни пункта. Славеев обясни, че през 2019 г. ще се използва и самолетен способ за защита от градушки. За целта ще бъдат разположени още радари, които да обезпечават с метеорологична информация системата. Те представляват и най-скъпата част от проекта. При самолетния способ надеждността на защитата е 60%, докато при ракетния е 70 процента. Той обаче е много по-евтин, уточни Славеев. Според него \"не си заслужава да се хвърлят толкова много пари само за 10 процента по-голяма ефективност\". Останалите 10% от територията на България, които системата няма да обхване, са буферни зони на пригранични райони. В тази връзка се обмисля споразумение със Сърбия, Македония и Румъния за зона от взаимен интерес на полети, като идеята е самолетът да може да навлиза до 10 км в чужда територия. Чак след изграждането на системата от агенция \"Борба с градушките\" обмислят да започнат да събират такса от земеделските производители за услугата \"градозащита\", каквато идея имаше в средата на миналата година.", "date": "2017.10.23", "title": "От 2019 г. 90% от територията на България ще бъде защитена от градушки"}
{"url": "http://www.dnevnik.bg/zelen/2017/10/23/3064573_jiteli_na_slivensko_selo_protestirat_sreshtu_planirana/", "text": "Планирано за следващата година изсичане на гората във вододайната зона над сливенското село Бяла накара жителите му да излязат на протест, съобщава БТА. Десетки жители на селото се събраха в първия работен ден на седмицата на площада пред кметството в опит да спрат сечта. Хората се обявиха и срещу новите цени на водата, която се увеличава с близо 160 процента. Така ще трябва да плащат близо 2 лева на кубик. Жителите твърдят, че водата липсва през лятото, няма канализация и инвестиции, а във вододайната зона каптажите са разградени. Живеещите в село Бяла са събрали над 400 подписа, предстои среща на инициативен комитет от селото с представители на Регионалната дирекция по горите следващата седмица. \"Дневник\" изпрати запитване на РДГ - Сливен, с молба за коментар по темата и въпрос кое точно налага сеч на гора в тази важна вододайна зона.", "date": "2017.10.23", "title": "Жители на сливенско село протестират срещу планирана сеч във вододайна зона"}
{"url": "http://www.dnevnik.bg/biznes/2017/10/23/3064577_bulgariia_shte_privlicha_turisti_s_vineno-kulinarni/", "text": "Министерствата на земеделието и на туризма с участието на общините работят по проект за 12 винено-кулинарни маршрута - по един за всеки от месеците на годината. България има дългогодишни традиции в производството на вино и то е станало част от културата на народа, както и разнообразните ни кулинарни традиции, посочи министърът на туризма Николина Ангелкова, цитирана от БТА, при представянето на инициативата, която обхваща 50 общини и 100 туристически обекта. Земеделският министър Румен Порожанов допълни, че винените и културните дестинации са важни не само за туризма, но и за производителите на традиционнибългарски храни и кулинарни специалитети. Той припомни, че България е вписала в европейския регистър на защитените наименования два продукта - \"Горнооряховски суджук\" и \"българско розово масло\" и четири храни с традиционно-специфичен характер - филе \"Елена\", луканка \"Панагюрска\", роле \"Трапезица\", кайзерован врат \"Тракия\", пастърма \"Говежда\". На европейско ниво са регистрирани и 54 вина. Това поставя страната на 8-мо място в Европейския съюз по продукти със защитени наименования.  Под мотото \"Сподели България\" ще бъде популяризиран т. нар. бавен туризъм, чиято концепция е свързана със запазването на традициите и културата, като се набляга на местната храна, виното и обичаите, каза Ангелкова.  Инициативата ще допринесе и за надграждане на \"крилата\" на сезона, които тази година според данните ще надминат миналогодишните. По думите й за първите 8 месеца на годината чуждестранните туристи са 6.5 млн или с близо 8% повече, отколкото през същия период на миналата.  Дванадесетте дестинации, предложени за винен и кулинарен туризъм на този етап са   - Кюстендил, Благоевград, Сандански и Мелник;  - Разлог, Банско, Гоце Делчев и Хаджидимово;   - Пазарджик, Пловдив и Асеновград; Розова долина - Панагюрище, Копривщица, Старосел, Хисаря, Казанлък;   - Стара Загора, Сливен, Ямбол и Карнобат;  - Харманли, Любимец, Свиленград и Тополовград;  - Враца, Монтана, Видин; Мизия - Плевен, Оряхово, Свищов и Русе;   - Силистра, Добрич, Варна, Балчик;   - Бургас, Несебър, Поморие, Созопол и Царево;   Велико Търново, Горна Оряховица, Търговище, Шумен, Писка, Велики Преслав и  - Хасково, Кърджали и Ивайловград. ", "date": "2017.10.23", "title": "България ще привлича туристи с винено-кулинарни маршрути"}
{"url": "http://www.dnevnik.bg/sport/2017/10/23/3064531_deset_alpinisti_zaginaha_pri_lavina_pod_mongolski_vruh/", "text": "Десет алпинисти са загинали в лавина при изкачването на монголския връх Отгон Тенгер (4021 метра), предаде агенция \"Франс прес\", като се позовава на местните спасителни служби. Други седем души са в неизвестност. Всички катерачи са монголски граждани. Те са изчезнали в неделя, след като са стигнали до върха, който е забранен за изкачване. Телата на десетте жертви са открити на около 3400 метра надморска височина. Групата е била съставена от 4 жени и 13 мъже на възраст между 30 и 50 години. Спасителната служба допълва, че друга група от десетима катерачи е успяла да слезе безпроблемно от върха. Отгон Тенгер e единственият връх в планината Хангай, който е целогодишно покрит със сняг. За последните 50 години той е взел четири жертви преди инцидента в неделя. През 2015 г. правителството на Монголия въведе забрана за изкачването му от съображения за сигурност.", "date": "2017.10.23", "title": "Десет алпинисти загинаха при лавина под монголски връх"}
{"url": "http://www.dnevnik.bg/sviat/2017/10/23/3064482_germanski_raihsbjurger_poluchi_dojivotna_prisuda_za/", "text": "Екстремист от т. нар. \"райхсбюргери\" - германци, които отхвърлят сегашното устройство на страната, беше осъден на доживотен затвор заради убийството на полицай, съобщиха германските медии. През октомври Волфганг П. стреля по служители на реда в баварското градче Георгенсмюнд, опитали да обискират дома му за незаконно притежавани оръжия. Един от тях загина, а двама пострадаха. Според \"Зюддойче цайтунг\" 50-годишният П. е посрещнал присъдата си с усмивка. \"Райхсбюргерите\"  не признават германския основен закон и твърдят, че страната трябва да се върне към границите и устройството от Времето на Ваймарската конституция. За някои от тях легитимен е само периодът от 1919 г. до 1933 г., други включват и нацистка Германия от времето на Адолф Хитлер и споделят открито антисемитки възгледи. От убийството насам организацията е под наблюдението на германското контраразузнаване заради съмнения, че е противоконституционна.", "date": "2017.10.23", "title": "Германски \"райхсбюргер\" получи доживотна присъда за убийството на полицай"}
{"url": "http://www.dnevnik.bg/bulgaria/2017/10/23/3064597_v_bjudjeta_za_otbrana_se_predvijdat_s_30_poveche_pari/", "text": "Бюджетът за отбрана ще се повиши със 113.052 млн. лв. до 1 193 319 лв. за следващата година, ако бъде приет  проектът за държавен бюджет , който беше публикуван от Министерството на финансите. През следващите две години също е предвидено повишаване на парите за армията - 1 200 995 лв. за 2019 г. и 1 202 671 лв. за 2020 г. От тези 113 млн. лв. 100 млн. лв. ще бъдат дадени допълнително за повишаване на заплатите, се разбира от актуализираната средносрочна бюджетна прогноза за периода 2018-2020 г. За 2019 и 2020 също са предвидени по 100 млн. лв. \"за увеличаване на възнагражденията на личния състав в системата на Министерството на отбраната с цел създаване на условия за мотивация и професионален подбор на кадрите, необходими за изпълнението на политиката в областта на отбраната\". Разходите за персонал в бюджета за 2017 г. са 804.678 млн. лв. Това би могло да означава, че За замяна на МиГ-29 с нов тип изтребител са заложени 678 млн. лв., като са разчетени по 226 млн. лв. за всяка година от периода (2018-2020). С тези средства ще се осигури достатъчно количество самолети, което ще гарантира изпълнението на поставените задачи по осигуряване на въздушния суверенитет на Република България и на дежурството по Air Policing, пише в прогнозата; 513 млн. лв. са заложени за придобиване на многофункционални модулни патрулни кораби за Военноморските сили, като са разчетени по 171 млн. лв. за всяка година от периода. С новите кораби се очаква да се постигне пълна оперативна съвместимост с военноморските структури на НАТО, възможност за пълноценно участие в постоянните корабни групи на НАТО, операциите и ученията на алианса и т.н. В бюджетната прогноза не са заложени пари за купуване на около  200 нови бойни машини за пехотата,  като проектът се очаква да струва 1.22 млрд. лв. Според депутати от военната комисия този разход не е заложен, защото инвестиционният проект за бронираните машини не е приет от парламента за разлика от тези за корабите и изтребителите. Трите проекта трябва да бъдат вкарани отново в парламента до края на годината, като се очаква срокът за разплащане да се увеличи, за да влязат в бюджетната прогноза.", "date": "2017.10.23", "title": "В бюджета за отбрана се предвиждат с 30% повече пари за заплати за следващите 3 години"}
{"url": "http://www.dnevnik.bg/skorost/2017/10/23/3064610_putnata_agenciia_prizova_da_se_smeniat_letnite_gumi/", "text": "От 1 ноември се въвежда зимното поддържане на републиканската пътна мрежа. Въпреки прогнозата за следващите 10 дни, която е за добро време, председателят на Агенция \"Пътна инфраструктура\" (АПИ) Дончо Атанасов издаде заповед, с която се предприемат необходимите действия за осигуряване на безопасното пътуване на шофьорите по високопланинските пътища и проходи като Петрохан, Троян - Кърнаре, Шипка, Предела, участъци в област Смолян и др., съобщиха от агенцията. От АПИ уточняват, че към момента подготовката за зимния сезон върви по график. Тази седмица започват и проверките на фирмите, които ще се занимават с чистенето на пътищата през зимата. В поддържането на 20 хил. км републикански пътища ще участват около 3000 снегопочистващи машини, сред които снегорини, техника за разпръскване на пясък и т.н. Ще се осигурят още около 100 хил. тона сол и 300 хил. тона пясък. На директорите на 27-те областни пътни управления е разпоредено да следят ежедневно прогнозите за времето по райони и да предприемат необходимите действия за обработка на пътищата във високопланинските райони и проходите, където има предпоставки за хлъзгавост и заледявания по усойните места. АПИ призова шофьорите да започнат подготовката на автомобилите си и да сменят летните гуми със зимни.", "date": "2017.10.23", "title": "Пътната агенция призова да се сменят летните гуми със зимни, защото започва зимното поддържане на пътищата"}
{"url": "http://www.dnevnik.bg/biznes/2017/10/23/3064614_nadzorut_na_noi_othvurli_proektobjudjeta_na/", "text": "С гласовете на представителите на работодателските и синдикалните организации Надзорният съвет на Националния осигурителен институт отхвърли проектобюджета на Държавното обществено осигуряване за 2018 г., съобщи БНР. Процедурата би следвало да продължи с обсъждане на законопроекта в Националния съвет за тристранно сътрудничество, който също включва представители на работодателите, синдикатите и държавата. Тристранният съвет има само съвещателен глас, след което проектът трябва да се приеме от Министерския съвет и да бъде внесен в Народното събрание не по-късно от 31 октомври. По-рано днес Димитър Бранков от Българската стопанска камара  коментира пред медиите , че забележките на бизнеса са свързани с  административното увеличение на минималните осигурителни прагове  - с 3.9%, неяснотите около универсалните пенсионни фондове и липсата на решение за инвалидните пенсии. Димитър Манолов от \"Подкрепа\" изрази несъгласието на синдикатите с недостатъчното според тях увеличение на пенсиите с 3.8% и  намалението на обезщетението за първите три дни от болничния лист . Надзорът на НОИ е съставен от седем представители на държавата и 7 представители на работодателите и синдикатите. Социалният министър Бисер Петков е отсъствал заради ангажимент в чужбина, информира БНР.", "date": "2017.10.23", "title": "Надзорът на НОИ отхвърли проектобюджета на общественото осигуряване"}
{"url": "http://www.dnevnik.bg/sport/2017/10/23/3064612_levski_i_cska_biaha_globeni_s_obshto_15_600_leva_sled/", "text": "Българският футболен съюз (БФС) наложи глоби на обща стойност 15 600 лева на  \"Левски\" и ЦСКА след дербито в събота . Сините трябва да платят 8300 лева. Червените са санкционирани със 7300 лева, като трябва да възстановят и нанесени щети на Националния стадион \"Васил Левски\". Глобите на двата отбора са за идентични провинения на феновете - по 3000 лева за хвърлени опасни за здравето предмети, 2000 лева за бомбички, 1000 лева за нецензурни и вулгарни скандирания, 1000 лева за хвърлени факли на пистата и 300 лева за използването на факли. \"Левски\" е глобен с още 1000 лева за пиротехника, довела до спиране на играта. Двубоят в събота беше най-посетеният от началото на сезона в българския футбол. Около 25 000 зрители изгледаха на живо равенството 2:2 на Националния стадион \"Васил Левски\". Другите санкционирани отбори след 13-ия кръг са \"Пирин\", \"Берое\", \"Славия\" и \"Дунав\". Благоевградчани и старозагорци са глобени по 1000 лева за нововъведената  забрана за \"нецензурни и вулгарни скандирания\" . Другите два клуба трябва да платят по 300 лева за използването на факли.", "date": "2017.10.23", "title": "\"Левски\" и ЦСКА бяха глобени с общо 15 600 лева след дербито"}
{"url": "http://www.dnevnik.bg/detski_dnevnik/2017/10/23/3064594_kolko_triabva_da_teji_uchenicheskata_chanta/", "text": "\"За да не навреди раницата на костната структура на детето, тя трябва да е не повече от 10% от тежестта на детето\", каза пред \"Детски Дневник\" кинезитерапевтът Мария Цветкова. Няма доказана пряка зависимост между гръбначните изкривявания при децата и тежките училищни раници. За Мария Цветкова обаче това е неоспоримо така. Няма и статистика какъв е процентът на децата с гръбначни изкривявания. Здравното министерство не прави такъв скрининг и няма официални данни, казаха от там пред \"Дневник\". \"В България нямаме тенденция да следим начина на живот и предпоставките за гръбначните изкривявания при децата. На Запад се мисли за тези неща\", казва Цветкова. По думите на завеждащия отделението по ортопедия и травматология в болница \"Токуда\" Васил Яблански на 100 деца всяко пето дете има гръбначен проблем. Темата за тежките раници отново е актуална, след като вчера стана известно, че  петокласничка е подала жалба  до Държавната агенция за закрила на детето заради тежката раница, която е принудена да носи всеки ден. Очаква се отговорът на председателя на агенцията Офелия Кънева. В момента в България няма нормативи, които да определят теглото на ученическата чанта. Проблемът съществува от години и не получава решение въпреки периодичните инициативи на неправителствени организации и родители. Миналата година тогавашният зам.-министър на образованието Диан Стаматов препоръча на родителите на най-малките ученици  да купуват леки раници на колелца  и да оставят всички възможни помагала в училище, докато бъдат въведени масово електронните учебници, които ще облекчат теглото на ученическите раници. Според кинезитерапевта Мария Цветкова е изключително важно държавата да върне провеждането на скрининг на гръбначните изкривявания в началните училища и детските градини, за да се хване проблемът и да започне лечението навреме. Важна е и профилактиката на проблема, възпитаването на правилна стойка у децата и насочването им към физически упражнения и спортове. Според специалиста изправителната гимнастика би била полезна и профилактична и е добре да се практикува от всички подрастващи. По думите й децата децата трябва да бъдат обучени и на правилно дишане.", "date": "2017.10.23", "title": "Колко трябва да тежи ученическата чанта"}
{"url": "http://www.dnevnik.bg/video/novinite_na_bnt/2017/10/23/3064619_video_drugite_novini/", "text": "- Свършиха билетите за премиерния \"Калигула\" в Народния театър.", "date": "2017.10.23", "title": "Видео: Другите новини"}
{"url": "http://www.dnevnik.bg/bulgaria/2017/10/23/3064575_minimalno_uvelichenie_na_parite_v_mvr_za_2018_g_spored/", "text": "С около 64 млн. лв. ще е увеличението на бюджета на МВР според проектобюджета за 2018 г., предложен от финансовото министерство днес. Доколкото вътрешното ведомство разполага с най-много пари по принцип, това увеличение е минимално и се равнява на около 5%. Докато тази година то разполагаше с 1.233 млрд. лв., през следващата ще му бъдат отпуснати 1.296 млрд. лв. Единствената сума, която се споменава в мотивите на проекта, е, че \"за периода 2018-2020 г. в актуализираната средносрочната бюджетна прогноза са предвидени по 55.0 млн. лв. за увеличаване на средствата за персонал в системата на МВР с цел повишаване ефективността при изпълнението на политиката в областта на сигурността и вътрешния ред\". Потърсени от \"Дневник\" за коментар, от най-големия полицейски синдикат - Синдикална федерация на служителите в МВР (СФСМВР), определиха предвиденото увеличение като гавра. Тяхното искане, заради което излизат на протест на всеки празник на полицията и нееднократно заявиха, че докато не бъди изпълнено - те ще протестират, е за увеличение на основното възнаграждение на всички в системата с минимум 15%. Според техните изчисления, за да се реализира това, са необходими между 90 и 100 млн. лв. увеличение годишно. Източник от МВР, запознат с проблема, заяви за \"Дневник\" също, че да се удовлетвори искането на синдикатите са нужни над 90 млн. лв. повече за заплати годишно. което поглъща почти цялата сума от заделените държавните средства за 2018 г. За заплати през следващата година са предвидени 1.161 млрд. лв. Парите ще бъдат разпределени за политики на МВР в няколко направления. Най-много пари иначе и за следващата година са предвидени за \"противодействието на престъпността и опазването на обществения ред\", следвано от \"пожарната безопасност и защитата на населението при извънредни ситуации\". По-малко пари са предвидени за охрана на границата и управлението на системата на МВР. Повече за разпределението на бюджета за 2017 г. по ведомства четете  тук . В проектобюджета на финансово министерство са предвидени и 3.3 млн. лв. за председателството на България на Съвета на ЕС през първите шест месеца на следващата година. Те са разпределени по едно перо - \"политика за подготовка и провеждане на Българското председателство на Съвета на ЕС 2018 г.\". Според СФСМВР проблем представлява и липсата на предвидени повече средства по бюджета на МВР за европредседателството, защото тези 3.3 млн. лв. няма как да стигнат до полицейските служители, като са отпуснати на друго министерство. Служителите на МВР обаче ще имат много повече работа, включително и извънреден труд през първото шестмесечие на 2018 г., обясниха още от полицейския синдикат. В неделя те заплашиха с протести по време на европредседателството. Повече четете  тук . От вътрешното ведомство официално отказаха коментар, защото не можели да обсъждат проектобюджет, и насочиха въпросите на \"Дневник\" към финансовото министерство. Минимално е увеличен и бюджетът на държавната агенция \"Национална сигурност\", който през 2018 г. се предвижда да бъде в размер на 108.2 млн. лв. в сравнение с 107.7 млн. лв. за тази година. В ДАНС има едно направление за разходването на средствата - защита на националната сигурност. За персонал ще отидат малко над 94. 1 млн.лв. Козметично е увеличението и на средствата за Национална служба \"Охрана\" от 37.3 млн. лв. за 2017 г. на 37.4 за следващата година.", "date": "2017.10.23", "title": "Минимално увеличение на парите в МВР за 2018 г., според синдикатите проектозаплатите са гавра"}
{"url": "http://www.dnevnik.bg/sport/2017/10/23/3064564_evertun_uvolni_ronald_kuman/", "text": "Мениджърът на \"Евертън\" Роналд Куман беше уволнен заради слаби резултати от началото на сезона, съобщиха от клуба. 54-годишният холандец се задържа начело на тима от Ливърпул в продължение на година и четири месеца. \"Президентът Бил Кенрайт, бордът на директорите и мажоритарният собственик Фарад Мошири искат да изразят благодарността си към Роналд за неговата служба през последните 16 месеца и за това, че изведе клуба до седмото място във Висшата лига през миналия сезон\", се казва в изявлението на сайта на \"Евертън\".  Куман беше привлечен на \"Гудисън парк\" през лятото на 2016 г. след два страхотни сезона, които изкара със \"Саутхемптън\". Първата му година в \"Евертън\" също беше отчетена като успешна след седмото място във Висшата лига. \"Карамелите\" се наредиха веднага след Голямата шестица и на 15 точки пред следващите ги \"Саутхемптън\" и \"Борнемут\". Този сезон амбициите на клуба бяха много по-големи, след като бяха инвестирани около 150 милиона паунда в нови играчи. Само в рамките на това лято \"Евертън\" три пъти счупи трансферния си рекорд - с вратаря Джордан Пикфорд, защитника Майкъл Кийн и полузащитника Гилфи Сигурдсон. За последния бяха платени 45 милиона паунда. На \"Гудисън парк\" бяха привлечени още Дейви Клаасен, Сандро Рамирес, Никола Влашич, Люис Гибсън, Хенри Ониекуру и др. Уейн Рууни пък се завърна у дома със свободен трансфер, за да замени продадения в \"Манчестър юнайтед\" Ромелу Лукаку. Сезонът започна много добре за \"Евертън\", който стартира с домакинска победа над \"Стоук сити\" (1:0), а във втория кръг записа равенство при гостуването на \"Манчестър сити\" (1:1). \"Карамелите\" обаче загубиха пет от следващите си седем двубоя във Висшата лига. След  катастрофалното поражение от \"Арсенал\" (2:5)  в неделя те дори се озоваха в зоната на изпадащите. В Лига Европа тимът от Ливърпул също се представя разочароващо - загуби от \"Аталанта\" (0:3) и \"Лион (1:3) и домакинско равенство с кипърския \"Аполон\" (Лимасол) (2:2). \"Евертън\" изигра общо 58 мача под ръководството на Куман във всички турнири. В тях бяха постигнати 24 победи, 14 равенства и 20 загуби при голова разлика 85:74. Уволнението на Куман е третата треньорска смяна от началото на сезона във Висшата лига. Холандецът последва съдбата на сънародника си  Франк де Бур  и на  Крейг Шекспир , които бяха освободени съответно от \"Кристъл палас\" и \"Лестър\". \"Не знам\", каза Куман в неделя, попитан дали загубата от \"Арсенал\" ще му коства поста. \"Във футбола тези неща са нормални. Изиграхме девет мача във Висшата лига, пет от тях срещу отбори, които завършиха в топ 6 миналия сезон, но това не е позицията, на която трябва да бъде \"Евертън\". Разбирам това, работя от много дълго време във футбола\", допълни холандецът. До назначаването на нов мениджър отборът ще бъде воден от треньора на тима до 23 години Дейвид Ънсуърт. За \"Евертън\" предстои гостуване на \"Челси\" за Купата на лигата в сряда и шампионатен двубой с \"Лестър\" в неделя.", "date": "2017.10.23", "title": "\"Евертън\" уволни Роналд Куман"}
{"url": "http://www.dnevnik.bg/sviat/2017/10/23/3064583_shindzo_abe_specheli_glasovete_no_ne_i_surcata_na/", "text": "Шиндзо Абе спечели две трети от местата в долната камара на японския парламент, но не спечели сърцата на избирателите, недоверчиви към националистическите му инстинкти и отдавнашното му намерение да промени пацифистката конституция. Той си осигури средствата да придвижи напред плана си за ревизиране на основния закон. Конституцията, създадена през 1947 г. под диктовката на САЩ след  капитулацията на Япония  в края на Втората световна война, постановява, че страната се отказва \"завинаги\" от войната. Според допитванията и анализаторите победата на 63-годишния Абе отново беше напълно предизвестена. Но изборите извадиха на бял свят \"трудните отношения на Абе с японския народ\", казва Тобаяс Харис, специалист по японска политика във вашингтонската консултантска компания \"Тенео интелиджънс\". \"Той получава признание за някои неща, но не е обичан\", отбелязва Харис. Съгласно екзитпол на осведомителната агенция Киодо 51% от избирателите нямат доверие в премиера. В анкета на левия всекидневник \"Асахи шимбун\" 47% от запитаните биха искали да видят друг на държавното кормило. Само преди няколко месеца такъв развой изглеждаше възможен. Абе, оплетен в скандали и отслабен от историческа загуба на партията му на общинските избори в Токио, се бореше за политическото си оцеляване. Съсипана опозиция Когато миналия месец Абе внезапно обяви свикването на предсрочни парламентарни избори, критиците разтълкуваха и осъдиха хода му като маневра, целяща да изненада слабата опозиция и да отвлече вниманието от твърденията за корупция. За момент партията на премиера като че ли щеше да се обърне срещу него, след като харизматичната губернаторка на Токио  Юрико Койке  огласи учредяването на нова, също дясна формация. Тази неочаквана промяна насочи медийното внимание към губернатора за дни наред. Създаването на \"Партията на надеждата\" раздвижи изпадналата в летаргия японска политическа сцена и ускори разпадането на основната опозиционна формация - Японската демократическа партия - и създаването на друго движение, левоцентристката Японска конституционно-демократическа партия. Популярността на Юрико Койке обаче се стопи, след като тя не се кандидатира за парламента в страна, където конституцията налага министър-председателят да се избира сред депутатите или сенаторите. \"Сега \"Партията на надеждата\" сякаш е изгубила надежда\", казва иронично пред АФП Майкъл Чучек, преподавател в университета \"Темпъл\" в Токио. Понастоящем създаването на опозиция, способна да излъчи правителство, ще отнеме 10 години, казва Тобаяс Харис. Без картбланш Абе би трябвало да използва победата си, за да се заеме с продължителния процес на ревизиране на конституцията и да превърне в крайна сметка Силите за самоотбрана в армия в пълния смисъл на думата. Този проект е близък на сърцето му и се ползва с подкрепата на националистическата десница, но е тема табу за повечето японци. За много от тях чл. 9 от основния закон обръща страницата на империализма и жестокостите, извършени в Китай и Корея от японската армия преди и по време на войната, както и на ужаса на американските атомни бомби, пуснати през август 1945 г. над  Хирошима и Нагасаки . Наясно с недолюбването и разминаванията, в неделя вечерта Абе демонстрира скромност и благоразумие, отбелязвайки, че приема предизвикателствата на победата \"със смирение\". Колкото до преразглеждането на конституцията, не пролича той да бърза. \"Не възнамерявам да предлагам поправки единствено чрез управляващата коалиция. Ще се опитаме да постигнем възможно най-широка подкрепа\", заяви премиерът. \"Спечелването на избори при демокрацията не дава картбланш на победителя и той ще е много по-удовлетворен от мисълта, че хората са доволни от последните пет години управление на страната\", коментира днес левият всекидневник \"Асахи\". /БТА", "date": "2017.10.23", "title": "Шиндзо Абе спечели гласовете, но не и сърцата на японците"}
{"url": "http://www.dnevnik.bg/sviat/2017/10/23/3064630_britanskiiat_biznes_poiska_speshna_sdelka_s_es_za/", "text": "Петте най-влиятелни организации, представляващи бизнеса, поискаха от властите в Лондон да работят за спешна сделка с Европейския съюз, с която да уточнят преходния период след напускането, предаде Би Би Си. В писмо до министъра за Брекзит Дейвид Дейвис те предупреждават, че Обединеното кралство рискува да загуби инвестиции и работни места и \"времето изтича\", а най-удачният период е до края на годината. Миналата седмица европейските лидери направиха жест към премиера Тереза Мей, като решиха да започнат \"вътрешен диалог\" за начало на търговски преговори и споразумение за периода непосредствено след излизането от Европейския съюз. С решението си лидерите на другите 27 държави  не дават формално начало  на преговорите - те оставят отворена възможността диалогът да започне в близките месеци, но не дават изричен сигнал, че би било възможно той да приключи до края на годината. Кабинетът на Мей неведнъж е заявявал, че иска такъв преходен период ( по възможост от две години ), за да има по-голяма сигурност за бизнеса. Водещи работодатели вече са призовавали той  да е поне три години . Според председателя на Конфедерацията на британската индустрия (CBI) Карълин Феърбарн е нужно съгласие за преходния период до края на годината. \"(Проблемът) е истински, спешен и в огромна степен сделка до края на годината ще помогне инвестициите и работните места да се задържат в страната\", казва Феърбарн, цитирана от Би Би Си. В отговор говорител на правителството каза, че има \"истински, забележим напредък\". Банк ъф Ингланд предупреди по-рано през октомври, че ако Лондон и Брюксел не стигнат до споразумение, на компаниите ще им се наложи да задействат планове за минимизиране на щетите. Притеснения за работните места на Острова създаде и шефът на \"Голдман Сакс\" Лойд Бланкфейн, който написа в \"Туитър\" миналата седмица, че вече ще \"прекарва повече време\" във Франкфурт.", "date": "2017.10.23", "title": "Британският бизнес поиска спешна сделка с ЕС за периода след Брекзит"}
{"url": "http://www.dnevnik.bg/biznes/2017/10/23/3064653_gostite_za_predsedatelstvoto_shte_izbirat_izmejdu_21/", "text": "Меморандум за сътрудничество между министерството за председателството на Съвета на Европейския съюз и 21 хотелски вериги подписа министър Лиляна Павлова днес. С документа страните се уговарят да си сътрудничат в организацията и логистиката по време на председателството през първото шестмесечие на 2018 г.", "date": "2017.10.23", "title": "Гостите за председателството ще избират измежду 21 хотела"}
{"url": "http://www.dnevnik.bg/bulgaria/2017/10/23/3064658_pravitelstvoto_predvijda_490_mln_leva_poveche_za/", "text": "Средствата, с които ще се финансира сектор \"Образование\" през 2018 г., са 3.8 млрд. лв., което е с 490 млн. лева повече от прогнозното финансиране за т.г. Това се разбира от  средносрочната бюджетна прогноза за периода 2018-2020 г. , която бе публикувана днес от Министерството на финансите. В началото на месеца просветният министър Красимир Вълчев обяви, че  за заплати в сектора в бюджета за 2018 г. ще бъдат отпуснати 360 млн. лева повече , като по-голяма част от парите ще отидат изплащане на вече направеното увеличение на учителските възнаграждения с 15 %. Увеличението на бюджета за текущи разходи в Министерството на образованието и науката (МОН) за 2018 г. е с около 100 млн. лева. В проектобюджета за 2018 г. са предвидени близо 5 млн. лева повече пари за Българската академия на науките (БАН) или 83 млн. лева, както и повече пари за някои университети. Бюджетът на най-голямото висше учебно заведение - Софийския университет (СУ) \"Св. Климент Охридски\" е 58 млн. лева за следващата година или с 6.4 млн. лева повече.", "date": "2017.10.23", "title": "Правителството предвижда 490 млн. лева повече за образование през 2018 г."}
{"url": "http://www.dnevnik.bg/sport/2017/10/23/3064660_wada_shte_razsledva_tvurdeniiata_za_masov_doping_v/", "text": "Световната антидопингова агенция (WADA) обяви, че започва разследване на  твърденията за масовa употреба на допинг  в китайския спорт през 80-те и 90-те години на миналия век. Твърденията бяха направени от бившия диктор в олимпийския отбор на Китай Сюе Инсян. В интервю за германската телевизия ARD тя обяви, че над 10 000 души са били въвлечени в подкрепяна от държавата системна политика за използване на забранени вещества. Инсян е била част от лекарския щаб на олимпийския отбор по гимнастика по онова време. Тя твърди, че е била уволнена по време на игрите в Сеул през 1988 г., защото е отказала да даде забранени субстанции на един от гимнастиците.  Според нея всички медали, спечелени от китайски спортисти в международни състезания по онова време, трябва да бъдат отнети. Инсян твърди, че най-младите засегнати спортисти били на по 11 години. По думите й тези, които са отказвали да ползват допинг, са били отстранявани от отборите \"Всеки човек, който беше против систематичната употреба на допинг, беше считан за опасен за страната. А всеки, който по някакъв начин е застрашил страната, сега е в затвора\", добави Сюе, която е напуснала Китай през 2015 г. заедно със сина си и неговата съпруга. 79-годишната китайка търси политическо убежище в Германия. Тя заяви, че не се чувства в безопасност в своя дом от 2012 г. насам, когато за първи път си е позволила да говори открито за употреба на допинг. ", "date": "2017.10.23", "title": "WADA ще разследва твърденията за масов допинг в китайския спорт"}
{"url": "http://www.dnevnik.bg/biznes/2017/10/23/3064729_sasht_razreshiha_na_folskvagen_da_remontira_38_hil/", "text": "Регулаторните органи на САЩ и щата Калифорния одобриха ремонта на около 38 хил. високопроходими дизелови 3-литрови автомобила \"Фолксваген\" (Volkswagen), при които има опасност да отделят повече вредни газове от обявеното, предаде Ройтерс. Това решение може да спести на германския автомобилопроизводител над 1 милиард долара. Одобрението на поправките, за което става ясно от писмо от петък, означава, че Фолксваген ще избегне обратното изкупуване на луксозните автомобили \"Порше Кайен\" (Porsche Cayenn) 2013-2016 година, \"Туарег\" (Touareg), \"Ауди Кю 7\" (Audi Q7) модел 2013-2015 година. Според споразумение, одобрено от съдия през май, Фолксваген трябваше да предложи изкупуване на засегнатите автомобили, ако правителството не беше дало зелена светлина на ремонта. Според споразумението от май \"Фолксваген\" се съгласява да похарчи най-малко 1,22 милиарда долара, за да поправи или да купи обратно близо 80 000 автомобила с трилитрови двигатели. Като част от споразумението компанията се ангажира да изплати на собствениците на поправените автомобили между 8500 и 17 хил. долара. Общо досега \"Фолксваген\" е приел да похарчи 25 млрд. долара в САЩ, за да задоволи претенциите на собственици, органи за опазване на околната среда, американски щати и дилъри и да направи предложения за обратно изкупуване. Исковете и споразуменията са свързани със скандала \"дизелгейт\", който избухна през септември 2015 година, когато \"Фолксваген\" призна, че е оборудвал над 11 милиона коли по света със специален софтуер, занижаващ показателите за отделяни вредни газове в тестови условия. Така автомобилите на хартия напълно отговарят на американските екологични норми. На практика обаче те превишават установените пределни равнища за замърсяване на въздуха 30-40 пъти. Това доведе до най-голямата криза в 70-годишната история на автомобилостроителя и до поевтиняване на акциите на компанията. ", "date": "2017.10.23", "title": "САЩ разрешиха на \"Фолскваген\" да ремонтира 38 хил. дизелови автомобили"}
{"url": "http://www.dnevnik.bg/sport/2017/10/23/3064730_udarut_na_skorpiona_na_jiru_stana_gol_na_godinata/", "text": "Нападателят на \"Арсенал\" Оливие Жиру спечели наградата на ФИФА за гол на годината. Французинът очаквано получи трофея \"Ференц Пушкаш\" със зрелищното попадение, което отбеляза във вратата на \"Кристъл палас\" на 1 януари. Жиру спечели финалното гласуване в конкуренцията на  южноафриканския вратар Оскарин Масулуке  и  колумбийската футболистка Дейна Кастеянос . Масулуке вкара със задна ножица от границата на наказателното поле в 96-ата минута на двубоя между \"Барока\" и \"Орландо пайрътс\". Освен че беше красиво, попадението на вратаря беше много ценно, защото падна при резултат 0:1. Кастеянос се разписа с удар от централната линия, който хвана неподготвен вратарката на Камерун. Нейното попадение също падна в добавеното време и беше победно, след като секунди преди това камерунките бяха изравнили. Най-красивият гол беше избран чрез гласуване на официалния сайт на ФИФА. Първият кръг на гласуването продължи до 9 октомври, когато отпаднаха седем от десетте номинирани - Марио Манджукич, Неманя Матич, Кевин-Принс Боатенг, Муса Дембеле, Авилес Уртадо, Алехандро Камарго и Жорди Мбула. След това бяха обявени тримата финалисти, а гласуването за тях продължи до днес. \"Много съм доволен. Искам да благодаря на всички, които са гласували за мен, и да поздравява всички номинирани. Без моите съотборници този гол нямаше да бъде възможен\", каза Жиру при награждаването си. Французинът получи отличието от бившия нападател на \"Манчестър юнайтед\" Диего Форлан и уелската актриса Катрин Зита-Джоунс. Жиру е деветият носител на наградата \"Ференц Пушкаш\" след Мохд Файс Субри (2016 г.), Уендел Лира (2015 г.), Хамес Родригес (2014 г.), Златан Ибрахимович (2013 г.), Мирослав Стох (2012 г.), Неймар (2011 г.), Хамит Алтънтоп (2010 г.) и Кристиано Роналдо (2009 г.).", "date": "2017.10.23", "title": "\"Ударът на скорпиона\" на Жиру стана гол на годината"}
{"url": "http://www.dnevnik.bg/sport/2017/10/23/3064736_ronaldo_otnovo_e_nai-dobriiat_futbolist_na_fifa/", "text": "Кристиано Роналдо отново спечели отличието на ФИФА за най-добър футболист в света. Звездата на \"Реал\" (Мадрид) и португалския национален отбор изпревари Лионел Меси и Неймар във второто издание на наградите The Best. Роналдо направи поредния си бляскав сезона с \"Реал\" (Мадрид). Той помогна на белите да станат първият отбор в историята, успял да защити трофея си в Шампионската лига, и да завоюват титлата в Испания за пръв път от 2012 г. Португалецът стана голмайстор на Шампионската лига с 12 попадения и се превърна в първия футболист, вкарвал гол в три европейски финала. Toй добави 25 шампионатни гола и се разписа общо 42 пъти в рамките на миналия сезон. Роналдо вече спечели  наградата на УЕФА за играч на сезона в Европа . Той се очертава като фаворит и за най-ценното индивидуално отличие във футбола - \"Златната топка. Португалецът е печелил наградата четири пъти, с един по-малко от рекордьора Меси. \"Благодаря на всички, които са гласували за мен. Искам да спомена Лео и Неймар. Прекраснао е да бъда сред такива страхотни футболисти. Благодаря на феновете на \"Реал\", които ме подкрепяха през цялата година, на невероятните ми съотборници, на треньора и президента, които са много важни хора за мен. Това е страхотен момент за мен\", каза Роналдо. Наградата The Best се връчва на най-добре представилия се играч в периода 20 ноември 2016 г. - 2 юли 2017 г. Отличието беше създадено след раздялата между ФИФА и списание \"Франс футбол\" при организирането на \"Златната топка. Освен спортните постижения се отчита \"общото поведение на и извън терена\". В гласуването участваха треньорите и капитаните на националните отбори, представители на медиите и фенове. Всяка група формираше по 25% от вота. Номинирани тази година  бяха общо 24-ма играчи . Старши треньорът на \"Реал\" (Мадрид) Зинеди Зидан беше избран за номер 1 в конкуренцията на двама италианци - Масимиално Алегри (\"Ювентус\") и Антонио Конте (\"Челси\"). Откакто застана начело на мадридчани в началото на 2016 г., французинът спечели седем трофея. Четири от тях дойдоха през 2017 г. - титлата и Суперкупата на Испания, Шампионската лига и Суперкупата на УЕФА. Холандия обрат наградите в женския футбол след спечелването на европейската титла през 2017 г. Лийке Мартенс спечели отличието за най-добра футболистка в света. Тя вкара три гола на Евро 2017, включително във финала, и беше избрана за играч на турнира. Мартенс, която през лятото премина в \"Барселона\", спечели и наградата на УЕФА за №1 през сезона. Селекционерът на Холандия Сарина Вигман беше избрана за най-добра сред треньорите в женския футбол. Двете победителки не успяха да присъстват на церемонията в Лондон, тъй като в сряда им предстои мач от световните квалификации. Новоучредената награда за най-добър вратар беше спечелена от Джанлуиджи Буфон. Легендарният вратар на \"Ювентус\" и Италия, който през януари ще навърши 40 години, изпревари Кейлор Навас от \"Реал\" (Мадрид) и Мануел Нойер от \"Байерн\". Нападателят на \"Арсенал\"  Оливие Жиру спечели наградата \"Пушкаш\"  за най-красив гол. Французинът очаквано спечели приза за зрелищния си гол срещу \"Кристъл палас\" на 1 януари. Франсис Коне получи наградата за феърплей. През февруари националът на Того, който играе за \"Збройовка\" (Бърно), е спасил живота на съотборник по време на мач. Това се случва за четвърти път в кариерата му. Идеалният отбор на ФИФА Джанлуиджи Буфон (Италия и \"Ювентус\");  Дани Алвеш (Бразилия и ПСЖ), Леонардо Бонучи (Италия и \"Ювентус\"/\"Милан), Серхио Рамос (Испания и \"Реал\"), Марсело (Бразилия и \"Реал\");  Лука Модрич (Хърватия и \"Реал\"), Тони Кроос (Германия и \"Реал\"), Андрес Иниеста (Испания и \"Барселона\");  Лионел Меси (Аржентина и \"Барселона\"), Неймар (Бразилия и \"Барселона\"/ПСЖ) и Кристиано Роналдо (Португалия и \"Реал\").", "date": "2017.10.23", "title": "Роналдо отново е най-добрият футболист на ФИФА"}
