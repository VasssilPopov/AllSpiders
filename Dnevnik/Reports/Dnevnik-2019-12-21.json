{"url": "https://www.dnevnik.bg/video/2019/12/21/4008880_rumen_radev_za_30_godini_s_tazi_konstituciia_ne_sme/", "text": "Президентът Румен Радев обяви пред \"Дарик радио\", че трябва да има промяна на настоящата Конституция, защото за 30 години с настоящия основен закон не сме постигнали целите. \"Конституцията не може да се пипа с лека ръка, трябва да има добра оценка на риска\", добави той. Държавният глава започна консултации с правния си екип за евентуалните промени в Конституцията, като заговори за тях веднага след избора на Иван Гешев за главен прокурор. Радев уточни, че в началото на януари ще продължи с дискусиите по темата като ще покани на среща \"тримата големи\" в съдебната власт – главния прокурор и председателите на върховните съдилища, както и министъра на правосъдието Данаил Кирилов. Цялото интервю с президента гледайте във видеото.", "date": "2019.12.21", "title": ""}
{"url": "https://www.dnevnik.bg/bulgaria/2019/12/21/4008886_hora_okolo_i_v_gerb_se_opitvali_da_diskreditirat/", "text": "Бившият лидер на парламентарната група на ГЕРБ Цветан Цветанов заяви за предаването \"Годината\" на Дарик радио, че е бил дискредитиран от хора, които са около и в партията. Именно на това той отдаде скандала с имотите му, заради когото напусна всички постове в политическата сила и в парламента. Цветанов уточни, че още през 2010 г. са започнали опитите да бъде дискредитиран, като намекваше за изнесената тогава информация, че притежава шест апартамента. \"Тогава обявявах имотното си състояние. Никой обаче не погледна в дълбочина и не каза, че тези имоти са придобити от 1964 г. до 2008 г. Сега никой не се интересува от имоти ме. Сега имам един апартамент, където живея със съпругата ми\", каза още Цветанов. Той видя грешни управленски решения при избора на ГЕРБ за кандидати за кметове на градове като Русе и Благоевград, където партията загуби местните избори. Според него тези решения се взимат без диалог.", "date": "2019.12.21", "title": "Хора около и в ГЕРБ се опитвали да дискредитират Цветан Цветанов"}
{"url": "https://www.dnevnik.bg/bulgaria/2019/12/21/4008884_hristo_biserov_osudi_prokuraturata_da_mu_plati_15_000/", "text": "Бившият зaм.-пpeдceдaтeл нa пapлaмeнтa и нa ДΠC Xpиcтo Биcepoв ocъди пpoĸypaтypaтa зa нeзaĸoннo oбвинeниe, което му бе повдигнато и по което бе оправдан окончателно на три съдебни инстанции. Бисеров е спечелил делото срещу прокуратурата на първа инстанция по Зaĸoнa зa oтгoвopнocттa и дъpжaвaтa и oбщинитe зa вpeди, съобщи  Дефакто . Той е успял да осъди прокуратурата да му плaти 15 000 лeвa oбeзщeтeниe зa нeимyщecтвeни вpeди, \"в cлeдcтвиe нa пoвдигaнeтo и пoддъpжaнeтo нa oбвинeниe в извъpшвaнe нa пpecтъплeниe oт oбщ xapaĸтep\". Дъpжaвнoтo oбвинeниe дължи нa Биcepoв и зaĸoннaтa лиxвa въpxy пpиcъдeния paзмep нa oбeзщeтeниeтo, а прокуратурата трябва да плати cъдeбни paзнocĸи oт 170 лeвa. Peшeниeтo нe e oĸoнчaтeлнo, мoжe дa ce ocпopи пpeд Софийския aпeлaтивeн cъд. Делото срещу Христо Бисеров започна пpeз 2013 г., когато прокуратурата му повдигна обвинение за пpaнe нa пapи, yĸpивaнe нa дaнъци в ocoбeнo гoлeми paзмepи, нapyшaвaнe нa вaлyтния peжим и че е подал нeвяpнa дeĸлapaция пpeд Cмeтнaтa пaлaтa. Bпocлeдcтвиe oбвинeниeтo зa пpaнe нa пapи бe oттeглeнo, нo дpyгитe ocтaнaxa. Процесът cъвпaднa c oттeглянeтo нa Xpиcтo Биcepoв oт пocтa нa зaм.-пpeдceдaтeл нa пapлaмeнтa, ĸaĸтo и oт пoлитичecĸия живoт изобщо. А през декември 2016 г. той бе окончателно оправдан по всички обвинения. Сега Xpиcтo Биcepoв бe пoиcĸaл oбeзщeтeниe oт 70 000 лeвa, а дeлoтo пo закона за отговорността на държавата и общините за вреди бe oбpaзyвaнo пpeз 2018 г. Пpoĸypaтypaтa ocпopвaшe пpичинитe зa пpeтъpпeнитe вpeди, пoнeжe ocвeн пpиĸлючилoтo нaĸaзaтeлнo пpecлeдвaнe cpeщy Биcepoв имaлo и дeлo зa гpaждaнcĸa ĸoнфиcĸaция пo иcĸ нa антикорупционната комисия. Mинaлaтa гoдинa дoвeдeният cин нa Xpиcтo Биcepoв Ивaйлo Глaвинĸoв също cпeчeли дeлo cpeщy пpoĸypaтypaтa нa пъpвa инcтaнция, ĸaтo Софийският градски съд мy пpиcъди 8 000 лeвa oбeзщeтeниe зa нeзaĸoнни oбвинeния. Πpeз 2013 г. Глaвинĸoв cъщo бe пpивлeчeн ĸaтo oбвиняeм, нo впocлeдcтвиe caмaтa пpoĸypaтypa пpeĸpaти пpoизвoдcтвoтo cpeщy нeгo. През юни Софийският апелативен съд  прекрати делото за конфискация  срещу Христо Бисеров и семейството му, след като прие, че гласуваните от парламента спешни законодателни промени, с които изрично се регламентира, че гражданската конфискация не е обвързана с наказателното дело, противоречат на правото на Европейския съюз (ЕС).", "date": "2019.12.21", "title": "Христо Бисеров осъди прокуратурата да му плати 15 000 лв."}
{"url": "https://www.dnevnik.bg/sport/2019/12/21/4008825_snimka_na_denia_shouto_v_livurpul_pred_pogleda_na/", "text": "Евертън\" и \"Арсенал\" разочароваха с играта си при откриването на кръга във Висшата лига. Мачът завърши без голове, като той беше изгледан от новите мениджъри на двата отбора - Карло Анчелоти и Микел Артета.", "date": "2019.12.21", "title": "Снимка на деня: Приспивният футбол пред погледа на новите мениджъри"}
{"url": "https://www.dnevnik.bg/photos/2019/12/21/4008852_fotogaleriia_stotici_motoristi_oblecheni_kato_diado/", "text": "За пета поредна година мотористи от клуба Sofia Riders направиха коледна обиколка на столицата, за да зарадват деца с подаръци.", "date": "2019.12.21", "title": "Фотогалерия: Стотици мотористи, облечени като Дядо Коледа, обиколиха София"}
{"url": "https://www.dnevnik.bg/video/2019/12/21/4008893_boiko_borisov_nekadurno_upravlenie_dovede_do_vodnata/", "text": "Премиерът Бойко Борисов обяви в предаването \"Годината\" на Дарик радио, че единственият виновник за водната криза в Перник е \"некадърното управление на ВиК сектора в града\". Той отхвърли възможността вина да носят регионалният министър Петя Аврамова или екоминистъра Нено Димов, въпреки че ВиК дружество е собственост на общината и на държавата, която има мажоритарен дял в него. Преди седмица пернишкият прокурор Красимира Минчева излезе с постановление, че отговорност може да се търси и на двамата. От днес Перник е в бедствено положение поне за следващите седем дни. Именно заради това Борисов уточни, че лично е започнал да се занимава с казуса през последните два дни. Според него има хора, \"които си взимат заплати, и трябва да следят веригата от язовира до чешмата\". Цялото интервю с Борисов гледайте във видеото.", "date": "2019.12.21", "title": ""}
{"url": "https://www.dnevnik.bg/sport/2019/12/21/4008895_zidan_guardiola_e_nai-dobriiat_trenyor_v_sveta/", "text": "Треньорът на \"Реал\" (Мадрид) Зинедин Зидан заяви, че Хосеп Гуардиола се е доказал като най-добрия треньор в света. Наставникът на испанския гранд отличи работата на мениджъра на \"Манчестър сити\" въпреки колебанията във Висшата лига. Зидан и Гуардиола предстои да се изправят един срещу друг в осминафиналите на Шампионската лига. Това ще бъде първата им среща като треньори. \"Ще бъде специално да се изправим един срещу друг. Много го уважавах като играч, уважавам го и като треньор. Той е най-добрият в света\", каза Зидан на пресконференция преди мача с \"Атлетик\" (Билбао). Французинът допълни, че \"Реал\" няма да подава жалба срещу съдията от мача с \"Барселона\". В две ситуации белите искаха да бъде отсъдена дузпа, като раздразнението на отбора дойде от неизползването на системата за видеоповторения (VAR). \"Всичко вече е минало и всеки може да допусне грешка. Но аз подкрепям системата и всички трябва да го правят. Разбира се, технологията може да се подобри и така ще се случи. Всички знаем, че VAR е в плюс на играта.\"", "date": "2019.12.21", "title": "Зидан: Гуардиола е най-добрият треньор в света"}
{"url": "https://www.dnevnik.bg/bulgaria/2019/12/21/4008896_hristo_ivanov_prognozira_problemi_s_predlojenieto_za/", "text": "Пропусната възможност да започнат дълбоки реформи - това е 2019 г. Така бившият министър на правосъдието и съпредседател на \"Демократична България\" Христо Иванов обобщи в едно изречение процесите в съдебната система и опитите на правителството да изготви механизъм за независимо и ефективно разследване срещу главния прокурор. \"Не се случи реформа в прокуратурата, въпреки че Борисов беше обещал, че ще се случи след Цацаров\", каза Иванов.Като положително той оцени напредъка по изграждане на интерконектора с Гърция и изрази надежда България да стане част от \"ИЕРЕМ 2\" - \"чакалнята на еврозоната\". Според Христо Иванов проектът на правителството за промени в Наказателно-процесуалния кодекс вероятно ще има и конституционни проблеми, и структурни, независимо дали Конституционният съд \"ще си затвори едното око и ще го пусне\". По думите му, причините главният прокурор да е толкова влиятелна фигура са множество, но по-важно в случая е да бъде изработена една цялостна програма за вкарване на прокуратурата в демократична отчетност. \"Въпросът е как това да се уреди процедурно и този въпрос е много по-широк от това как ще се случи самата процедура\", подчерта Иванов. По думите на бившия правосъден министър, главният прокурор има кариерно влияние върху всеки прокурор. \"Има огромна политическа роля и огромен 7-годишен мандат. Всичко това трябва да бъде вкарано в контрол. Виждаме в момента една съмнителна кръпка, която не очаквам да проработи и да доведе до резултат\", прогнозира бившият правосъден министър. Той припомни, че името на Сотир Цацаров бе замесено в скандала с бившия председател на Софийския градски съд Владимира Янева в т.нар. \"Яневагейт\". \"Стана дума за негови твърдени реплики в разговори с Владимира Янева, на която е помагал да заобиколи Висшият съдебен съвет. Това не беше разследвано по времето на Цацаров\", припомни Иванов. Досъдебното производство, образувано за изтеклите в медиите разговори между Владимира Янева (бивш председател на Софийския градски съд СГС), Румяна Ченалова (бивш търговския съдия) и адвоката Момчил Мондешки бе прекратено. Скандалът избухна след като в края на 2015 година сайтът \"Биволъ\" започна да публикува части от разговори, в които участват Янева, Ченалова и Мондешки, водени в началото на същата година. В разговорите се споменават имената на главния прокурор Сотир Цацаров, тогавашния председател на Върховния административен съд Георги Колев и членове на Висшия съдебен съвет (ВСС), близки до тях. Всички те по думите на Янева са я \"обгрижвали\" по време на скандала, а главният прокурор дори е поел ангажимент да \"завоалира\" нещата по разследването за незаконно подслушване По думите на Христо Иванов това как се разследват главни прокурори зависи от конкретната институционална рамка. Според него е нужна концептуална реформа. Иванов припомни и някои от препоръките на Венецианската комисия за разделяна не Висшия съдебен съвет. \"Нашата идея беше прокурорската колегия да бъде изцяло отделена и да се превърне основно в обществена, доминирана от представители от парламента, които не са зависими от главния прокурор\", припомни Иванов. Той коментира и резултатите на \"Демократична България\" на изборите за евродепутати, както и на местния вот като посочи, че е това е успешна коалиция, която ще участва и на парламентарните избори.", "date": "2019.12.21", "title": "Христо Иванов прогнозира проблеми с предложението за независим прокурор"}
{"url": "https://www.dnevnik.bg/sport/2019/12/21/4008899_tiineidjur_otnovo_spasi_baiern_laipcig_shte_zimuva_na/", "text": "Шампионът на Германия \"Байерн\" (Мюнхен) се измъкна от трудна ситуация в последния си мач от първия полусезон. Баварците надвиха с 2:0 \"Волфсбург\" с два късни гола, като в герой за тима от Мюнхен се превърна 18-годишният Йошуа Зиркзее. Тийнейджърът се появи в 83-ата минута и две по-късно се разписа още с първото си докосване, а малко по-късно Серж Гнабри оформи крайния резултат. През седмицата Зиркзее отново беше в центъра на вниманието. Холандският нападател от нигерийски произход изведе тима си до победата с гол в добавеното време срещу \"Фрайбург\" в междинния кръг. Йошуа Зиркзее е вторият играч на \"Байерн\" след Лука Тони, който се разписва в първите си два мача за отбора. С успеха си баварците събраха 33 точки, като Бундеслигата излиза в едномесечна пауза. \"Байерн\" е трети, а на върха ще зимува \"Лайпциг\" с 37 точки. Воденият от Юлиан Нагелсман отбор се отличи със зрелищен футбол с вкарани 48 гола в 17 мача.", "date": "2019.12.21", "title": "Тийнейджър отново спаси \"Байерн\", \"Лайпциг\" ще зимува на върха в Германия"}
{"url": "https://www.dnevnik.bg/bulgaria/2019/12/21/4008900_centurut_za_analizi_na_ivan_kostov_prekratiava/", "text": "Ръководеният от Иван Костов Център за анализи и управление на рискове прекратява съществуването си. Това съобщи бившият премиер в предаването \"Годината\" по Дарик радио. Той уточни, че по-малка структура се връща отново в Нов български университет (НБУ) като звено за количествени методи и моделиране. Именно във висшето училище през 2013 г.  изследователското звено беше създадено , за да изготвя доклади и анализи за рисковете пред страната. Костов каза още, че няма да ръководи екипа, тъй като вече имал \"надежден и обучен наследник\". Той обаче не назова името му. \"Тази група е един от малкото колективи, които са в състояние да моделират големи социални процеси\", каза още бившият премиер.", "date": "2019.12.21", "title": "Центърът за анализи на Иван Костов прекратява съществуването си"}
{"url": "https://www.dnevnik.bg/sviat/2019/12/21/4008906_bez_liturgiia_na_rojdestvo_v_notr_dam_za_pruv_put_ot/", "text": "За пръв път от 226 години насам в парижката катедрала \"Нотр Дам\" няма да има тържествена литургия за Рождество Христово, потвърдиха в събота властите. Причината е, че в един от най-известните в света християнски храмове продължават ремонтите след унищожителен пожар преди 8 месеца. За паството на катедралата все пак ще има служба, но тя ще е в близката църква \"Сен-Жермен Л'Оксероа\" \"Нотр Дам\" винаги е била отворена за Коледа през бурни времена, включително нацистката окупация, и е била принудена да затвори врати само по време на антикатолическата и антицърковна част от Великата френска революция в края на XVIII и началото на XIX век.", "date": "2019.12.21", "title": "Без литургия на Рождество в \"Нотр Дам\" за пръв път от 1803 г. насам"}
{"url": "https://www.dnevnik.bg/sport/2019/12/21/4008910_snimka_na_denia_spomenut_za_slavnata_stranica_v/", "text": "Шестте купи, които \"Барселона\" спечели през 2009 г. под ръководството на Хосеп Гуардиола, са изложени преди мача с \"Алавес\". Каталунците отбелязаха  , като присъстваха част от играчите с принос за успеха.", "date": "2019.12.21", "title": "Снимка на деня: Споменът за славната година на \"Барселона\""}
{"url": "https://www.dnevnik.bg/bulgaria/2019/12/21/4008903_ivan_kostov_v_prokuraturata_sledvat_tulpata_i_se/", "text": "Бившият премиер Иван Костов отправи сериозни критики към прокуратурата, като определи действията ѝ като крайно популистки. В предаването \"Годината\" на Дарик радио той уточни, че най-вероятно е предубеден, за да мисли така, тъй като държавното обвинение \"издевателства 20 години върху мен и семейството ми\". \"Прокуратурата трябва да се запита дали не е някакъв популистки орган и не следва тежненията на тълпата. Чува се \"разпни го тоя\" и тръгва да го разпъва независимо дали има доказателства. Всичко се прави, просто защото така казва тълпата\", заяви Костов, намеквайки за редица от акциите на прокуратурата, които се влачат с години по съдилищата заради проблеми в обвинителните актове. По думите му в част от действията на прокуратурата се виждало търсене на одобрение от хората. Той даде за пример  засаждането на дръвче от новия главен прокурор Иван Гешев  след повторното му избиране от Висшия съдебен съвет. По време на акцията Гешев подкрепи кандидатурата на Сотир Цацаров за председател на Антикорупционната комисия, която след това беше  гласувана почти единодушно от депутатите в парламента.  Изборът на Цацаров пък накара депутата от БСП Антон Кутев да обяви, че колегата му от ДПС  Делян Пеевски е въздействал на парламента при гласуването чрез медиите си. \"Те наистина са неизживени политици. Те искат одобрението на хората и не искат да печелят делата в съда. Те искат хората да ги харесват или поне да не ги ругаят много. Те се държат като най-крайните популисти в страната\", добави Костов. Той даде и друго предположение за действията на прокуратурата в последно време. Според него държавното обвинение може да е станало \"напълно зависимо на определени олигархични кръгове\". Думите му идват на фона на протестите срещу избора на Гешев, които бяха организирани от няколко неправителствени организации. В подкрепа на Гешев пък се организираха акции, водени от  издателя на сайта \"Пик\" Недялко Недялков . В тях се включиха и други служители на сайта. По думите на Костов в последно време имало отстъпление от държавността, а това водело до други проблеми. \"Минимална държава е максимална олигархия. Ако не е властта в избирателите и държавата, тогава демокрацията се изражда в олигархия. Силната държава пази демокрацията\", каза още той.", "date": "2019.12.21", "title": "Иван Костов: В прокуратурата следват тълпата и се държат като най-крайните популисти"}
{"url": "https://www.dnevnik.bg/sviat/2019/12/21/4008913_pravitelstvoto_na_orban_kupi_6_chastni_kliniki_za/", "text": "Унгарското правителство купи 6 частни клиники за фертилност и увеличи съответните средства в бюджета, за да направи процедурите по-достъпни. Това е част от усилията ни да спрем намаляването на населението, допълват от правителството, цитирани от \"Ройтерс\". Няма подробности за сделките, а решението е публикувано в унгарския Държавен вестник късно в четвъртък. Клиниките са специализирани в инвитро процедури и правителството определя, че ходът му е \"с национално стратегическо значение\". Премиерът Виктор Орбан обявява увеличаването на унгарците за правителствен приоритет, но всъщност с това категоризиране купуването на клиниките е извадено от правилата за защита на конкуренцията. Правителството казва още, че медикаментите за процедурите за фертилност ще бъдат безплатни за пациентите от 1 януари. Премахват се и лимитите за броя на инвитро процедурите, за да се ликвидират списъците с чакащи. Винс Фокач, директор на една от купените от държавата клиники, заяви за \"Ройтерс\", че сделката няма да се отрази върху персонала или състоянието на заведенията. Проф. Геза Над Каали, основател на едноименната клиника за инвитро, е цитиран в правителственот осъобщение да казва, че с \"подобреното финансиране\" ще се раждат още повече бебета. Преди две години той написа отворено писмо до Орбан, в което твърдеше, че 20-25% от унгарските двойки, искащи деца, имат проблеми със забраменяването. В него той призова да се премахнат ограниченията в държавното финансиране на тези процедури с мотива, че така броят на инвитро бебетата може да се увеличи от 2000 на 3500 годишно. В подкрепа на младите семейства са въведени пакет от мерки, включително данъчни облекчения, субсидирани от държавата кредити и др. програми. Това предизвика рязко увеличаване на сключените бракове, но е рано да се каже дали има същия ефект върху ражданията. В Унгария на една жена се падат средно 1.48 бебета.", "date": "2019.12.21", "title": "Правителството на Орбан купи 6 частни клиники за инвитро при неясни условия"}
{"url": "https://www.dnevnik.bg/sviat/2019/12/21/4008917_operatorut_na_severen_potok_2_obiavi_che_uskoriava/", "text": "Nord Stream 2 AG, операторът на проекта за подводния газопровод \"Северен поток 2\", обяви след решението на САЩ да санкционират участващите в проекта компании, че ускорява довършването му. Швейцарската Allseas, която е световен лидер в полагането на тръби под водната повърхност, прекрати веднага работа \"до получаване на юридически, технически и екологични разяснения\". Днес операторът заяви, че с партньорите ще работят за завършването \"в максимално кратки срокове\", за да се гарантира сигурността на доставките на енергоносители в Европа. На 13 декември изданието Neftegaz.ru написа, че ако Allseas спрат работа, тя ще бъде поета от руската баржа за полагане на тръби Fortuna. Нареждане за разширяване на допуснатите в строителството на морската част съдове бе подписано от премиера Дмитрий Медведев още през юли. Fortuna е най-големата руска платформа за тази тенология, но е много по-малка от тези на Allseas. Тя е построена през 2010 г. в Шанхай от местна компания и вече е използвана за строителство на други тръбопроводи. Но S&P Global Platts предупреди днес, че не всички руски кораби - и в частност Fortuna - имат разрешителни да работят в териториалните води на Дания. Причината била, че платформата няма изискваната от закона система за динамично позициониране. Освен това руската алтернатива можела да полага по не повече от километър траби на ден. Система за динамично позициониране има корабът \"Академик Черский\", купен от \"Газпром\" преди 3 години. Но в момента той е в Далечния Изток и може да стигне до Дания след около 2 месеца. Вицепремиерът Дмитрий Козак заяви, че американското решение за санкциите не е формулирано ясно и затова днес ще има консултации между министерството на финансите на САЩ и европейски партньори на Русия. Според Козак европейците не разбирали какво означават влезлият незабавно в сила режим за наказване на всеки, който строи \"Северен поток 2\" и \"Турски поток\". Едва след това ще знаем същността им, кога започват да действат и в каква степен действат за европейските компании. Германският финансов министър Олаф Шолц \"твърдо отхвърли\" американските санкции, но поясни, че страната у няма да предприема ответни мерки. Руското външно министерство обяви, че Москва \"ще продължи да реализира икономически проекти, въпреки санкциите на която и да е страна\".", "date": "2019.12.21", "title": "Операторът на \"Северен поток 2\" обяви, че ускорява приключването на газопровода"}
{"url": "https://www.dnevnik.bg/bulgaria/2019/12/21/4008920_protestirashti_zaradi_vodniia_rejim_v_pernik_vliazoha/", "text": "Протестиращи влязоха в сблъсъци с полицията в Перник, след като днес в града бе  обявено бедствено положение  заради водния режим. Целият квартал \"Изток\" е блокиран от жандармерия, а преди това протестиращи блокираха кръговото движение там, откъдето е връзката към магистрала \"Струма\". Недоволните жители настояват за оставката на министъра на Регионалното развитие и благоустройството Петя Аврамова. Искат и предишният директор на ВиК дружеството в града да бъде разследван за злоупотреби, които са довели до източването на язовир \"Студена\". Протестите стават на фона на спорове чия е вината за източването на язовира. В доклад на \"Софийска вода\" от миналия месец се посочва, че около 290 литра в секунда питейна вода се подават към индустриалната зона, където основен потребител е \"Стомана индъстри\", но от компанията не са съгласни с този извод. И вчера имаше протести и блокирани кръстовища в града с настояване за спешни мерки за решаване на проблема. Протестиращите настояват не само за оставки, но и да бъде доказано кой е виновен за кризата.", "date": "2019.12.21", "title": "Протестиращи заради водния режим в Перник влязоха в сблъсък с полицията"}
{"url": "https://www.dnevnik.bg/analizi/2019/12/21/4008687_plashta_li_pravitelstvoto_dva_puti_za_edno_i_sushto/", "text": "                         Традицията повелява в края на годината да се харчат крупни суми от бюджета без особена обосновка, обсъждане или прозрачност и тази година не е изненада . Голям и непредвиден разход за тази година са отпуснатите допълнителни средства за строежа на Етап 3 на автомагистрала \"Хемус\", които според различни медии са 1,38 млрд. лв. Въпреки че тазгодишната история с отпуснатите допълнителни средства е малко по-различна от обикновено, тази практика повдига няколко сериозни въпроса относно планирането и изпълнението на публичните инвестиционни програми. На правителственото заседание на 11 декември 2019 г. са приети две постановления, касаещи АМ \"Хемус\". Едното е за отпускане на допълнителни средства на Министерството на регионалното развитие и благоустройството (МРРБ) в размер на около 10 млн. лв. за изготвяне на технически проект и строителство (инженеринг) на участък от км 78+500 до км 87+800 от пътен възел \"Ябланица\" до пътен възел \"Боаза\" (Лот 0). Средствата се осигуряват чрез преструктуриране на разходи и/или трансфери по централния бюджет, което означава, че не са предвидени в програмния бюджет на министерството. Това обаче е странно, защото в  програмния бюджет на МРРБ  (стр. 36) са предвидени средства за изготвяне на такъв проект, което означава, че Другото постановление е за отпускане на 483 млн. лв. за Лот 7-9, които отново се осигуряват чрез преструктуриране на разходи и/или трансфери по централния бюджет, като този път наистина средствата не са предвидени по бюджета на министерството. Заедно с отпускането на допълнителни средства обаче Министерският съвет прави и друга промяна – увеличава максималния размер на ангажиментите за разходи на МРРБ за 2019 г. от 571 млн. лв. на 1,38 млрд. лв. С влизане в сила на Закона за публичните финанси през 2013 г. се въвеждат тавани на ангажименти и задълженията за разходи. Първите представляват условни задължения за плащане, които възникват на база сключен договор, международно споразумение, нормативен акт и др., с предварително определен размер, а вторите са реални задължения за плащане, възникнали в резултат на изпълнение на въпросните договори и прочее. С други думи увеличението на максималния размер на ангажиментите за разходи не е отпускане на нови средства за АМ \"Хемус\", а увеличаване на възможността за сключване на нови договори за дейности по нея. Това вероятно е във връзка с постановление на МС от 13 декември 2018 г., с което се отпускат допълнителни средства в размер на 1,35 млрд. лв. за изграждане на Лот 1-6 от магистралата, които обаче постъпват по сметка за чужди средства на МРРБ, а не се харчат в рамките на годината. С други думи през 2018-2019 г. правителството отпуска допълнителни средства за АМ \"Хемус\" в размер на 1,84 млрд. лв., от които до края на 2019 г. ще бъдат изхарчени поне 500 млн. лв., а за останалите липсва информация към момента. Решенията за отпускане на непредвидени средства за финансиране на АМ \"Хемус\" през последните две години, както и финансирането на Национална програма за енергийна ефективност на многофамилни жилищни сгради (по-известна като програмата за саниране) От една страна капиталовите разходи се планират година за година и се обсъждат и гласуват в Народното събрание. От друга страна значителна част от тях не са разпределени по проекти и ведомства и са скрити в невидимия Централен бюджет, за който нито има информация при обсъждането в парламента, нито има отчетност след това. В допълнение през последните четири години се наблюдава едновременно неизпълнение на някои инвестиционни разходи и непредвидено финансиране на други. Нещо повече – липсва каквото и да било обсъждане за приоритетни инвестиционни проекти не само по сектори, а и изобщо – например избор между изграждане на част от магистрала, строителство на нова или стабилизиране на съществуващи лечебни заведения, нови пречиствателни станции и така нататък. Не на последно място, изграждането на немалка част от инвестиционните проекти не може да бъде приключено в рамките на една бюджетна година, докато финансирането им зависи от ежегодните бюджети. От тази гледна точка следва да се помисли сериозно за въвеждане на планиране на големите инвестиционни разходи, което излиза извън бюджетната година – своеобразна средносрочна инвестиционна програма, придружено с необходимите законодателни промени. Средносрочната инвестиционна програма би приличала на инвестиционен план с включени всички приоритетни проекти за финансиране по години, който се внася заедно със Средносрочната бюджетна програма и се обсъжда в Народното събрание. Обсъждането следва да бъде фокусирано върху приоритетите на управляващото мнозинство, без да е ограничено от деление на разходите по функции или ведомства, т.е. ще има периоди с по-високи разходи за образование – детски градини, училища и университети, и такива с други приоритети – измервателни уреди, пречиствателни станции, отоплителни системи, техническа инфраструктура, включително пътна, и др. под. на правителствената инвестиционна програма. От една страна тя следва да е по-дълга от една година, за да има предвидимост и по-висока сигурност относно осигуряване на финансиране, което позволява и по-добро планиране и управление на проектите. От друга страна тя следва да не е твърде дълга, тъй като това се свърза с по-голяма продължителност на сключените договори, по-малка възможност за контрол, както и може да прехвърли големи ангажименти за плащания на следващи правителства, които, в резултат на пренареждане на политическото мнозинство, могат да имат различни приоритети. След обсъждането и приемането на цялостната инвестиционна програма в Народното събрание текущото ѝ изпълнение се обсъжда и приема със Средносрочната фискална програма за съответната година, така че да има възможност за текущи корекции в зависимост от обективни фактори – например икономическо развитие, и субективни фактори – например административно и техническо изпълнение на проектите. По този начин могат да се избегнат редица от сегашните слабости, свързани с бюджетното планиране и изпълнение. Да вземем за пример АМ \"Хемус\". Ако това е водещият приоритет на управляващите, би следвало те да изготвят подробен списък с инвестиционни проекти във всички сфери, като най-отгоре е доизграждането на магистралата в Северна България, и да го внесе за обсъждане със Средносрочната бюджетна прогноза за 2017-2019 г. в Народното събрание още в началото на мандата си. В резултат на обсъждането списъкът се пренарежда и се определя таванът на публичните капиталови разходи, а оттам – кои проекти следва да се финансират през следващите години. Това не изключва отпадане на предложени проекти, в резултат на решение, че не са приоритетни или че не следва да се финансират с публични средства, а например чрез концесия, приватизация и др. Ако има неизпълнение на инвестиционната програма в края на годината, ще е ясно на какво се дължи и могат да се търси отговорност и да се направят корекции през следващите години. Ако пък изпълнението на консолидираната фискална програма е по-добро от планирането и правителството иска да увеличи капиталовите разходи, на база на инвестиционната програма се финансират най-приоритетните, но останали \"под чертата\" преди да се намерят допълнителни средства - а не такива, които не са обсъждани. – Изготвяне на инвестиционна програма – списък с инвестиционни проекти и разходите им по гони, който излиза извън разходните функции на бюджета; – Планиране на разходите по инвестиционната програма в средносрочен план, което повишава прозрачността, предвидимостта и намалява рисковете пред изпълнението, включително забавяне, на инвестиционните проекти; – Възможност да се сравняват икономическите и социалните дългосрочни ползи от всички предлагани инвестиционни проекти, без досегашното \"парцелиране\" по функции и ведомства; – Постигане на по-голяма прозрачност и предвидимост – приоритетите на правителството са ясни предварително и са минали публично обсъждане; – Намаляване на стимулите за целенасочено преизпълнение на бюджетната прогноза с цел увеличаване на дискреционните разходи; – Ограничаване на непрозрачни, неаргументирани и непредвидени разходи, както и повишаване на прозрачността (такъв пример са сметките за чужди средства, където са преведени 1,35 млрд. лв. за АМ \"Хемус\" през 2018 г., за които не се съставят и утвърждават бюджети и разчети); – Възможност за ежегодни корекции в инвестиционната програма на база обективни и субективни фактори.", "date": "2019.12.21", "title": "Плаща ли правителството два пъти за едно и също нещо"}
{"url": "https://www.dnevnik.bg/analizi/2019/12/21/4008677_prevod_v_efir_astma_strah_i_rezultatite_na/", "text": "И така, скъпи приятели, искам да ви съобщя, че вероятно съм по-добре от вас, защото на мен поне не ми се налага тепърва да се разболявам от астма заради мръсния въздух. Имам си вече. Мислете му вие. Но и да не ви покоси заболяване – винаги можете да умрете от жажда в Перник. И още от седмицата.", "date": "2019.12.21", "title": "Превод в ефир: Астма, страх и резултатите на прокуратурата"}
{"url": "https://www.dnevnik.bg/sport/2019/12/21/4007410_kubrat_pulev/", "text": "                         Пулев, който е претендент на Международната боксова федерация (IBF) за световната титла, смята, че му остава да направи последната стъпка. По думите му тя може да е най-трудната, но в същото време може да се окаже и най-лесната. Боксьорът говори по темата с допинга. Сподели и мнението си, че хората не трябва да мълчат, а вместо това трябва да казват хубавите неща и да посочват лошите. - Аз съм претендент на IBF и трябва да се изправя срещу Джошуа. Ако оваканти титлата, ще трябва да играя с Ковнацки от Полша - много добър боксьор. Готов съм за всеки от двамата. Смятам, че и двамата мога да ги победя здраво и хубаво. - Като събитие не беше нищо особено. Ние в зала \"Арена Армеец\" направихме много по-уникални събития, шоуто беше грандиозно. Всичко беше не на световно ниво, а на междупланетарно. В Саудитска Арабия бокс имаше, но нищо особено като шоу, което е нормално заради мястото. Руис не е кой знае какво като боксьор. Моите опасения, че той се главозамая от бързо връхлетялата го слава, се оправдаха. Той беше осем-девет-десет килограма по-тежък от предния мач, което е недопустимо. Според мен този човек ще го е яд цял живот след това. Особено когато спре с бокса, винаги ще го е яд, че се е отнесъл толкова несериозно към подготовката за този мач. - Не, няма такова място. Мястото не е от толкова голямо значение. Естествено, вкъщи и стените помагат и най-приятно би ми било да играя мача (за световната титла) в България. Това не е толкова невероятно, колкото и на някои да им се струва. Ще видим, когато влезем в игрите и когато вече започнат преговорите за организиране на срещата и мястото на мача, ще видим, защото можем и да успеем да спечелим. И тогава вече можем да го направим, където си пожелаем. Ако спечелим тази битка преди мача, аз съм най-много \"за\" да се направи в България, което ще изстреля България в света и като име. Това би било нещо велико. - Тежката категория стана супер интересна от гледна точка на това, че няма един изявен супербоксьор, който да е нещо невиждано и да е обединил титлите. И скоро няма и да има, защото е много интересно и има много добри бойци. - На мен лично най-интересен ми е Кубрат Пулев, примерно. Моите мачове ги гледам по 10-15 пъти след това и си анализирам и грешките, и всичко това, което се случва. Някой път се възхищавам на себе си, някой път се ядосвам на себе си и спирам мача на средата, защото не мога да се гледам от нерви и от яд. Ядосват ме елементарни грешки, които правя, Това всичко е въпрос на работа. Тези същите грешки се появяват и в мача и това ме дразни. А пък се кефя на неща, които наистина правя уникално и ги правя много по-добре от всички останали боксьори. Малко са тези в тежката категория, които са толкова подвижни. Отделно и бързината, интелектът, техниката на ударите, прецизността, с която ги изпълнявам.      - Смятам, че съм се развил отлично, щом съм на това ниво да съм номер едно в света. Остава последният връх на планината, тоест най-стръмното и най-трудното, което всъщност може и да се окаже най-лесното. Извървял съм този път. Доволен съм от себе си - аз съм много сериозен, много всеотдаен, много непримирим. Аз съм такъв човек, че следвам бавно и неотлъчно целите си Доволен съм от кариерата как се разви, нищо, че имам една загуба от Кличко. Доволен съм от нея. Много пъти хората казват: \"Виж, това да не го пускаме\". Аз казвам: \"Не напротив, пуснете го, няма нищо лошо\". Това са уроците на живота, в които човек трябва да се ъпгрейдне, да ги мине, за да може да стане по-добър. Иначе няма как да станем по-добри. Ние не сме богове, ние сме просто хора. Някой път е по-добре да направиш грешката, за да се научиш от нея, отколкото да седиш на едно място и да се чудиш това ли да направиш, онова ли да направиш. Някой път и лошият избор пак е по-добрият избор, отколкото да седи човек и да чака. - Предизвикателство беше може би да изиграя 12-рундов мач. Когато го изиграх за пръв път, осъзнах, че съм именно за този бокс. Аз не съм за три рунда по три минути или четири рунда по три минути, защото това е супер бързо. Аз почвам малко по-късно в мача, може би поради моята нервна система, поради моето отношение и хладнокръвие. Като отивах да ставам професионалист - това беше 2009 г., всичките интриги в националния отбор и Българската федерация по бокс, отношението с министерството... Всички тези глупости, една гадна енергия се въртеше. Не ме прати при професионалистите мечтата да ставам шампион, а по-скоро си казах, че тук има невъзможност да се работи. Хората, които бяха ръководители - и треньори, и във федерацията - бяха много ниско ниво като хора и като отношение. Казах си, че не може хора, които ме управляват мен, да са по-низши от мен, моралът им да е на много ниско ниво. Интригите ме отвращаваха. Така отидох при професионалистите и започнах полека лека. Аматьорският бокс е хубав спорт, но истината е в професионалния бокс. - Нямам лош момент. Може би труден момент беше в началото, когато бях в Германия и не знаех език, една дума не знаех. Амбицията ме тласна и тези моменти не бяха леки. Не съм човек, който може да бъде с всеки. Отворен съм към всички, но не мога да бъда и да седя с всеки. Усещам хората, усещам фалша и почвам да странича. Най-хубавият момент е, когато съм взимал титлите. Такъв момент е спечелването на първата ми титла - интернационалната на IBF. За мен това беше много труден мач, тежък съперник - Травис Уокър. Сладка победа. След това, като си гледах мача, осъзнах, че съм станал истински професионален боксьор. - Европейският пазар има своите плюсове и минуси, американският също, но там боксът е на по-голяма почит. Там хората са изключително креативни. Когато отидеш при тях и попиташ нещо може ли да стане, те се опитват да го направят, а не като тук да ти казват как няма да стане.      - Винаги е имало неадекватни хора и винаги ще има. - Няма кой знае какви ползи, няма кой знае какви негативи. Естествено, и двете ги има, но са в минимални граници. И за мен не беше \"уау\". Направих го, защото такъв ми е темпераментът, без никакви задни мисли. Трябвало е да се случи и се случи. Тя си направи секунда слава и това е. Направихме по-интересно на хората, които гледат турски сериали. Нещо, истинско, което е от живота, смятам, че им достави доста удоволствие и доста коментари. А някои хора с това се хранят. Изказваха се много хора неподготвени, уж умни глави. Но това е - едно е човек да е начетен, друго е да е умен - това са съвсем различни неща. - Има проблем, не само в тежката категория, във всички категории има. Предполагам, че това не е само в бокса, а в много спортове. Но боксът е много занемарен. Трябва да има много по-строги наказания. Тоест хората да имат страх от допинга. Какво е една санкция? Санкцията е да направиш така, че човекът или потребителят да не си заслужава да престъпва закона заради това нещо. Ако тегли чертата, да си каже: \"Аз ще взема допинг, но шансът да ме хванат е 5%. Но от тези 5% ако ме хванат, аз пет години няма да се състезавам\". А при пет години ще приключи кариерата на почти всеки спортист. Да има и глоба, и вадене от ранглистата. А сега ги хващат и след шест месеца играят, което е недопустимо. Това са забранени вещества, които всеки може да вземе и да бъде съвсем различен. Даже виждате няколко души умряха на ринга и именно срещу такива състезатели. Има такива мачове, мога да ви покажа - те нямат спирка, не могат да се уморят.      - Нямам представа какво прави и не се интересувам до голяма степен. Една фирма е успешна, когато има резултати. Когато крайният резултат е окей, значи всичко върви както трябва. Колкото е трудно. Но когато има загуби, когато една фирма е пред фалит, то е ясно, че нещата вътре куцат. Човек лесно може да направи сметка, както в българския футбол. Аз не съм много запознат с федерацията по бокс. За съжаление в България нямаме олимпийски шампион по бокс, нямаме олимпийски шампион по борба, което значи, че нещата не са както трябва да бъдат. Всичко се прави от днес за утре, прави се от тази година за следващата. Не се прави за десет години напред. Не се мисли отдолу как ще тръгват децата, как ще се развиват и да има таланти, които един ден да мачкат навън и след това да станат професионалисти. Да имат и финансите, за да се облагодетелстват от тях и целият този труд да бъде осмислен. Всичко това се прави с план, с идея правилна. Но тук знаете, че е по-различно положението. - Имам спонсори, виждали сте реклами и по телевизията, но аз съм малко труден от гледна точка на спонсорите. Аз не просто искам да рекламирам даден продукт... И рекламата някой път може да бъде фалшива, тоест продуктът да не е това, което представям. Затова винаги гледам какво е и не на един и два бранда и фирми съм отказвал да рекламирам. Но ако има добра фирма, която прави нещо наистина качествено, винаги съм бил \"за\", дори и да не е за толкова много пари. - Обмисляли сме го и ще го направим. Думите си останаха така или иначе. Много хора им се кефят. По-важното е, човек да го носи в сърцето си и да го осмисля. Въпреки че съм го казал в момент на импулс след мача с (Владимир) Кличко - на самия ринг дадох интервю и това беше обръщението към голямата публика, която беше дошла да ме гледа. И то нямаше как има друго обръщение, защото самата публика го искаше и бях длъжен да го кажа. Тези хора бяха дошли от всякъде да ме гледат и не можеше просто да изляза от залата бит и без дух, а и аз не съм такъв човек. Дори да нямаше един българин, нямаше как това да стане. Това съм го казал от сърце и от душа и се радвам, че хората се изкефиха. - Много неща не са ни работа, но много неща са около нас. Аз лично се интересувам не само от бокс, от спорт или боксови ръкавици. Интересувам се от много други неща. Интересувам се от всичко, случващо се в България, включително и от това. Както си казах мнението за попфолка, така го казах и за това. Все по-често ще си казвам моето мнение. Смятам, че хората не трябва да мълчим. Тъпо е да мълчим, достатъчно сме мълчали българите. Трябва да се говори за проблемите, трябва да се казва истината в очите, колкото и болезнена да е тя. Ако някой прави нещо добро, трябва да се хвали. Когато прави нещо лошо, на каквото и ниво да е - трябва да се каже също. Винаги съм имал смелостта да го кажа на всеки и да бъда максимално истински, доколкото мога.", "date": "2019.12.21", "title": "Кубрат Пулев: Думите \"Продължаваме напред\" дойдоха от сърце и душа"}
{"url": "https://www.dnevnik.bg/sport/2019/12/21/4008696_s_razlichna_motivaciia_livurpul_i_flamengo_vlizat_v/", "text": "Един мач, но през призмата на две различни гледни точки. Така мениджърът на \"Ливърпул\" Юрген Клоп описа предстоящия финал на  световното клубно първенство . В спора за трофея червените се изправят срещу бразилския \"Фламенго\" от 19.30 ч. на стадион \"Халифа\" в Доха, като ще бъде предаван по БНТ 3. Според Клоп стойността на турнира се пренебрегва в Европа, докато финалът е с голям залог за шампиона на Южна Америка, който има подкрепата на целия континент. \"Ситуацията е различна за \"Фламенго\" и за нас. \"Фламенго\" има подкрепата на техния континент и е изпратен с ясната цел играчите му да се върнат като герои. На нас ни беше казано: \"Останете вкъщи и играйте за Купата на лигата\". Това е голямата разлика\", каза Клоп преди финала. Участието на световното клубно първенство създаде прецедент за \"Ливърпул\", който по-малко от 24 часа преди първия си мач трябваше да гостува на \"Астън вила\" в четвъртфинала за Купата на лигата. Червените насочиха усилията си в Катар и пожертваха двубоя в Англия, като  юношите на тима допуснаха разгром с 0:5 . \"Гледната точка в Европа е напълно различна спрямо тази на останалия свят (за турнира). Вижданията ми се промениха, откакто сме тук. Дали това ще промени гледната точка на хората в Европа? Вероятно не\", каза още Клоп.      \"Ливърпул\" стигна до финала с труден успех срещу мексиканския \"Монтерей\" , дошъл след гол в добавеното време и добри намеси на вратаря Алисон. \"Фламенго\" също беше затруднен, като трябваше да прави обрат срещу \"Ал Хилал\" (3:1). \"Ливърпул\" е фаворит за трофея, като мърсисайдци ще търсят своя първи успех в турнира. Под въпрос за двубоя са защитникът Върджил ван Дайк и Джорджиньо Вайналдум, които ще преминат късен фитнес тест. Мърсисайдци бяха на крачка от отличието и в трите си участия, а през 1977 и 1978 г. тимът не игра в мача за Интерконтиненталната купа, която от началото на века беше сменена със световното клубно първенство. И в трите случая на пътя на англичаните стоеше южноамерикански отбор, като \"Фламенго\" (1981 г.), \"Индепендиенте\" (1984 г.) и \"Сао Пауло\" (2005 г.) спряха мърсисайдци. Статистиката е в полза на \"Ливърпул\", като само веднъж в последните 12 години европейски отбор се провали в опита си да спечели трофея (\"Челси\" през 2012 г.). От друга страна, ако \"Фламенго\" спечели надпреварата, тимът ще стане четвъртият бразилски отбор с успех в турнира.     ", "date": "2019.12.21", "title": "С различна подкрепа \"Ливърпул\" и \"Фламенго\" влизат в спор за трофея в Катар"}
{"url": "https://www.dnevnik.bg/evropa/2019/12/21/4008504_ne_iskam_da_hodia_v_germaniia_v_bulgariia_e_po-hubavo/", "text": "                         Посещаваме бежанския център в Харманли три години след сблъсъците там. През ноември 2016 центърът, в който тогава пребиваваха над 3 хиляди души, беше поставен под карантина заради протести, подклаждани от националистически организации, които смятаха, че има опасност да плъзнат епидемии. Подобен риск не беше доказан, но напрежението ескалира, полицаи и мигранти бяха приети в болница, имаше сериозни материални поражения, а над 400 души бяха арестувани в нощта на сблъсъците. Харманли днес Днес в центъра в Харманли е спокойно. В 10 часа сутринта не срещаме почти никого по пътеките, градинките и спортните игрища в комплекса. Служителите ни разказват, че голяма част от 120-те обитатели са на работа, а децата - на училище. Веднага питаме: Как така на работа? Пребиваващите в центъра остават тук само докато тече процедурата им за получаване на статут. Оказва се, че три месеца след началото на тази процедура те имат право да работят. Славчо Янев, директор на центъра в Харманли, ни разказва, че много хора се възползват от тази възможност. \"В текстилната сфера в Харманли. В Хасково правят баклави. Работят и в хлебната индустрия, в заведения, в заводи, на бензиностанции\", изброява Янев.      Десетина човека са намерили препитание в други градове в страната и живеят там под наем - в София, в Пловдив, в Димитровград. Янев ни разказва как се регламентира това: \"Аз издавам решение за външен адрес. Минава една процедура, колегите от МВР проверяват дали този адрес съществува. А те си оставят телефонния номер и когато има необходимост, им се обаждаме по телефона и те идват тук\". Срещаме млада жена от Афганистан, която също е работила извън центъра - в София, в завод за почистващи материали. Но се върнала обратно в Харманли, където работи в цех, в който шият завивки. Има три деца. И трите ходят на училище в Харманли. Днес е тук, за да разбере какво става с документите ѝ. От четири години е в България, но още не е получила статут. Тя и съпругът ѝ са принудени да живеят отделно, тъй като неговата процедура е завършила с отказ. Мъжът обжалва пред две инстанции, но те потвърждават решението. Затова сега се намира в бежанския център в Любимец, който е от затворен тип, а жената сама се грижи за децата. Хората наоколо ни разказват, че работи много и в недобри условия. Работодателите ѝ плащат малко и със закъснение. Служители в центъра потвърждават, че наистина има случаи, в които кандидатстващите за убежище в България стават жертва на некоректни работодатели, особено в шивашката индустрия. Работа от сутрин до вечер срещу твърде малко пари. \"Трите деца се прибират от училище и чакат мама, но мама е всеки ден на работа до късно\", разказва ни преводачът на жената от Афганистан. Къде и какво работят мигрантите в България? За сферите, в които работят мигрантите, и проблемите, с които се сблъскват, говорим с Мартина Райчинова от \"Каритас\". От неправителствената организация помагат с безплатни курсове по български, психологическа подкрепа, помощ пред институциите и при търсенето на работа. Само през 2018 година те са успели да окажат съдействие на 2 747 бежанци и мигранти. Мартина ни разказва, че мигрантите, които знаят поне един западен език, могат да работят в кол центрове, където условията и заплащането по принцип са добри. \"Доста хора работят и в Илиенци. Но там съм чувала за злоупотреби. Особено с непридружените непълнолетни, защото те нямат право да подписват договори. Оплаквали са се, че не им плащат\", обяснява Мартина.      За забавени плащания ни разказват и в Харманли. Както и за случаи, в които кандидатстващият за статут получава отказ, докато работи. Това означава, че трябва веднага да бъде преместен в център от затворен тип, а заплатите, които е изработил, остават неизплатени. Разказваме на Мартина историята на жената от Афганистан, с която се запознахме в Харманли. За условията, в които е принудена да работи, както и за това, че българските власти на практика са разделили семейството ѝ. Мартина казва, че е чувала и за други подобни случаи. И обяснява как се стига до това разделяне на семейства. \"Има политика хората от едно семейство да се обработват като напълно отделни случаи. Не знам защо е така, но мъжът и жената си имат отделни процедури\", обяснява Мартина. И дава още един пример: \"Разделят се и пълнолетни деца от родителите им. Случвало се е например 18-годишно дете да получи статут, а неговата майка още да няма такъв\". \"Благодаря на България\" Но има и много положителни примери - хора, които упражняват в България своята професия-мечта и дори са успели да изградят семейство тук. Един от тях е Мохамед Джамал, който пристига в България през лятото на 2013 година. Още през 2014 започва да работи като фризьор в София. Докато говори с нас пред бръснарницата в центъра на столицата, Мохамед се поздравява с всички съседи, които влизат и излизат от сградите наоколо. \"Не искам да ходя в Германия. Тук е по-хубаво\", казва ни той и добавя: \"По-топло е, по-близко до нас\". Мохамед е от Алепо, но не следи ситуацията там, даже новини не гледа. Мисли само за болния си баща, който е в Турция. Сириецът има шест деца от първия си брак и едно от втората си съпруга, която е българка. \"Всички те ходят на българско училище\", разказва ни той. \"Благодаря на България.\" Новите деца на България И децата в Харманли, които представляват една трета от всички пребиваващи в бежанския център, ходят на училище. 22 от тях посещават учебните заведения в града, почти всички останали още не са в училищна възраст. А след като приключат с учебните занятия, част от тях се включват в проект на \"Каритас\", в рамките на който майсторят, учат и доразвиват познанията си. Последно са се подготвяли да бъдат коледари. Афганистанските деца ще бъдат облечени в подходящи костюми и ще посетят пенсионерските клубове в Харманли. В София \"Каритас\" също работи с децата. Например в рамките на изложбата \"През очите на другия\". \"Това е една изложба, която направихме по случай Деня на отворените врати в месеца на бежанеца, който организираме всяка година през ноември\", разказва Мартина от \"Каритас\". \"Помолихме деца от училища в София, които имат съученици бежанци, да нарисуват как си представят тяхната родина. А децата бежанци нарисуваха как виждат България.\"                                                         ", "date": "2019.12.21", "title": "\"Не искам да ходя в Германия. В България е по-хубаво.\""}
{"url": "https://www.dnevnik.bg/sport/2019/12/21/4008717_uefa_porica_turskite_futbolisti_za_voenniia_im_pozdrav/", "text": "УЕФА порица футболните национали на Турция за военния им поздрав, свързан с действията на турската армия срещу кюрдите в Сирия.  Играчите козируваха при радостта си след победата срещу Албания  през октомври, а  по-късно повториха действията си и от Париж . Според УЕФА жестът е \"неподходящ в конкретния политически контекст по това време\" и футболистите са използвали мачовете за \"прояви с различен от спорта характер\". Организацията забранява намесата на политиката в спорта. В резултат на действията на националите Турската футболна федерация е глобена с 50 800 долара.  Случаи с козируване имаше и в мача между \"Истанбул Башакшехир\" и австрийския \"Волфсбергер\" от Лига Европа, като в поздрава на играчите на турския тим се включи и бразилският нападател Робиньо.  Истанбул ще приеме финала в Шампионската лига. Мачът за титлата трябва да се изиграе на 30 май на стадион \"Ататюрк\", като  УЕФА обсъжда дали да смени мястото заради действията на турската армия срещу кюрдите в Сирия .", "date": "2019.12.21", "title": "УЕФА порица турските футболисти за военния им поздрав"}
{"url": "https://www.dnevnik.bg/bulgaria/2019/12/21/3990532_svidetelstva_za_rumunskiia_sibir/", "text": "Българи, живеещи в Румъния, преценени като опасни от комунистическата власт, са били сред изселените в Бараганската равнина в източната част на страната през 50-те години на миналия век. Факти за репресиите се съдържат в \"Свидетелства за румънския Сибир\" - двуезичен сборник (на румънски и на английски език) с разкази на депортирани през 1950-те години в Бараган. Книгата на Клаудия- Флорентина Добре и Валериу Антоновици дава рядка възможност на по-широк кръг читатели да се запознаят с тази малко известна страна на насилието в комунистическа Румъния / /. като включва също множество ценни снимки, както и библиография по темата. В периода 2011 – 2013 г. съставителите са работили на терен, като посещават някогашните места на принудително заселване, придружени от хората, които им разказват своите истории. Във въведението на книгата Клаудия- Флорентина Добре проследява историята на депортациите в Румъния, започнали още през 1944 г. Първата вълна обхваща хора от немското малцинство, обвинени в колаборация с нацистите. Те са последвани от изселване на семейства на земевладелци и индустриалци, а по- късно от селяни, които се противопоставят на колективизацията. След 1955 г. освободени политически затворници и лагерници, са принудително заселени на различни места. Повечето от тях са заселени в селата, изградени преди това в Бараган след депортацията в 1951 г. В 1967 г. властта обявява депортацията на румънски граждани за незаконна. Клаудия - Флорентина Добре подчертава, че най-трагичният епизод е през юни 1951 г., когато около 44 000 души, които живеят в 25 километровата ивица до границата с Югославия, са депортирани в Бараганската равнина. Това е строго секретна и репресивна акция, при която германци, българи, сърби, евреи, румънци, мегленити и македонци (власи от Македония) и други, смятани за \"опасни\" за властта хора, внезапно са вдигнати от родните им места, депортирани с влакове и заселени сред равнината, където те трябва да си изградят нов живот. Част от тях са под подозрение, че симпатизират на Йосип Броз Тито, а други – че са против колективизацията на селското стопанство. Натъпкани с хора, конските вагони прекосяват Румъния от югоизточната й част към североизток. Там, в Бараганската равнина, на всяко семейство се дава по 2500 кв.м. земя, където през лятото и есента на 1951 г., възрастните, заедно с децата си, трябва сами да си изградят къщи (някои си спомнят, че сами трябвало да си правят и тухли), да построят училища, здравни служби, милиционерски участък, складове и всички други необходими за селищата сгради, преди да е настъпила зимата. Заселниците са освободени през 1955 г., като обаче за цял живот запазват стигмата на \"принудително заселени\". И все пак не всички получават пълна свобода на ново заселване. За много от тях остава невъзможно да се завърнат в родните си места или им се забранява да живеят в Букурещ и в някои други региони на страната. През 1967 г. Чаушеску критикува политиката на принудително заселване като противоконституционна и незаконна. Вземат се мерки да се изтрие паметта за тези събития. Това изличаване, определено от авторката като Damnatio memoriae освен премълчаването, включва унищожаването на селищата. Хората в тях, които са вече твърде стари, за да желаят да се местят, сега отново са изселени. След 1964 г. булдозери унищожават къщите и други сгради в повечето села, а останалите с времето се разрушават, като остават да съществуват само в паметта на някогашните си жители. След 2000 година някои от селата са частично възстановени, изграден е и паметник на тези събития, заснет е и документален филм. Включените в сборника интервюта с някогашни заселници, повечето, от които тогава, когато са депортирани със семействата си през 1950-те години, са били деца, са направени през 2011 и 2012 г. Разказите са придружени с кратки биографии. Сред интервюираните са Виктор Гайдамут, училищен инспектор в Калараш, Моника Константинеску, учителка по немски език, родена в Тимишоара, Леонид Галачи – агроном. Грета Донту, родена на 16 юни 1951 г. е била едва на два дни, когато на 18 юни семейството е депортирано. За нея къщата, която родителите й успяват да издигнат на новото място през лятото на 1951 г. – малка къща с две стаи, покрита със слама, е родният дом. Тя, както и други разказвачи, си спомнят, че От годините, прекарани в Бараган, някогашните деца имат пъстри спомени – те са запазили картините на нищетата и трудностите там, но и хубавите моменти от своето всекидневие, белязани от стремежа на семействата, макар и в най-трудни условия, да изградят дом и дадат сигурен подслон на децата си, да ги насърчават да учат, да си създадат радости според възможностите. Грета Донту си спомня, колко чиста и спретната е била тяхната къща в село Фундата, подредена според бесарабските традиции на семейството. Особено вълнуващо е интервюто на Клаудия Добре с Домника Малофей, нейна учителка по румънски език, родена през 1946 г. \"Един ден, – разказва тя – една сутрин, един самолет се приземи при езерото. Събраха ни и тогава една жена – не зная коя беше тя, подозирам, че беше Ана Паукер, започна да скандира като мъж: \"Не се съмнявайте, че няма да напуснете никога това място, тук ще останете! Недейте да си седите така, ами си стройте къщи!\". Хората започнаха да си правят tule – така там наричаха тухлите. Млади и стари – имаше там и стари хора, а моите родители бяха много млади – всички строяха къщи. Трябваше да построим и община, а също и училище, полиция, клиника. [] Децата учеха. И наистина се учеха! Учехме толкова, колкото ни стигаха силите, майка ми и баща ми казваха: \"Учете! Това ви е спасението: ученето!\" Всеки искаше да учи, никой не повтаряше годината, и никой не оставаше с тройки. Не помня как успявахме, никой не ни даваше тетрадки и учебници и работехме цяло лято, за да си ги купим. Нямах свое място и сядах на една червена черга на сянка зад къщата и там четях по цял ден, мисля, че така получих късогледство, от това четене. В послеслова на книгата Клаудия – Флорентина Добре обобщава своя критичен анализ на интервютата: \"За нас, изследователите – пише тя, жизнените разкази, събрани от нас, са и уроци за живота. Уроци как могат да се преодоляват трудности, как могат да се създадат интимни пространства, дори, когато частният живот е изцяло под властта на публичния, как може да се запази достойнство в унизителни условия; уроци по солидарност и човечност, уроци по памет и по забрава. Разбирайки този аспект, обаче, ние се опитвахме да запазим критична дистанция, необходима за разбирането на мемориалната реторика за бившите изселници. От друга страна, ние поехме мисията да пренесем този дискурс към другите, както и да му придадем научно измерение, което да му отреди място в историографията на комунистическата проблематика.\"", "date": "2019.12.21", "title": "Свидетелства за румънския Сибир"}
{"url": "https://www.dnevnik.bg/istorii_na_denia/2019/12/21/4008068_svinski_vrat_s_praz_recepta/", "text": "                         Всички рецепти от нашия коледен обяд може да видите  тук . Необходими продукти: 1.6 кг свински врат 1.6 кг праз 300 г доматен сок олио сол черен пипер Нарязваме свинския врат на кубчета, подправяме го със сол и черен пипер и го запържваме. Добавяме предварително почистеният и нарязан на ситно праз, след което прибавяме и доматения сок. При необходимост слагаме и още сол. Изпържваме до готовност.", "date": "2019.12.21", "title": "Свински врат с праз (рецепта)"}
{"url": "https://www.dnevnik.bg/bulgaria/2019/12/21/4007406_video_tri_idei_za_koledni_kokteili_i_opazvane_na/", "text": "Дни преди Коледа Павел Памукчиев, барман на годината за 2018-та, приготви за читателите на \"Дневник\" нетрадиционни коктейли, като даде и идеи как да се намали изхвърлянето на хранителни отпадъци. Предложенията му за греяно вино с тъмен шоколад, \"Блъди Мери\" с бърбън и кокосов коктейл, в който се използва целият плод, гледайте във видеото.", "date": "2019.12.21", "title": ""}
{"url": "https://www.dnevnik.bg/sviat/2019/12/21/4008666_balkanskiiat_maluk_shengen_stava_vse_po-goliam/", "text": "Нова Югославия или алтернатива на Европейския съюз? \"Нито едно от двете\" - би бил краткият отговор на лидерите, които се събират днес в Тирана, за да обсъдят проект, способен да промени Западните Балкани. Ако се случи според плановете им. Ръководствата на Сърбия, Албания и Северна Македония поставиха началото на известните в медиите като \"малък Шенген\" споразумения, с които Западните Балкани могат да задълбочат икономическите и транспортните си връзки и да засилят интеграцията помежду си в регион, който в последните години се свързва с разделения заради белезите на историята. Сега, на среща в албанската столица Тирана по-късно днес, към тях се присъединява президенът на Черна гора. Мило Джуканович ще разговаря със сръбския си колега Александър Вучич и македонските премиери Еди Рама и Зоран Заев, за да търси начини да се засили регионалната интеграция, докато пътят към Европейския съюз изглежда труден заради (основно) френското вето за начало на преговори с Тирана и Скопие. Вучич, Рама и Заев поставиха основите във втория по големина сръбски град Нови Сад през октомври, като  направиха първата крачка  - ангажимент за свободно движение на стоки, капитали, услуги и хора. На теория те само се връщат към идеите на споразумение за свободна търговия, подписано по времето, когато по-голямата част от Източна Европа не беше в ЕС (повече  четете тук ). Сърбия, чийто фактически лидер Вучич  отдавна говори за нуждата  от \"общ балкански пазар\", е основният двигател на проекта. Рама твърдо стои зад идеята въпреки противоречията с Белград, които понякога показва пред камерите, а Заев наскоро  повтори  за телевизия \"Пинк\", че проетът ще е от полза за целите Западни Балкани. \"Поддържам всеки начин за сътрудничество на Балканите, а не винаги да чакаме да дойде някой от ЕС, да ни събере и там да покажем резултат,\" каза той, изключвайки варианта това да е пречка пред европейския път на страните. \"Можем да покажем капацитет и сами.\" Срещата, започнала неформално снощи, би трябвало да помогне на лидерите да приложат мерките за свободно движение, сравнявани с интеграцията между страните от Европейския съюз и целящи да се създаде единно икономическо пространство. Предишният диалог в Охрид завърши със споразумение, целящо да подобри инвестиционната среда. В приетите досега декларации се посочва и нуждата от \"признаване на всички документи, включително документи на агенците за храни, дипломи и подобни.\" Днес е предвидено Вучич, Рама, Заев и Джуканович да се срещнат и с представители на международни организации и институции, а след нея да има и пресконференция. Какво мисли ЕС  Европейският съюз е положително настроен. За телевизия N1 ръководителят на делегацията на ЕС в Сърбия Сем Фабрици  заяви , че Брюксел разглежда проекта като елемент, който ще улесни влизането на страните от Западните Балкани в съюза, а не като пречка. Според Фабрици инициативата е в унисон с \"онова, което страните вече правят в процеса на евроинтеграция\", с допълнителния елемент на \"пътуване с лични карти\". Докато процесът съотвества а правилата на разширяване, \"поддържаме това\", каза Фабрици. Според него е важно \"малкият Шенген\" да е отворен и за шестте страни от Западните Балкани извън ЕС. Сръбски медии твърдят, че френският президент Еманюел Макрон (свързван в някои страни от региона със спирачката пред евроамбициите на Албания и Северна Македония) лично е заявил на Вучич, че поддържа идеята, тъй като отговаря на вижданията му, че регионът трябва да функционира добре преди влизането в ЕС. \"Шведска маса за Сърбия\" И на Западните Балкани не всички гледат с добро око на проекта. Косово отхвърля идеята за \"малък Шенген\" като сръбска инициатива и показва единство по темата между президента Хашим Тачи и вероятния бъдещ премиер Албин Курти, въпреки добрите отношения между Тачи и Вучич. Представител на партията на Курти \"Самоопределение\"  заяви , че регионът не може да бъде \"шведска маса за Сърбия\". Прищина, която иначе се договори с Тирана двете столици да съгласуват външната си политика, е в задочен спор с Рама за ползите от такава интеграция. В официалния си отказ да присъства в Тирана Тачи обясни, че независимо от естествената връзка с Албания Косово е изправено пред \"пречки в консолидацята на държавността си\" и за съжаление \"главната пречка идва от Сърбия\". Рама не е съгласен и твърди, че вярва в ползата от проекта за гражданите на Албания и страните, които участват в него. Дипломатически източници  обясняват  за в. \"Данас\", че \"малкият Шенген\" е пример и за охладняващите отношения между Прищина и Тирана - Рама е зает с вътрешни проблеми, политическо недоволство и искания на опозицията за предсрочни избори и Косово се оказва на заден план. За Албания, както впрочем и за Косово, нормализацията на отношенията със Сърбия и косовската \"латентна цел\" за обединение не е приоритет, продължават същите източници. Босна и Херцеговина все още няма позиция по темата, основно заради разделенията в съставните им части. В Сараево, столица на страната, но и на Федерация Босна и Херцеговина (населена предимно от бошняци и хървати) има известни резерви, докато Република Сръбска (където живеят предимно етнически сърби) е изразявала поддръжка. Скептичните гласове сред експертите се аргументират основно с това, че инициативата е резултат от неспособността на ЕС да отвори вратата за членство на държавите от Западните Балкани. Четири от шест държави са кандидати - Сърбия, Черна гора, Албания и Северна Македония - а последните две не успяват да започнат преговорите. Самият Вучич не отрича, че и в ЕС могат да се чуят коментари, поставящи под въпрос способността на Западните Балкани да вземат проблемите помежду си в собствените си ръце.", "date": "2019.12.21", "title": "Балканският \"малък Шенген\" става все по-голям"}
{"url": "https://www.dnevnik.bg/detski_dnevnik/2019/12/21/4005598_koi_vdiga_vriava_ili_kak_da_jiveem_v_mir_sus_susedite/", "text": "Господин Бухал тъкмо се е настанил в любимото си синьо кресло с хубава книга и чаша чай, когато проблемите в къщата на ул. \"Червенушка\" №8 започват. Да живееш в хармония със съседите си е предизвикателство, когато си мечка, която се приготвя за своя зимен сън в Ню Йорк. От танцуващи кенгура до пеещи котки, \"Кой вдига врява?\" на Пола Шер показва на децата как животните и хората могат да работят заедно, за да преодолеят различията си и да съжителстват в разбирателство. Модерната класика на Пола Шер с илюстрации на Стан Мак вече е и на български в превод на Радостина Николова, съобщи издателство \"Мармот\". Сюжетът на книгата напомня пъзел, в който г-н Бухал, в качеството си на управител, подрежда съседите и търси баланс. Тази смешна история, публикувана за първи път през 1972 г., звучи все едно се разиграва в съседния вход. През последните 40 години \"Кой вдига вярва\" е любимата книга на милиони деца по света и е считана за модерна класика в детската литература. Историята на самата книга и нейните автори е също толкова невероятна и вълнуваща, колкото и животът на улица \"Червенушка\" №8.     ", "date": "2019.12.21", "title": "\"Кой вдига врява\" или как да живеем в мир със съседите"}
{"url": "https://www.dnevnik.bg/sviat/2019/12/21/4008781_sus_sankcii_sasht_blokiraha_dovurshvaneto_na_severen/", "text": "Швейцарско-холандската компаня Allseas съобщи, че прекратява довършителните работи на големия газопровод \"Северен поток 2\", за да не попадне под санкциите на САЩ, които президентът Доналд Тръмп подписа в петък. Мярката засяга и изпълнителите на \"Турски поток\" и е част от документите, съпровождащи закона разходите за отбрана на САЩ през новата фискална година. Санкциите, които влизат в сила незабавно, са под формата на пълно блокиране на всички активи в САЩ на съответната компания, забрана да се прави бизнес с нея и затваряне на граниите на страната за нейни представители. Газопроводът по дъното на Балтийско море струва 11 млрд. долара - половината от тях са поети от \"Газпром\", а останалата е поделена между европейците от австрийската OMV, германските Uniper и Wintershall, холандско-британската Royal Dutch Shell и френската Engie. Строителите му обещаваха да е готов след няколко седмици или месеца. Сега целият проект е поставен под въпрос, както и плановете на Москва да разшири бързо износа на природен газ за Европа по тръбопроводи, коментира \"Ройтерс\". Същото важи и за \"Турски поток\", който първоначално бе планиран за 4 тръби през Черно море, но бе ограничен до две - една за турския пазар и една за нуждите на Югоизточна и Централна Европа. България строи нова тръба на своя територия от турската до сръбската граница като част от този проект. Неотдавна президентът Владимир Путин критикува правителството на Бойко Борисов, че бавело строителството и че можело Русия да намери алтернативен маршрут към Сърбия, където \"Газпром\" контролира бившата държавна газова компания. \"Турски поток\" официално трябва да бъде открит на 8 януари в Турция в присъствието на президентите Путин и Реджеп Тайип Ердоган. Двете тръби са изведени до турския бряг, но санкциите поставят под заплаха евентуалното изграждане на още планираните още две, както и работещите по довършването на проекта. В момента Турция толкова е намалила купуването на руски газ - включително на пренасян през България - че нуждите ѝ се задоволяват от \"Син поток\" и внос на втечнен газ. Също в петък Русия и Украйна се споразямяха за удължаване на изтичащият на Нова година договор за пренос на руски газ през украинската мрежа към Централна и Западна Европа. Подробностите тепърва ще бъдат съобщени, но цепремиерът на Русия Дмитрий Козак заяви, че срокът на новото споразумение е 5 години. Малко преди Тръмп да подпише отбранителния бюджет за 2021 г. от Allseas - дългогодишен партньор на \"Газпром\" -  обявиха  само с две изречения, че спират работа по \"Северен поток 2\" и че \"ще действаме в съответствие с положенията в това законодателство и се надяваме да получим нужните нормативни, технически и екологични разяснения от властите на САЩ\".      Инициативата за тези санкции дойде от конгресмени и сенатори и бе окончателно одобрена на 17 декември. Веднага след това двама сенатори - Тед Круз и Рон Джонсън, изпратиха  писмо  до Allseas с настояване незабавно да спре работа по руския проект. \"Ако компанията ви продължи работа дори още един ден, след президентът Доналд Тръмп подпише този закон, ще се сблъскате с крах и в перспектива - с фатални юридически и икономически санкции\", пише в текста, определен от авторите му като \"официално предупреждение\". \"Разбираме, че Русия е платила много пари на Allseas за строителството на \"Северен поток 2\", пишат още Круз и Джонсън, но е трябвало компанията да включи в договора си с руснаците и клауза за напускане на проекта в случай на санкции. \"С приемането на отбранителния бюджет на САЩ няма да имате друг избор, освен да използвате това условие и незабавно да прекратите полагането на тръби за \"Северен поток 2\". Законът определя администрацията да разкрие в рамките на 60 дни кои компании са работили по \"Северен поток 2\" и \"Турски поток\" и да ги включи в списък за санкциониране. Двама високопоставени служители на САЩ заявиха пред \"Ройтерс\", че списъкът ще е готов доста по-скоро. Както администрацията на Тръмп, така и предходната на Барак Обама, смятат тези проекти за застрашаващи сигурността на европейските партньори на САЩ, а така - и американската сигурност. Според Вашингтон с новите газопроводи Путин само затяга политическата и икономическата хватка на Москва над Европа. \"В САЩ има наложено вече от десетилетие негативно отношение в различни президентски по този въпрос\", казва един от официалните източници на \"Ройтерс\". Агенцията припомня, че същевременно САЩ станаха най-големият производител на петрол и газ и агресивно предлагат газ в чужбина. Администрацията на Тръмп дори нарича втечнения газ \"газ на свободата\", защото предоставял на Европа алтернатива на руските доставки. \"Северен поток 2\" може да лиши Украйна от милиарди долари от транзитни такси, ако преносът спре през тази страна. Германският канцлер Ангела Меркел заяви в петък, че е против \"екстериториални санкции\" и така изрази несъгласието си с блокирането от САЩ на \"Северен поток 2\" като намеса във вътрешните работи на страната. Мария Захарова, говорител на руското външно министерство, в събота коментира в профила си във \"Фейсбук\", че санкциите само потвърждавали колко нежизнеспособна била американската идеология \"да си живее назаем\". \"Държава с дълг от 22 трилиона долара забранява на кредитоспособни страни да развиват реален сектор от икономиката си\", написа тя. Според нея санкциите били \"заповед за икономически арест\" и че, както а я подкарали, американците скоро ще поискат и незабавно да спрем да дишаме. \"И мнозина ще изпълнят това нареждане.\" Този коментар не дава отговор на това какво ще правят Русия и партньорските компании с огромния проект в Балтийско море.", "date": "2019.12.21", "title": "Със санкции САЩ блокираха довършването на \"Северен поток 2\" и \"Турски поток\""}
{"url": "https://www.dnevnik.bg/sviat/2019/12/21/4008622_veren_na_netaniahu_politik_stana_nai-golemiiat_mu_vrag/", "text": "Гидеон Саар не се бави излишно, преди да обяви, че ще се състезава срещу премиера Бенямин Нетаняху за лидер на дясната израелска партия \"Ликуд\". Предприемайки рискован ход, Саар направи нещо, което никой друг член на управляващата израелска консервативна партия не си е позволявал повече от 10 години: той открито призова да има избори за лидер на \"Ликуд\", само часове след като главният прокурор на страната обяви, че Нетаняху ще бъде обвинен в даване на подкуп, измама и злоупотреба с доверие в три отделни дела по подозрение в корупция. В интервю по израелската телевизия \"Канал 12\" бившият министър на образованието и на вътрешните работи нарече бившия си шеф, често възхваляван като \"Крал Биби\" от лоялисти, \"един от най-големите държавници в света днес\". В същото време обаче Саар упрекна премиера и дългогодишен лидер на \"Ликуд\", че е нарекъл обявяването на обвинението \"опит за преврат\". \"Да се каже това е не само неточно, но и безотговорно\", каза той. Нетаняху два пъти не успя да състави правителство след парламентарните избори през април и септември и пак няма да успее при трети, четвърти и дори пети път, посочи Саар. \"Аз виждам две възможности: или продължаване на тази безумна криза, която парализира страната вече цяла година. . . или, не дай си боже, правителството да бъде \"връчено\" на нашите политически съперници\", каза той, добавяйки, че Израел е станал за \"посмешище\" в очите на световните демокрации. 53-годишният претендент се стреми да се позиционира като по-държавнически мислещ и като по-честен човек от Нетаняху, но не е по-малко десен от него. Той е твърд противник на двудържавното решение на конфликта с палестинците и подкрепя анексирането на селищата на Западния бряг. Той призовава за анексирането на долината на река Йордан и за строителство в спорната зона Е-1 между Ерусалим и селището Маалех Адумим. Адвокатът от Тел Авив бе доведен в политиката преди 20 г. от Нетаняху, който го назначи за правителствен секретар през 1999 година. Саар спечели първото си депутатско място от \"Ликуд\" в израелския парламент през 2003 година. Като министър на образованието в периода 2009-2013 г. във второто правителство на Нетаняху, той и смята да даде университетски статут на един колеж в Ариел - най-голямото израелско селище в северната част на Западния бряг. По време на краткото си пребиваване като вътрешен министър от март 2013 до края на 2014 г. той водеше като цяло хардлайнерска политика срещу мигранти от Африка, които навлизаха в Израел през границата с Египет. В края на 2014 г. Саар взе \"таймаут\" от политиката, за да прекарва повече време с новата си съпруга Геула Евен, която е популярна водеща на новините по израелския тв канал \"Кан 11\", и с техните малки деца, но отново се върна на политическата сцена за изборите през април т. г. Тази седмица депутатът от \"Ликуд\" формално обяви кандидатурата си за първичните (вътрешнопартийни) избори на 26 декември, в които 112 000 регистрирани членове на \"Ликуд\" имат право да глас, каза (партийната) говорителка Ели Хазан. В проучване на общественото мнение, публикувано от телевизия \"Кан\" в неделя, се констатира, че ако Нетаняху остане начело на \"Ликуд\", неговият най-силен опонент - центристката партия \"Синьо и бяло\" на бившия началник на генералния щаб на армията Бени Ганц, би спечелила 35 места в 120-членния Кнесет срещу 31 за \"Ликуд\". Ако Саар оглави \"Ликуд\" в предстоящите избори на 2 март, партията би спечелила 27 места срещу 34 за \"Синьо и бяло\". При този вариант обаче десният ултраортодоксален блок, от който \"Ликуд\" е част, би се представил по-силно, ако начело е Саар. /БТА", "date": "2019.12.21", "title": "Верен на Нетаняху политик стана най-големият му враг"}
{"url": "https://www.dnevnik.bg/bulgaria/2019/12/21/4008793_magdalinchev_mojeshe_da_ima_dvama_kandidati_za_glaven/", "text": "Висшият съдебен съвет не е успял да предвиди протестите за и против кандидатурата на Иван Гешев за нов главен прокурор. Решимостта на Гешев е качеството, което е надделяло над прокурорската колегия на Висшия съдебен съвет (ВСС), за да го номинира и избере нов главен прокурор. Това каза представляващият ВСС Боян Магдалинчев в предаването \"Годината на Дарик\". Според Магдалинчев събитието на 2019 г. е било изборът на нов главен прокурор, а с една дума той определи Сотир Цацаров като успешен. \"Нито един от бившите главни прокурори не е предприемал толкова значими действия в областта с ДДС, организираната престъпност и корупцията. Видяхме доста действия на прокуратурата, с които се засегнаха интереси за стотици милиони. Всеки един прокурор, предполагам, се замисля и за последиците\", каза Магдалинчев. Помолен да коментира дали е било изцяло погрешно решението на президента Румен Радев да върне веднъж избора на Гешев за повторно избиране във ВСС и с оглед на масовите протести срещу номинацията му, Магдалинчев допусна, че все пак може би е трябвало да бъде издигнат втори кандидат. По думите му обаче кандидатът е бил един, тъй като законът е такъв. Кандидати на практика могат да издигат поне трима членове от 11 на прокурорската колегия и министърът на правосъдието. \"Ако говорим за нещо, което може би е трябвало да се случи, е примерно да е имало още една кандидатура, но също толкова силна. Ако имаше още една кандидатура, тогава нещата може би щяха да са по-различни. Но имайте предвид, че законът е такъв\", каза Магдалинчев. В момента се развива много сериозна дискусия за промяна на Конституцията. \"Нещата постепенно май започват да завземат все по-голяма територия – дали прокуратурата да бъде извадена от съдебната система, но виждам, че постепенно се разширява обхвата на промените, говори се вече за реформа, включително и за промени във ВСС\", обобщи Магдалинчев инициирания от държавния глава дебат за промени в основния закон. Той също подкрепи тезата на бившия главен прокурор Сотир Цацаров и на настоящия Иван Гешев, че прокуратурата не трябва да бъде изведена от съдебната власт. \"Един от силните моменти на съда и прокуратурата е възможността да бъдат изведени от зависимости на другите власти. Най-добре би било главният прокурор да се отчита пред ВСС – пред органа, пред който го избира\", смята представляващият ВСС. Магдалинчев каза, че и в момента има възможност за разследване срещу главния прокурор, включително, ако се допусне, че той извърши например транспортно престъпление със средна телесна повреда, което не е умишлено престъпление. \"При наличието на такова престъпление ще бъде образувано наказателно производство. Трябва да се разпишат правила, които да дадат възможност на прокурорите да правят такива разследвания\", обясни Боян Магдалинчев и добави, че на тези прокурори трябва да им бъде гарантирана възможност да работят без това да се отрази негативно на професионалното им развитие. Според него промените могат да бъдат регламентирани в Наказателно-процесуалния кодекс и в Закона за съдебната власт и без промени в Конституцията. Той каза, че трябва \"да се види, че няма нито един недосегаем от закона\". Поради особеностите, които са заложени в чл. 127 в Конституцията, трябва да има гарантираност за започване на разследване, смята Магдалинчев.", "date": "2019.12.21", "title": "Магдалинчев: Можеше да има двама кандидати за главен прокурор, но еднакво силни"}
{"url": "https://www.dnevnik.bg/sport/2019/12/21/4008785_poredniiat_rekord_s_uchastieto_na_goliamata_zvezda_v/", "text": "Кейлъб Дресел отново показа защо е голямата звезда в плуването. 23-годишният американец подобри рекорда в дисциплината свободен стил на 50 м в 25-метров басейн по време на надпреварата от Международната плувна лига (ISL) в Лас Вегас. Той подобри с 2 стотни предишното върхово постижение на Флоран Манаду, който плуваше в съседния коридор.  Дресел  има участие в най-много рекорди при мъжете - два индивидуални и пет в щафетите.", "date": "2019.12.21", "title": ""}
{"url": "https://www.dnevnik.bg/biznes/2019/12/21/4008798_goranov_ochakva_v_nachaloto_na_2023_g_bulgariia_da/", "text": "Финансовият министър Владислав Горанов обяви, че България може да замени лева с евро на 1 януари 2023 г. В предаването \"Годината\" на Дарик радио той уточни, че страната не е подала официално документ за кандидатстване, за да бъде приета в механизма ЕРМ 2, така наречената чакалня на еврозоната. \"Няма да кандидатстваме преди да сме сигурни, че ще ни приемат. Репутационните щети иначе могат да бъдат много големи\", каза още той. Горанов за пореден път обяви, че е напълно реалистично до края на април, че дори и по-рано, България да влезе в чакалнята. По думите му заради валутния борд страната няма смисъл да стои в чакалнята и един ден, но ще ѝ се наложи да спази срокът преди да бъде въведено еврото, който е около 2-3 години. \"Ако през април 2020 г. попаднем в механизма ЕРМ 2, то тогава на 1 януари 2023 г. е реалистично да приемем еврото\", допълни финансовият министър.", "date": "2019.12.21", "title": "Горанов очаква в началото на 2023 г. България да замени лева с евро"}
{"url": "https://www.dnevnik.bg/sviat/2019/12/21/4008792_rusiia_i_ukraina_se_dogovoriha_za_prenos_na_gaz_do/", "text": "До края на 2019 г. Русия и Украйна ще подпишат договор за преноса на руски газ към Европа и срокът му ще е 5 години, съобщи късно в петък руският вицепремиер Дмитрий Козак, цитиран от РИА \"Новости\". Сегашното 10-годишно споразумение изтича в полунощ на 31 декември и \"Газпром\" и \"Нафтогаз\" търсеха компромис с посредничеството на Европейската комисия. Последната среща започна в четвъртък в Берлин и според Козак и съветник на украинския президент има споразумение и за финансовите претенции, които двете страни си отправят взаимно. В четвъртък на годишната си пресконференция президентът Владимир Путин заяви, че Москва иска да продължи газовия транзит през Украйна при условия, изгодни и за Киев. \"Обемите за транзит са достатъчни да задоволят нуждите на европейските потребители\", каза още Козак, но не посочи конкретни параметри. \"Подписахме тристранен договор с Европейския съюз\", добави той. Андрей Ермак, помощник на президента Володимир Зеленский, съобщи, че \"Газпром\" ще изпълни решението на Стокхолмския арбитраж за изплащане на украинската \"Нафтогаз\" на 3 млрд. долара. Става дума за решение от миналата година, определящо руската компания да изплати компенсация за недоставен газ в рамките на транзитен договор. \"Газпром\" обжалва, но Путин каза през декември , че Русия трябва да изхожда от условията на това решение, макар да го смята за политическо. Путин напомни също, че Украйна дължи на страната му аналогична сума по еврооблигации, изкупени от Москва през 2013 г. Един от обсъжданите с Киев варианти бе задължението към Украйна да бъде анулирано от насрещните задължения на украинците. Според Ермак това не се е случило и Москва е приела вчера да плати 3 млрд. долара в брой. Подробности трябва да бъдат съобщени днес. \"Вече разполагаме с политическа рамка с ключовите моменти от споразумението между двете компании, необходимо за договор за дългосрочен пренос на газ\", заяви в петък еврокомисарят и зам.-председател на Европейската комисия Марош Шефчович, участвал в преговорите в германската столица.", "date": "2019.12.21", "title": "Русия и Украйна се договориха за пренос на газ до 2025 г."}
{"url": "https://www.dnevnik.bg/bulgaria/2019/12/21/4008807_pernik_obiavi_bedstveno_polojenie/", "text": "В Перник е обявено бедствено положение заради наложения преди повече от месец воден режим. Това съобщи кметът на града Станислав Владимиров, като уточни, че то ще продължи седем дни и при необходимост може да бъде удължено, съобщава БТА. На заседанието на Кризисния щаб днес, на което беше взето решението за бедственото положение, присъства и министърът на икономиката Емил Караниколов. Той заяви, че държавното предприятие \"Монтажи\" вече е на терен и започва дейности за търсене на вода и отвеждането й в язовир \"Студена\", който захранва Перник с питейна вода. На място са професори и изследователи, които заедно търсят най-доброто решение, каза още министърът. Той увери, че дейностите ще бъдат съобразени с всички екологични изисквания. Държавното предприятие ще помогне и на ВиК - Перник за отстраняването на многобройните аварии. Засега вариантът със свързването на язовир \"Студена\" и язовир \"Искър\" отпада, съобщи председателят на Общинския съвет Димитър Колев. Вчера стотици перничани излязоха на протест с искане проблемът да бъде решен възможно най-бързо. Те блокираха пътя за София и се заканиха, че ще продължат с протестите си.", "date": "2019.12.21", "title": "Перник обяви бедствено положение"}
{"url": "https://www.dnevnik.bg/bulgaria/2019/12/21/4008814_tomislav_donchev_bulgariia_triabva_da_e_priiatelski/", "text": "България трябва да е приятелски настроена към всички онлайн приложения и услуги. Това може да е мерило колко е прогресивна страната. С тези думи вицепремиерът Томислав Дончев коментира пред Дарик радио законодателните промени, които предвиждат от 2020 г. за местата за настаняване до 20 стаи да се прилага размерът на патентния данък, определен в границите от 25 до 250 лв. за стая. По обясненията на вносителите те целят да извадят от сивия сектор предлаганите апартаменти онлайн в платформи като Airbnb и Booking за краткосрочно настаняване. Повече по темата чете  тук.  Дончев уточни обаче, че не е запознат в детайли с промените, а мнението му било лично. Само няколко дни след законодателните промени в България Съдът на ЕС взе решение, че компанията  Airbnb не е агент за недвижими имоти  и не ѝ е необходим лиценз за такава дейност. В очакваното решение - което потвърждава становището на генералния адвокат на институцията - компанията се определя като \"услуга на информационното общество\". Вицепремиерът каза още, че се работи по възстановяването на водата в язовир \"Студена\", който захранва с питейна вода Перник. В града от над месец е въведен режим на водата, а от днес е обявено и  бедствено положение,  което ще продължи поне седмица. Според Томислав Дончев има няколко варианта за намиране на вода, като един от тях са запасите в пещерите, които се намират в района.", "date": "2019.12.21", "title": "Томислав Дончев: България трябва да е приятелски настроена към всички онлайн платформи"}
{"url": "https://www.dnevnik.bg/sport/2019/12/21/4008714_s_poveche_sustezateli_bulgarskiiat_otbor_otkriva/", "text": "С повече състезатели българският отбор по фрийрайд започва участието си в квалификациите за световния шампионат в дисциплината (Freeride World Tour). Целите пред тима са постигане на добри резултати, с които да заслужат място на най-високата международна сцена. Общо 12 състезатели, сред които 7 мъже и 5 жени, ще се включат в квалификациите през сезона, като фокусът ще бъде предимно върху младежите. За сравнение  отборът беше съставен от петима състезатели при сформирането му преди две години . За това време тимът постигна четири победи и има общо 18 подиума. Най-младият състезател тази година е Денис Марков, който ще участва в дисциплината ски за деца до 11 г. Квалификациите са разделени на зони, като Европа е заедно с Океания, където българите имат голяма конкуренция от Япония и Нова Зеландия. В събота Симона Камберова трябваше да премери сили в Убайе, Франция, но стартът беше отложен заради лоши метеорологични условия. На 11 януари Валери Пелтеков и Симеон Павлов са записани за състезание от най-висок ранг в Льо Розие.", "date": "2019.12.21", "title": "С повече състезатели българският отбор открива сезона във фрийрайда"}
{"url": "https://www.dnevnik.bg/bulgaria/2019/12/21/4008824_bsp_shte_poiska_pulna_zabrana_za_vnos_na_otpaduci_ot/", "text": "Лидерът на БСП Корнелия Нинова обяви в предаването \"Годината\" на Дарик радио, че още в първите работни дни на 2020 г. ще предложи да се наложи пълна забрана за внос на отпадъци от трети страни. По думите ѝ страната е внесла за 5 години 734 хил. тона боклуци от трети страни, които най-вероятно ще бъдат изгорени. Така според нея България се превръщала в депо за отпадъци. Тя уточни, че подобно нещо трудно ще може да се приложи за страните от Европейския съюз, тъй като имало конкретни правила за вноса и износа, които трябвало да се спазват. Нинова добави, че трудно приема критика от бившите председатели на партията Сергей Станишев и Михаил Миков. Тя получи много критики за решението да не постави лидера на Партията на европейските социалисти начело на листата за евроизборите. \"Малко трудно приемам критика от тях. Когато си оставил 38 депутати, а след това са 80, трябва да замълчиш. Същото е когато имаш повече кметове след местните избори\", каза още лидерът на БСП.", "date": "2019.12.21", "title": "БСП ще поиска пълна забрана за внос на отпадъци от трети страни"}
{"url": "https://www.dnevnik.bg/bulgaria/2019/12/21/4008828_rumen_radev_tazi_konstituciia_ne_e_bariera_sreshtu/", "text": "Безветрие\" е думата, с която президентът на България Румен Радев определи изминаващата 2019 г. \"Това е олицетворение на липсата на промени, както във въздуха, който дишаме както с изгорели и вносни отпадъци, така липсата на промени в управлението. Не виждам промяна в упражняването на управлението и упражняването на политиката\", заяви Радев в интервю за Дарик радио в предаването \"Годината на Дарик\". Цялото интервю на държания глава гледайте  тук. По думите му, хората не вярват, че със своите действия могат да предизвикат някаква промяна. Той определи последните местни избори като силно опорочени и каза, че процесите са изключително тревожни. \"Имаше 15-20% недействителни бюлетини, които е абсолютно недопустимо за европейска държава\", заяви държавният глава. Той подчерта, че е имало огромни и много на брой грешки в протоколите, купен вот, неактуализирани избирателни списъци на много места. \"Виждате какво се случи и с екзитполовете, както и тоталното погазване на закона от медиите. Всички тези проблеми искат нашето внимание, защото честните избори са един от стълбовете на демокрацията\", подчерта Радев. Той обяви, че през януари ще покани представители и на изборната власт, както и на парламентарно представените партии. По думите му трябва да се вземат мерки - законови, институционални и финансови и призова \"този път поне трябва да постъпим като цивилизована държава и ако има промени, те да бъдат приключени\" преди началото на изборния процес. Президентът посочи като приоритет да бъдат доставени машините за машинното гласуване като обясни, че това е мярката срещу манипулациите при броене и отчитане на резултатите, при купения и корпоративен вот. Според него, още през януари месец трябва да се пусне обществената поръчка за тяхното купуване, а в бюджет 2020 г. тази точка не е заложена. \"Както виждаме българският бюджет е вече толкова аморфно понятие, че правителството може по всяко време да бръкне в него и да наложи промяна. Това е една абсолютно порочна практика. Мисля, че на фона на изваждани милиарди в началото и в края на годината, няма да бъде проблем да изкарат няколко десетки милиона за машинно гласуване. Трябва да се помисли и за електронно и дистанционно гласуване. Не можем да се хвалим, че сме дигитална държава, а да нямаме тази възможност за електронно и дистанционно гласуване\", подчерта президентът. Изтичането на данни от НАП показа огромни пропуски Той коментира най-големия теч на лични данни от Националната агенция по приходите като каза, че на първо място трябва да бъде зададен въпросът защо липсва киберсигурност и защо няма достатъчно сериозен държавен ангажимент по този въпрос. По думите на държавния глава, когато бе приет законът за киберсигурност в него е имало предвидени редица действия, които трябвало да бъдат извършени от изпълнителната власт, да се свикат съвети, да се променят устройствени планове. Когато скандалът избухна през юли месец е станало видно, че нищо от планираното не е било свършено. \"Киберсигурността е основна тема на бъдещето. Толкова години не може да се реализира електронно управление. Има съпротивление, защото това означава прозрачност. Ще дойде това състояние, в което трябва да оперираме в чисто дигитална среда и трябва да се вземат мерки и това трябва да стане дигитална политика\", предупреди Радев. Той разказа за срещата си с Бенеамин Нетаняху в Израел, който му е показал достиженията в тази област. \"Видях бъдещето. Бих искал България да следва примера на Израел по отношение на дигиталната среда\", подчерта президентът. Институциите бягат от контрола на големите неща, а се занимават с дреболии На въпрос какво трябва да се случи по отношение на онлайн платформите Airbnb и Booking, той каза, че приветства диалога, който е започнал и добави, че това е динамичен бизнес който се развива бързо. Държавният глава изрази надежда за разумен подход по темата, но очаква при него да бъде изпратен готов законопроект, преди да каже мнението си. \"Проблемът е, че нашите институции, правоохранителни и контролни органи бягат от контрола на големите неща, а се занимаваме с дреболии. Там където трябва да имаме ред, законност и прозрачност, ние се проваляме тотално\", подчерта държавният глава. Той коментира и една от важните теми през тази година – процедурата за избор на нов главен прокурор, както и предложенията за промени, които да регламентират възможност за наказателно преследване срещу него. \"Имаме сериозен системен проблем. Затова инициирах тези дебати за промяна в Конституцията\", посочи президентът. Той бе попитан защо не е забавил подписването на указа за назначаване на Иван Гешев за главен прокурор и междувременно да поиска тълкуване от Конституционния съд. Конституцията е демократична, но за 30 г. не изпълни целта си \"Има решение на Конституционния съд точно на тази тема, няма какво да тълкуваме повече. Походът към правовата държава не може да започне с погазване на Конституцията. Аз това не мога да си го позволя като президент. За мен е важно да го има този дебат. Някои чакат президентът да каже какво трябва да се промени. Не, аз искам да направим обратния процес – как го вижда академичната общност, съсловните организации, тримата големи, политическите партии, изпълнителната власт\", подчерта Румен Радев в отговор и на Сотир Цацаров и Иван Гешев, които казаха, че не виждат тема на дебата. \"Нека се проведе този широк дебат, за да се очертаят проблемите и решенията. Конституцията не може да се пипа с лека ръка, трябва да има добра оценка на риска. Тази Конституция е демократична по дух, изключително добра за своето време. Имахме 30 години с тази Конституция, но ако погледнем показателите, ние не сме постигнали целите\", изтъкна президентът. \"Според Конституцията трябва да има разделение на властите. Според нея трябва да има независимост на съдебната власт. Тя категорично не е независима. Има и самопризнания по въпроса от на-високо ниво. Тази Конституция не е бариера срещу авторитаризма, не дава защита за правата на гражданите\", смята държавният глава. Радев нарече предложените от правителството промени в Наказателно-процесуалния кодекс \"мъртвороден закон\". Той посочи, че по време на дебата в президентството е чул изключително добър анализ и много идеи от академичната общност и неправителствените организации. Държавният глава ще покани \"тримата големи\" и министър Кирилов В началото на януари президентът ще продължи с дискусиите по темата като ще покани на среща \"тримата големи\" в съдебната власт – главния прокурор и председателите на върховните съдилища, както и министъра на правосъдието Данаил Кирилов. Той посочи, че срещите ще бъдат индивидуални и ще очаква всеки да каже откровено какво мисли. \"Общата среща прераства понякога в лични отношения, а не искам това да се случва. Ще има и институционални срещи, за да стигнем до някакво рационално предложение. Когато то бъде готово, аз ще предложа промени в Конституцията\", заяви държавният глава. По думите му, основният закон трябва да гарантира демократична, правова и социална държава. \"Ще бъдат разгледани въпроси и от по-широк обхват – не само за главния прокурор и съдебната власт, но и правата на гражданите. Например ще предложа да се въведе възможност за индивидуална конституционна жалба\", подчерта Радев. Той разказа и че по време на визита в Австрия с правния съветник проф. Емилия Друмева са прекарали половин ден в Конституционния съд там. Повече от 17 държави в ЕС имат въведена възможност за индивидуална конституционна жалба по една или друга форма. Според Радев, това е един от факторите за по-голяма активност и по-силно гражданско общество. \"Гражданите не вярват, че могат да променят нещо. Когато един човек успее да съботи един антиконституционен закон, защото нарушава неговите права, много повече българи ще повярват, че могат да променят нещо\", коментира Радев. Изборите не са индулгенция за корупционни скандали и престъпления Държавният глава Румен Радев коментира и скандала с апартаментите на властта, купени на по-ниски от пазарните цени като подчерта, че изборите не са индулгенция за корупционни скандали и престъпления. \"Мен изобщо не ме интересува кой какво е направил вътре в ГЕРБ. Получи се нещо интересно и много опасно. Веднага след изборите политици, коментатори и социолози започнаха да прокарват много опасно твърдение, че преживяхме много интересен корупционен скандал\", каза Радев. Той обясни, че се е появило и разбирането, че щом ГЕРБ печелят на изборите, то продължават напред и хората са им простили. \"Изборите не са индулгенция за корупционни скандали и престъпления. Там е мястото на българската прокуратура и съд. Изборите не могат да заменят българския съд, затвора. Аз не казвам, че в този скандал има хора за затвора, но това е принципно положение. В момента се опитват да ни внушат да забравим този случай\", заяви Радев. Той припомни, че от Наказателно-процесуалния кодекс е отпаднал срокът за приключване на едно досъдебно производство. \"Виждате ли колко е удобно? С години може да стои един такъв случай, докато обществото го забрави. Ако те са невинни, прокуратурата трябва да излезе един отказ от досъдебно производство. Но ако има нарушения, те трябва да се развият в обвинителния акт и да се внесат в съда. И съдът трябва да реши\", подчерта Радев.", "date": "2019.12.21", "title": "Румен Радев: Тази Конституция не е бариера срещу авторитаризма"}
{"url": "https://www.dnevnik.bg/bulgaria/2019/12/21/4008843_prezidentut_nacionalnata_slujba_za_ohrana_ne_triabva/", "text": "Националната служба за охрана (НСО) не трябва да охранява почетния председател на ДПС Ахмед Доган и депутата Делян Пеевски не защото няма заплаха за сигурността им, а защото те сами могат да си позволят охрана. Това заяви президентът Румен Радев в интервю за предаването \"Годината\" на \"Дарик радио\", а коментарът му предизвика още изказвания по темата. Цялото интервю на държания глава гледайте  тук. Малко по-късно, отново пред същата медия, председателят на ДПС Мустафа Карадайъ обяви, че партията от години сама плаща както за автомобилите, с които НСО вози Доган и Пеевски, така и за техниката. По темата последва и отговор от премиера Бойко Борисов, който отвърна на нападките на президента и каза, че ако всички тръгнат на работа с велосипеди, ще станат за смях. Според Борисов коментарите по темата са \"дребен популизъм\", но заплашват с размерите си. Радев: Да се ограничи кръгът на охраняемите лица \"Законът за НСО е параван, защото службата се превръща в служба към президента. Реално по закон президентът няма оперативни механизми да въздейства върху службата, а на практика се изтиква напред, за да обере всички негативи\", коментира държавният глава. Според него трябва да се преразгледа т.нар. списък за допълнителни охраняеми лица. Радев обясни, че по закон има 3-членна комисия с участието на ДАНС и МВР, която преценява дали някой е застрашен или не и дали трябва да му бъде осигурена държавна охрана или не. Той подчерта, че всички въпроси за охраната на Пеевски и Доган трябва да се насочат към премиера Бойко Борисов. \"Ако президентът има пълни правомощия над службата и ако питате мен, Доган и Пеевски не трябва да бъдат охранявани от НСО. Не защото няма заплаха за живота им или основание за охрана, а защото имат достатъчен ресурс да организират сами охраната си\", подчерта държавният глава и допълни, че трябва да се стесни кръгът на охраняваните лица. \"Аз мога и без охрана, ходя с колело и когато времето позволява. Готов съм да се откажа от охраната си\", заяви държавният глава. По думите му обаче, ако бъде направено предложение за закриване на службата, то трябва да бъде ясно посочено какво ще има на нейно място и как ще се охраняват чуждестранни държавни гости и представители. \"Имате ли идея колко официални лица преминаха от тук по време на българското европредседателство? Сега си представете, ако на един от тях се беше случило нещо, какво щеше да стане в имиджа на България\", каза Радев. Държавният глава каза, че би могло да се обмисли как охраната да стане по-малко видима и не толкова натрапчива.\"Ако има нужда от дебат, всичко това може да се преосмисли\", каза Радев. Според него службата за сигурност незаслужено е подлагана на прекалено много критики. Карадайъ: Ние плащаме за колите на Доган и Пеевски \"Благодарение на Ахмед Доган и ДПС България направи мирен преход към демокрация за разлика от някои други държави\". Това заяви от своя страна председателят на ДПС Мустафа Карадайъ. Той каза, че има комисия, която обява застрашените лица в страната. \"Коли и техника предоставяме на НСО от години – за Пеевки и Доган. Колите са наши. Единственото, което се осигурява от държавата, са заплати\", заяви в ефира на \"Дарик радио\" Карадайъ. Той обяви, че ДПС ще предложи законови промени за НСО. \"Ще предложим президентът, премиерът и председателят на Народното събрание да бъдат охранявани от НСО, но не и техните секретарки, портиери, съпруги и съпрузи. Ще оставим в закона за застрашените лица след решение на комисията сигурността им да се осигурява от НСО и държавата\", заяви Карадайъ. \"Тези, които могат да си го заплатят, да го правят, защото частна охранителна фирма не може да охранява така. Този който може да си го осигури, да го прави. Има данъчни декларации, където да се види кой с какви средства разполага. Нито една частна фирма не може да спре кръстовище например\", заяви още той председателят на ДПС. На въпрос защо Ахмед Доган има нужда от охрана, той отговори: \"Да направиш мирен процес и мирен преход може да засегне геополитически планове\". Премиерът Борисов: Радева с рикша ли ще ходи? Министър-председателят Бойко Борисов смята, че който е застрашен, но има партийна субсидия, трябва да си плаща и оцени като правилен подходът на ДПС, който Карадайъ обясни по-рано. \"Това е и мое предложение. Разбрах, че и за службата към президента ще трябва и аз да отговарям. Не знам Радева с рикша ли ще ходи, след като той един ден отиде на работа с колело\", каза иронично премиерът. По думите му по-видима и по-досадна охрана от тази в Брюксел няма - \"хеликоптери хвърчат, снайперисти, армия\", изброи Борисов. \"Имаме Джинджич, имаме утрепан премиер в България. На Балканите е застрашено\", коментира Борисов като припомни убийството на сръбския премиер Зоран Джинджич през 2003 г. и това на Андрей Луканов през 1996 г. Според премиера Борисов ще бъде по-трудно без НСО. Той смята, че коментарите по темата са дребен популизъм, който започва да придобива застрашителни размери. \"Готов съм да започнем всички с колела да ходим и да започнат да ни се смеят. Ще се излагаме\", коментира премиерът. Според сегашните разпоредби междуведомствена комисия, в която влизат началникът на НСО, председателят на ДАНС, главният секретар на МВР и ръководителите на служба \"Военна информация\" и Държавна агенция \"Разузнаване\", решават кой да бъде охраняван извън лицата, посочени в Закона за НСО. Официално оповестеното през 2018 г. основание да се охранява Доган е з аплаха от чужбина . През май 2019 г. след въпроси за охраната на Пеевски службата в съобщение до медиите заяви, че  не може да оповести имената на хората , които охранява. Само преди дни в интервю за Нова телевизия бившият шеф на НСО  ген. Димитър Владимиров коментира , че кръгът лица, които охранява Националната служба за охрана, е нараснал неимоверно. Според него също не би следвало да се харчи държавен ресурс за охраната на Доган, както и на Пеевски, който ходи много рядко в парламента. Владимиров е на мнение и че няма нужда от охрана и председателят на Комисията за противодействие на корупцията и за отнемане на незаконно придобитото имущество, който \"не е ниво за НСО\".", "date": "2019.12.21", "title": "Службата за охрана не трябва да пази Доган и Пеевски, обяви президентът"}
{"url": "https://www.dnevnik.bg/gradska_sreda/2019/12/21/4008865_stolichna_obshtina_shte_spira_pileeneto_na_voda_s/", "text": "За да се намали пилеенето на вода по водопреносната врежа на София, общината кандидатства за финансиране на мегапроект за подновяването й, обяви днес кметът Йорданка Фандъкова. Сега около 40% от водата се губи в старите износени тръби и темата е особено актуална покрай водната криза в съседния град Перник. Фандъкова участва днес в обсъждането на проектобюджета на общината за 2020 г. пред районните кметове и общинските съветници. Представянето на подробности за бъдещия мегапроект, който е на стойност 400 милиона лева, беше в отговор на питане на общинския съветник Альоша Даков от БСП. До края на декември ще бъде внесено регионалното прединвестиционно проучване (РПИП), обясни зам.-кметът по строителството и европейските програми Ирина Савина. То струва 5.24 милиона лева и посочва къде да се насочат средствата за строителство на водопроводи, канализация и на пречиствателни станции на територията на Столичната община. Обновяването на ВиК инфраструктурата на София ще се финансира безвъзмездно по оперативна програма \"Околна среда\" (ОПОС) – 70%, а останалите 30% ще плати общината. Предстои апликационната форма за кандидатстването да се внесе в управляващия орган по ОПОС и след одобрението на Европейската комисия да започне реализацията. Планираният срок за това е краят на 2023 г. В момента ВиК мрежата е дадена на концесия на \"Софийска вода\" до 2025 г. и тепърва предстоят остри дебати в новия общински съвет дали тя да се продължи с нов договор. Според експерти цялостната подмяна на водопроводите и канализацията на София би струвала 2 милиарда лева, съобщи \"Капитал\". Проектобюджетът на Столичната община за 2020 г. се свива спрямо предходната година. Той е 1.7 милиарда лева и е с 50 милиона лева по-малък. Въпреки това  е увеличена с 52.69 милиона. От тях 40 милиона се очаква да дойдат от повишените местни данъци за колите и за сделките с имоти. 4 милиона лева повече приходи спрямо 2019 г. се планира да се получат и от такса смет без тя да се увеличава - 217 милиона лева.  най-голямо увеличение на парите ще има в образованието. С 57 милиона лева се вдигат финансите за детски градини и училища. Тези пари обаче се осигуряват от държавната подкрепа за общината в тази сфера. За общинското здравеопазване се отпускат 56 милиона лева, което е с 5 милиона повече от миналата година. се отпускат общо 74.5 милиона лева. Главните обекти ще бъдат – Зона 2 на Централна градска част, която включва площад \"Славейков\", ул. \"Граф Игнатиев\", ул. \"Солунска\" и прилежащите пространства. Тя вече беше основно ремонтирана през 2019 г. по начин и с резултат, който се оспорва от софиянци. Сега са планирани още 13.32 милиона лева, като по-голямата част са по европрограмата \"Региони в растеж\". 13.52 милиона лева ще се разходват за обновяване на площад \"Св. Александър Невски\" и прилежащите територии до ул. \"Раковски\", ул. \"Дондуков\" и бул. \"Васил Левски\". Бул. \"Първа българска армия\", ул. \"Тодор Каблешков\" и ул. \"Филип Кутев\" и ул.\"Народно хоро\" са обектите с най-голямо финансиране за ремонт през следващата година. на територията на цялата Столична община са предвидени 5.04 милиона лева. За ремонта му, който трябваше да приключи през юни, но се удължи и през следващата година, са определени 10.16 милиона лева. Ще бъде възстановен входът за парка от страната на жк \"Люлин\" с 1 милион лева. Парк \"Заимов\" ще бъде обновен с 2.51 милиона лева, а парк \"Дружба\" - с 1.2 милиона лева.", "date": "2019.12.21", "title": "Столична община ще спира пилеенето на вода с мегапроект за 400 млн. лв."}
{"url": "https://www.dnevnik.bg/sport/2019/12/21/4008874_vladimir_iliev_produlji_s_dobroto_si_predstaviane_v/", "text": "Избраният за най-добър спортист за 2019 г. Владимир Илиев продължи доброто си представяне за Световната купа по биатлон. 32-годишният състезател завърши 18-и в дисциплината преследване на 12.5 км във френския зимен курорт Льо Гран-Борнан. Илиев допусна три грешки в четирите си стрелби. Той се изкачи с четири места спрямо класирането си в спринта в четвъртък, като финишира с общо изоставане от 2:54,2 мин. от победителя Йоханес Тингес Бьо. Успехът е четвърти за норвежеца в шестте старта досега. С доброто си представяне Илиев си осигури място в масовия старт на 15 км в неделя, за който се класират първите 25 в общото класиране и петте най-добре представили се състезатели в съответния кръг. Българинът събра 81 точки и се изкачи до 23 място. В четвъртък  Илиев беше избран за най-добър спортист на България  за 2019 г. Преди това той заслужи  приза \"Спортен Икар\"  заради историческия си сребърен медал в индивидуалното на 20 км на световното първенство в Йостерсунд.", "date": "2019.12.21", "title": "Владимир Илиев продължи доброто си представяне в биатлона"}
{"url": "https://www.dnevnik.bg/video/lice_v_lice/2019/12/21/4008878_boiko_noev_slujbata_za_ohrana_e_bezkontrolna_borisov_i/", "text": "Проблемите на Национална служба охрана (НСО) не са експертни, а политически. Тази служба е безконтролна и затова премиерът и президентът си прехвърлят топката за проблемите там. Това каза в предаването \"Лице в лице\" по Би Ти Ви бившият министър на отбраната Бойко Ноев. По думите му НСО не подлежи на реформа и трябва да бъде премахната като държавна структура. Според Ноев само премиерът, президентът и председателят на Народното събрание трябва да бъдат пазени от НСО, но не и други политици. Именно заради това е против \"за трима души да имаме 1300 души служба с 40 млн. лв. бюджет\". Бившият министър каза още, че \"НСО е служба към президентството, но обслужва изпълнителната власт и се използва за политически цели\". Ноев разкритикува президента Румен Радев, че все още не е предприел законодателна инициатива за реформа в службата. \"Не може офицери да бъдат шофьори\", уточни Ноев, като подчерта, че почетният лидер на ДПС Ахмед Доган и депутатът от партията Делян Пеевски не трябва да бъдат охранявани от НСО. Цялото интервю на Бойко Ноев гледайте във видеото.", "date": "2019.12.21", "title": ""}
{"url": "https://www.dnevnik.bg/sport/2019/12/21/4008921_v_mach_za_250_hiliadi_dolara_nadal_oburna_cicipas_i/", "text": "Водачът в световната ранглиста Рафаел Надал спечели силния демонстративен турнир в Абу Даби. Испанецът надви трудно с 6:7 (3), 7:5, 7:6 (3) победителя във финалния \"Мастърс\" Стефанос Циципас за 3.15 часа игра. Надал ще прибере 250 хиляди долара за успеха си. Носителят на 19 титли от Големия шлем триумфира за пети път в надпреварата, с което се превърна в най-титулувания играч в турнира. В спора за третото място Новак Джокович победи със 7:5, 6:3 Карен Хачанов. Мачът започна с много възможности за пробив. Двамата спечелиха подаването на съперника по веднъж в края на сета, като логично се стигна до тайбрек. Циципас отвори преднина и я задържа до края. Във втория сет Надал се измъкна от трудна ситуация при 4:4 и взе подаването си, като успя да пробие в последния момент за 7:5. И в третия сет двамата изиграха максималния брой геймове, като 33-годишният испанец показа по-голяма воля във важните разигравания.     ", "date": "2019.12.21", "title": "В мач за 250 хил. долара Надал сломи Циципас"}
{"url": "https://www.dnevnik.bg/istorii_na_denia/2019/12/21/4008918_nai-chetenoto_v_dnevnik_uvelichenieto_na_pensiiata_v/", "text": "1.  Румъния върви към рисковано 40-процентно увеличение на пенсиите  - 39576 прочитания 2.  Конгресмените решиха Тръмп да бъде отстранен от поста  - 36403 прочитания 3.  Борисов предложи лекарите да се откажат от част от заплатите си в полза на медицинските сестри  - 34631 прочитания 4.  Финансовият надзор отне лиценза на застрахователна компания  - 22228 прочитания 5.  Третата линия на метрото тръгва през април   - 22070 прочитания 6.  Как един германски супермаркет разгневи поляците  - 16512 прочитания 7.  Противопоставянето на лекари и сестри за пет лева е стар трик  - 15938 прочитания 8.  Арести и в България в голяма операция срещу стотици престъпници от ндрангета   - 14123 прочитания 9.  \"Канал 3\" ще ръководи новините на \"Нова телевизия\"  - 13562 прочитания 10.  Антикорупционната комисия е осъдена да плати обезщетения за близо 400 хил. лева  - 13489 прочитания", "date": "2019.12.21", "title": "Най-четеното в \"Дневник\": Увеличението на пенсията в Румъния и проблемите на Тръмп"}
{"url": "https://www.dnevnik.bg/gradska_sreda/2019/12/21/4008925_stolichniiat_bul_mariia_luiza_shte_stane_peshehodna/", "text": "Столичният булевард \"Мария Луиза\" ще стане пешеходна зона. Това каза главният архитект на София Здравко Здравков, съобщава \"Фокус\". Той уточни, че това е крайното решение за трансформирането на булеварда. \"Проектът трябва да претърпи своето поетапно развитие с изнасянето на трафика по бул. \"Данаил Николаев\". Реализацията на идеята обаче няма да стане през 2020 г.\", заяви Здравков. Той уточни, че пространството около Централната жп гара се намира на 15 минути пеша от пл. \"Св. Неделя\". Именно заради това общината иска да свърже двете места с пешеходна зона. Идейният проект е на архитектурно студио \"А и А Архитекти\" с водещи арх. Ангел Захариев и арх. Асен Милев. Те спечелиха конкурса на Столичната община и фондация \"Визар\" за втори градски център през 2018 г. Проектът бе премиран от жури с председател арх. Данте Белини, защото развива цялостна концепция за оживяване на зоната около Централната гара и предлага решение за пробив с тунели и естакади под и над жп линиите към неусвоените северни територии. Повече за проекта четете  тук.", "date": "2019.12.21", "title": "Столичният бул. \"Мария Луиза\" ще стане пешеходна зона"}
{"url": "https://www.dnevnik.bg/sviat/2019/12/21/4008916_rusiia_znachitelno_namaliava_tranzita_na_gaz_prez/", "text": "Русия ще сключи с Украйна нов 5-годишен договор за пренос на природен газ към Централна и Западна Европа, но обемите ще са значително по-малки от сегашните. Дали и при какви условия и цени Украйна може да купува руски газ ще бъде предмет на разговори през 2020 г. Според подробностите, които разкриха днес руски източници, \"Газпром\" ще пренесе през украинската мрежа 65 млрд. куб. м през 2020 г., а в останалите 4 години - по 40 млрд. куб. м. Така, ако тези обеми се изпълнят изцяло, транзитът ще е на 225 млрд. куб. м, а в петък ръководителят на транзитния оператор към украинската \"Нафтогаз\" Андрей Коболев каза, че през 2019 г. ще бъдат пренесени 89–90 млрд куб. м. Преди снощната договореност украинците говореха, че заедно с Европейската комисия смятат за нужно руският газ да е поне 60 млрд. куб. м годишно за срок от 10 години. При това исканото от Киев условие бе \"доставяш или плащаш\", т.е. ако \"Газпром\" не пренесе договорения обем, плаща на Украйна парична компенсация. През септември на консултациите Киев искаше и да бъдат добавени възможности за още 30 млрд. куб. м. газ за този срок. Според принципното споразумение \"Газпром\" веднага ще плати 2.9 млрд. долара в брой на Украйна, а в отговор Киев ще подпише декларация, че оттегля всички неуредени претенции преди 29 декември, когато изтича сегашният 10-годишен двустранен договор. Споровете, датиращи от 2014 г. насам, засягат около 12 млрд. долара. Антимонополната комисия на Украйна ще отмени глобата за злоупотреба на \"Газпром\" с монополно положение на пазара за транзит. Украйна ще прекрати и блокадата на имущество, активи и парични средства на руския енергиен гигант. Украинският енергиен министър Олексий Оржел каза днес, че двете страни са се разбрали за възможност 5-годишният договор да бъде удължен с 10 години. Освен това по думите му таксата за пренос на руски газ ще бъде повишена, а руският вицепремиер Дмитрий Козак - че точният размер е търговска тайна. Преди време \"Нафтогаз\" показа изчисления според новото европейско законодателство, според които при договор за 60 млрд. куб. м годишно цената за 1000 куб. м пренос на 100 км таксата ще бъде 3.21 долара. За 2019 г. и обем от около 90 млрд. куб. м таксата е 2.61 долара. Преговорите в Берлин са завършили и с намерение Русия и Украйна да разгледат въпроса за доставки за украинския пазар, но това зависело от изпълнението на договореното за транзита. Идеята на \"Газпром\" е да се използва ценообразуването на газовия хъб NetConnect Germany. Изпълнителният директор на \"Нафтогаз\" Юрий Витренко каза днес, че цитираните параметри са резултат от компромис и от двете страни, но и добави, че \"съществуват известни рискове финалните споразумения да не бъдат подписани\", без да даде подробности.", "date": "2019.12.21", "title": "Русия значително намалява транзита на газ през Украйна"}
{"url": "https://www.dnevnik.bg/bulgaria/2019/12/21/4008933_boris_velchev_s_kakvo_e_vinoven_geshev_che_niamashe/", "text": "Председателят на Конституционния съд и бивш главен прокурор Борис Велчев е на мнение, че изборът на Иван Гешев за главен прокурор е бил напълно публичен и прозрачен. Велчев припомни и че и самият той също е бил потърпевш от въпроса защо не е имало състезание, когато бе номиниран за главен прокурор. \"Не зависеше от мен да си осигуря конкурент. Не зависеше и от г-н Гешев. В крайна сметка какво е виновен той, че системата не е осигурила конкурент?\", коментира Велчев в ефира на \"Дарик радио\". От 2007 г. магистратите в България нямат имунитет за престъпления от общ характер и всеки един прокурор, съобразно неговата компетентност, би могъл да привлече към наказателна отговорност главния прокурор, обясни Велчев. Коментарът му е по повод готвените от кабинета промени в законодателството, свързани с въвеждането на фигурата на т.нар. \"независим прокурор\", който да може да разследва главния. До спешните промени се стигна след  критични резолюции  на Венецианската комисия и на Комитета на министрите към Съвета на Европа за това, че липсва ефективен механизъм, който да гарантира независимо разследване. Освен това България е длъжна да изпълни решение на Европейския съд за правата на човека по делото \"Колеви срещу България\" от 2009 г. и срокът за изпълнение е до 2020 г. На извънредно заседание кабинетът прие предложения за промени в Наказателно-процесуалния кодекс, а в сряда реши да отправи искане до КС за тълкувателно решение по темата с контрола върху главния прокурор. Според Велчев и в момента е възможно да се проведе разследване срещу главния прокурор. \"Дали има решимост у обвинителите да разследват ръководителя си е друг въпрос\", каза той и допълни още, че \"с правни средства няма как да изградим нито морал, нито професионална решителност\". Той допълни, че е въпрос отвъд правото дали има решимост на прокурорите да разследват своя ръководител. \"Вие представяте ли си, че има главен прокурор, който е обект на разследване и би се позовал на Конституцията, за да отмени това разследване?\", попита председателят на Конституционния съд. Велчев подчерта, че не е консултирал предварително министъра на правосъдието Данаил Кирилов, а Конституционният съд ще се произнесе в разумния срок от 2-3 месеца. \"Какво смятам по темата, ще напиша, когато му дойде времето\", каза още той. Според бившия главен прокурор, съдебната власт е добре организирана. \"Ако има някакъв порок, най-неуместното място е да го търсим в Конституцията. Не е въпрос само на устройство, а на закони. НК например е един от основните закони, който дава усещането за справедливост. Но той като че ли все повече се отдалечава от адресатите си\", смята Велчев. \"Не съдебната власт трябва да управлява и не всичко трябва да минава през съда\", коментира председателят на Конституционния съд.", "date": "2019.12.21", "title": "Борис Велчев: С какво е виновен Гешев, че нямаше конкурент"}
{"url": "https://www.dnevnik.bg/sport/2019/12/21/4008929_s_ubeditelen_uspeh_siti_ukroti_vduhnoveniia_lestur/", "text": "Представянето на \"Манчестър сити\" продължава по възходяща линия с убедителен успех срещу \"Лестър\". Тимът на Хосеп Гуардиола надигра с 3:1 съперника си и го доближи на една точка в класирането. Джейми Варди даде преднина на \"Лестър\", но \"Сити\" показа характер и \"гражданите\" стигнаха до обрат след голове на Рияд Марез, Илкай Гюндоган и Габриел Жесус. Голяма заслуга за успеха имаше Кевин де Бройне, който движеше отлично играта на тима. \"Сити\" се впуска в сгъстената програма по празниците от третото място с 38 точки, като \"Лестър\" има една повече от \"гражданите\". Водачът \"Ливърпул\" (49 точки) няма мач този кръг, защото е в Катар за световното клубно първенство. \"Сити\" играеше с настроение и имаше превъзходство през целия мач, като \"Лестър\" разчиташе предимно на опасните си контраатаки.      В началото Де Бройне получи добро подаване от Марез и стреля веднага, но ударът се отби в страничната греда. Марез продължи да тормози защитата на \"Лестър\" и Жезус не успя да нанесе добър удар отблизо след пробив на алжиреца. Гостите хвърлиха ръкавицата към \"Сити\" с гол на Варди във 22-ата минута. Нападателят беше изведен зад защитата, използва бързината си да надбяга Фернандиньо и промуши топката над плонжа на вратаря Едерсон. \"Сити\" можеше да се върне бързо в мача с поредното си положение. Каспер Шмайхел се намеси отлично, за да отрази удар на Стърлинг. Вратарят нямаше възможност да се намеси при пробива и последвалия удар на Марез, като топката се отклони в защитника Чаглар Союнчу.      Тимът на Гуардиола сътвори обрата до края на първата част. Гюндоган даде преднина на \"Сити\" след гол от дузпа, отсъдена за нарушение срещу Стърлинг. \"Сити\" пренесе силната си игра през второто полувреме. \"Гражданите\" разиграваха впечатляващо топката и стигаха лесно до възможности за гол. При едно от тях Марез стреля в ръцете на вратаря, а по-късно алжирецът не уцели вратата. Тимът на Гуардиола тормозеше лявата зона на защитата на \"Лестър\", където Бен Чилуел срещаше трудности да спира пробивите на Де Бройне.      Гостите показваха зъби, като при една ситуация бяха близо до изравняване. Варди проби отдясно и подаде остро към Харви Барнс, който се сблъска с вратаря Едерсон при опита си за удар. Интригата приключи в 69-ата минута. Де Бройне проби отдясно и подаде към далечната греда, където Жезус насочи топката в опразнената врата.", "date": "2019.12.21", "title": "С убедителен успех \"Сити\" приземи вдъхновения \"Лестър\""}
{"url": "https://www.dnevnik.bg/kultura/2019/12/08/3994458_otkus_ot_glad_na_aleksandur_laslo/", "text": "                         Четем \"Глад\" – ослепителен стилистичен шедьовър, един от най-смелите и изненадващи романи, създадени през последните години, заслужено удостоен с Наградата за литература на Европейския съюз. Александър Ласло, един от двамата главни герои в романа \"Глад\", добива известност с дейността си за хуманитарна организация, която работи в лагерите на глада в Етиопия. Повратният момент идва с решението му да осинови няколко сирачета от лагерите и да ги отгледа в Нидерландия. Филантропът изпада в немилост, когато едно от осиновените му деца го обвинява в сексуални посегателства. Осъден е на десет години затвор. В опит да спаси честта си след излизането си на свобода Александър Ласло моли Орели Линдебом – негова партньорка до момента на арестуването му, а понастоящем телевизионна журналистка и майка на двегодишно момиченце – да му помогне да напише книга, в която да разкаже живота си и да изложи радикалните си и непопулярни идеи. Предложението му ще има драматични последствия. Джамал Уариаши е роден в Амстердам през 1978 година. Детството му преминава – по собствените му думи – \"съвсем тривиално в типично мултикултурно семейство\". Майка му е нидерландка, а баща му е с марокански произход. Уариаши учи в една от добрите амстердамски гимназии, от която е изключен в 11-и клас. Между 2000 и 2008 г. следва психология в Амстердамския университет. Известно време работи като онлайн терапевт. През май 2016 г. в Нидерландия излиза романът му \"Глад\", който го изстрелва в орбитата на литературните феномени. За тази остро провокативна книга, определена от критиката като \"чудо на въображението и емпатията\", през 2017 г. Джамал Уариаши получава Европейската награда за литература. Филмовите права са продадени на \"НЛ Филм\". Този издателски проект е финансиран с подкрепата на програма \"Творческа Европа\" на Европейската комисия. Превод Мария Енчева Четири порции. Най-малко. Ето какво ѝ минава през ума, докато изпразва тигана с ориз в кофата. Слепнали се, разварени зрънца. Гледа ги със сити очи и си представя семейство гъсеници. Въпреки тази картина в гръдния ѝ кош припламва кибритена клечица щастие. Луксът е не в задоволяването на потребностите, а в излишъка. Глухо почукване на дървена лъжица, която прогонва от тигана последните остатъци храна. Не, в друго е. В удоволствието от нехайството, с което изпълнява тази задача. Само си помисли за децата във Не, точно сега не ѝ е до децата във. С децата във не я свързва нищо. Има само едно дете, за което се чувства отговорна Орели, и в момента то спи горе. Когато това дете седне да се храни привечер, като все по-често борави с приборите без чужда помощ, то изсипва половината порция върху лигавника, по покривката или на пода, бучки храна полепват на произволни места по детското личице. Но не разпиляното е важно, а онова, което попада в устицата. Детето сеща ли се за децата във? Не. Мърля безгрижно. След ориза в кофата се изтъркулва и половин пиле, а след него – съдържанието на цяла касерола с фъстъчен сос и на купа овкусен зелен боб. Кофата за боклук простенва, пластмасата се намества, храната потъва в освободилото се пространство. – Пак прекали с количеството – провиква се Орели към Филип, който гледа във всекидневната документален филм за какво-там-беше. Не е искала да прозвучи укорително. Понеже непохватността му е очарователна: на когото очите му са по-големи от стомаха, той е оптимист човек. Само че не е успяла да се сдържи. От всекидневната долита ръмжене, от което тя заключава, че не я е разбрал добре. Или че не му се навлиза в полемики за кулинарните му умения. И това е възможно. Бърз поглед към екрана на телефона. Няма съобщения. Неделя вечер. Покой. Тя почиства кухнята, тъй като чистачката ще дойде на сутринта. Щом пуска миялната, Орели забързва по стълбите, за да провери спи ли Лидия. Лидия спи. Стиска плюшена играчка: фантастично, ококорено животно. Червено със сигналножълта коса. Викат му Червенобузко. \"Челвенобушко\" на езика на Лидия. Орели присяда бавно на ръба на леглото, задържа длан над момиченцето, без да го докосва. Източник на топлина: въздухът над завивката се е нажежил. Надзърта към телефона си. Уотсап от Алис: \"Срядата остава ли, скъпа?\". Есемес от родителите ѝ: \"Здравей, миличка, всичко наред ли е при вас?\". Фейсбук: четири нови лайка на снимката от тази сутрин, на която Лидия яде ябълкова каша; на заден фон: изгряващото над водата слънце, гледката от тяхната всекидневна. Да се наслади ли още малко на щастието си, или да стори нещо полезно? Да прегледа ли сметките? Тя става, излиза от детската стая. Коридорът е тъмен. Опипва стената, за да открие началото на парапета, и се стряска. Движение в полезрението ѝ. Пръстите ѝ се добират до ключа на осветлението. Призракът е разобличен. Щом разбира какво е, тя си отдъхва засрамено: чаршаф на стойката за сушене, вероятно го е раздвижил полъхът от преминаването ѝ. Тази къща ѝ се струва твърде голяма. Два етажа, пълни с толкова стаи, че дори когато и тримата са си у дома, остават поне четири незаети помещения. Баща ѝ беше този, който настоя: \"Нали не смяташ цял живот да плуваш в собствен сос в оная студентска квартира? И двамата печелите добри пари, какво толкова се чудите? Като дойдат децата, ще ви трябва пространство\". Къде е Филип? Още е там, на дивана. Вървят новините в осем. Заради работата си и тя би трябвало да седи сега пред телевизора. Орели се стоварва до Филип, отпуска ръка върху бедрото му, пръстите му обгръщат кутрето ѝ. – повече да подслоняваме нелегални имигранти – нарежда говорителят – в някогашния бункер под Орели очаква утрешния ден с нетърпение. Не гори от желание да дойде утрешният ден. Чака го с нетърпение. Не гори от желание. Всяка неделна вечер – все същото. Люшкане между острата потребност да си остане тук, у дома, с двамата души, които най-много обича, и от друга страна, порива да се смеси с хората навън, да не се дава на семейния живот да я окове. – до жертвата – реди говорителят – бухалка, с която вероятно са нанесени Обикновено в края на работната седмица, след предаването в петък вечер, с колегите се събират на по чашка. Орели едва я свърта на тези събирания, прибира ѝ се у дома. Същевременно раздялата с тези хора винаги е мъчителна, макар да се откъсва от тях само за два дни. В неделната вечер из главата ѝ отново блуждаят темите за идната седмица, Орели чертае планове, предвкусва с радост предстоящите дни – и в същия момент не го иска, не иска да става рано, да води Лидия на ясла, да пътува с велосипед до работа. Да напуска така уязвимия си оазис. Тя гали Филип по брадясалите му бузи. Гърло, адамова ябълка. Шията му – Орели застъргва косъмчетата с нокти. – Ау! – надава вой той. И: – Не в обратна посока! Тя премества ръце върху косата му, която е гъста и мека. От толкова време са заедно, а още има какво да научи за него. Новините свършват. Звукът се намалява. Двамата обсъждат предстоящата седмица. Можеш да заседаваш навсякъде, дори и у дома си. – взема Лидия от яслата във вторник, а ти напаза Докато разговарят, показалецът ѝ се плъзга по екрана на айфона. Рей в чата на Фейсбук: \"Можеш ли утре да донесеш dvd-тата на \"Ловците\"?\" – хапнем с Алис в сряда, а може и да \"Трети и четвърти сезон, нали?\" – пише тя в отговор. – Изпий си чая. – Чая ли? Кога успя да го направи? Докато тя беше горе ли? \"Йес – отвръща Рей. – Тенкс!\" Тя отпива от чая; Филип увеличава звука на телевизора. Предаването не я интересува, някакъв човек говори с равен тон за офшорки, кадри от Зайдас, кадри от африканска държава, подслонила червивите от пари офшорни дружества. Ужасна ситуация. Орели вдига \"Бренда\" от холната масичка и разлиства списанието. Интервю с високочувствителна жена. Висока чувствителност. Не помни да е чувала за тоя феномен по време на следването си, но през изминалите години медиите преливат от информация за него. Стилът на статията ѝ напомня за собствената ѝ работа, за поредицата от интервюта, които взе за списание \"Бренда\" преди две години и половина. Лидия още не беше родена. След края на телевизионния сезон ѝ оставаха няколко месеца за лични проекти. Първата поредица се казваше \"Жените, които изневеряват\". Нелоша тема, съвсем в стила на \"Бренда\". Вълнуваше я най-вече лъжата. Ако някой ден в живота ѝ влезе трети човек – което само по себе си беше немислимо, – тя не би могла да лъже Филип така. Част от жените, с които разговаряше, водеха двойствен живот от месеци, дори от години. \"Лъжата – рече една от събеседничките ѝ – е израз на уважение. Стараеш се, защото, ако мъжът ти разбере, това вероятно ще го съсипе повече. Не изневярата, а представата, че е живял години наред с човек, когото си е въобразявал, че познава добре. Ако тая вяра се разклати, в какво тогава да вярваме?\" Орели отива до тоалетна, продължава да размишлява. Липсват ѝ интервютата, очаква с ужас неколкомесечната лятна пауза. Това ще е третото лято подред, през което няма да има друго занимание, освен грижите за Лидия. Започва да се отегчава, собственият ѝ свят ѝ отеснява и макар да е луда по тоя малък космос, не иска да загърбва и големия. Работата в телевизията ѝ се отразява добре, въпреки че и телевизията често е обсебена от случващото се в малка Нидерландия. На Орели ѝ се иска да попътува. По тръбите до нея достига приглушен глас: – Пас-порт Пас-порт Пас-порт Тон от втория етаж пак буйства. Обичайната му мантра. \"Пас-порт Пас-порт.\" Понякога е тази дума. Друг път брои. Във всеки случай всякога ритмично и винаги така високо, че се чува и един етаж по-горе. \"Пас-порт\". Каква ли е историята? Или просто думата му харесва? Силна дума, дума за прогонване на демоните пред портите на мозъка. Лудия Тон. Митничар на собствената си глава. Скоро паспортът ѝ изтича, трябва да го подмени с нов. Да не забрави. Проверява фейсбук още веднъж. Няма нови лайкове, но пък е пристигнала покана за събитие. Туитър: нищо интересно. Заглавията в Nu.nl. Имейла. Уотсап. Най-сетне Орели се изправя, пуска водата, прибира телефона в задния джоб на панталона си. – Ще си взема вана – провиква се тя към Филип. – Идваш ли? Изкачва стъпалата. Споменът за уплахата преди малко. Слава богу, в коридора още свети. Тя пълни ваната. Ваната: единственият лек срещу безпокойството. Чаени свещи, подредени по ръба. По-голяма свещ в поставка върху пералнята. Стъпки по коридора: Филип идва. Сумрак, само топлото излъчване на свещите; и въздухът е топъл, влажен. Тишина. Тон не се чува. Филип се отпуска във ваната. Не го правят всяка вечер, дори не всеки уикенд, но все пак колкото се може по-често; това е хоросанът на тяхната любов, лекарството срещу еднообразието. Ваната винаги я възбужда; Орели навира пръсти между двете половини на задника му, под водата. По-късно, докато от телата им още се издига пара, те правят любов и в спалнята. Лидия послушно отлага сълзите, докато двамата не свършат и не си поемат дъх. Дъщеря мечта.", "date": "2019.12.21", "title": "Откъс от \"Глад\" на Александър Ласло"}
{"url": "https://www.dnevnik.bg/sport/2019/12/21/4008932_livurpul_vdigna_purvata_si_kupa_ot_svetovnoto_klubno/", "text": "Европейският шампион \"Ливърпул\" грабна своята първа купа от световното клубно първенство. Тимът на Юрген Клоп измъкна трудна победа с 1:0 след продължения срещу южноамериканския първенец \"Фламенго\". Единствения гол в мача, който се игра в Доха, вкара Роберто Фирмино в 99-ата минута. \"Ливърпул\" е вторият английски отбор след \"Манчестър юнайтед\" през 2008 г., който триумфира в сегашния формат на турнира. За седма поредна година купата отиде при европейския шампион. Червените взеха реванш срещу \"Фламенго\" за загубата в Интерконтиненталната купа през 1981 г.      Мачът започна с натиск на \"Ливърпул\". Още в първата минута Фирмино получи подаване зад защитата на \"Фламенго\", овладя, но впоследствие стреля над вратата. Червените стигаха лесно до наказателното поле на съперника. Мохамед Салах проби отдясно и върна топката към Наби Кейта, чийто удар не намери целта. По-късно Трент Александър-Арнолд застраши вратата на Диего Алвеш отдалеч. Футболистите на \"Фламенго\" се отърсиха от началния шок и изравниха играта. Бразилският отбор имаше някои добри възможности, но Алисон ie отчете с добри намеси.      \"Ливърпул\" повиши оборотите в началото на втората част. Фирмино отново беше в центъра на събитията, като нападателят уцели страничната греда. Най-деен за \"Фламенго\" беше Габриел Барбоса, като Алисон спираше набезите на бразилеца. В края на редовното време \"Ливърпул\" стесни кръга около наказателното поле на \"Фламенго\". Джордан Хендерсън отправи фалцов удар отдалеч, но Алвеш се намеси.      В добавеното време \"Ливърпул\" получи дузпа за нарушение на Рафиня срещу Садио Мане. Първоначално съдията беше убеден в отсъждането си, но след видеопреглед промени решението си. Мачът влезе в продължения, като умората на играчите започна да взима връх. \"Ливърпул\" хвана неподготвена защитата на \"Фламенго\" с бърза контраатака. Мане подаде към Фирмино, който финтира вратаря и насочи топката във вратата. Минута преди края бразилският отбор можеше да се върне в мача, но Линкълн Корея пропиля добра възможност.", "date": "2019.12.21", "title": "\"Ливърпул\" вдигна първата си купа от световното клубно първенство"}
