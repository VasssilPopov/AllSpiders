{"url": "https://www.dnevnik.bg/sport/2019/12/18/4007701_barselona_i_real_razocharovaha_v_purvoto_nulevo/", "text": "\"Барселона\" и \"Реал\" (Мадрид) завършиха 0:0 в голямото испанско дерби и не излъчиха победител помежду си. Дългоочакваният мач, който беше отложен от месец октомври и трябваше да се превърне в дуел за първото място в Ла Лига, разочарова с малкото голови положения, най-вече от домакините. В срещата имаше няколко спорни ситуации, сред които отменен гол на \"Реал\" заради засада. За пръв от ноември 2002 г. \"класико\" завършва при нулево равенство в шампионатен мач. \"Реал\" продължава да няма победа срещу съперника си от 2016 г. В 243-ия сблъсък между двата големи съперника, те не успяха да се победят за 52-и път. \"Барселона\" остава с 96 победи, а \"Реал\" има 95 успеха. Срещата се игра в условия на протести в каталунската столица, като демонстранти опитаха да предотвратят провеждането на дербито. На \"Камп ноу\" имаше 93 426 зрители. След 17 кръга \"Барселона\" и \"Реал\" имат по 36 точки и поделят първата позиция. Третият \"Севиля\" е с 31.   За 90 минути \"Барселона\" отправи само два точни удара, докато \"Реал\" четири, но всеки един от изстрелите на гостите беше през първата част. Проблемите за каталунците започнаха още преди мача, когато Серхио Бускетс беше заменен принудително от Иван Ракитич. В началните минути \"Барселона\" беше по-активният тим на терена и създаде много трудности за гостите. Меси започна изтеглен по-назад, откъдето контролираше действията на тима си. Аржентинецът успя да \"издърпа\" защитата на \"Реал\" в предни позиции и раздаваше дълги пасове.  При едно от тях Жорди Алба се озова в наказателното поле, но не успя да подаде точно към Суарес. В 12-ата минута дойде и първата спорна ситуация в двубоя, когато беше проведена възможност за дузпа за \"Реал\". Малко по-късно гостите от Мадрид отправиха и първия си точен удар, но Тер Стеген отрази изстрел на Бензема. Натискът на \"Реал\" продължи повече от 15 минути, като последователно възможности имаше пред Каземиро, Валверде и Рафаел Варан. Вратарят на \"Барселона\" Тер Стеген обаче се справи при всяка една от тях. Веднъж се наложи топката да бъде чистена и от голлинията, когато Жерар Пике се намеси решително. \"Барселона\" успя да овладее ситуацията едва в края на първата част, когато изстрел на Меси беше избит от голлинията от Серхио Рамос.      През първата част \"Барселона\" отправи само три удара, от които единствено опитът на Меси беше в очертанията. Ударите на \"Реал\" бяха четири пъти повече, от които четири бяха точни. Играта на каталунците продължи да не върви толкова гладко и през втората част. Меси беше изолиран в голяма част от времето, като продължи да играе в центъра и далеч от вратата. Суарес също не играеше много с топката, а Гризман грешеше в повечето случаи грешеше подаванията си. \"Реал\" продължи да има по-добрите положения. Валверде отново отправи опасен удар, а два пъти Гарет Бейл пропусна от много изгодни ситуации. Изстрелите на уелсеца намериха мрежата от външната й страна.      В 60-ата минута домакините поискаха и дузпа след груби действия на Серхио Рамос срещу Суарес. Капитанът на \"Реал\" игра опасно, като не успя да изчисти топката, но съдията подмина тази ситуация. Четвърт час преди мача \"Реал\" стигна до гол, който обаче беше отменен. Менди беше намерен отляво и центрира, а Бейл се разписа с десния крак. След преглед на ситуацията с технологията за видеоповторения показа, че левият бек на \"Реал\" е бил в засада.      До края на двубоя нервите преобладваха на терена, като положенията бяха малко.", "date": "2019.12.18", "title": "\"Барселона\" и \"Реал\" разочароваха в първото нулево \"класико\" от 17 години"}
{"url": "https://www.dnevnik.bg/analizi/2019/12/18/4007160_zashto_vsichki_obichat_cacarov/", "text": "                         Горкият бивш главен прокурор! Какви изпитания му се струпаха на главата. Човек чак се пита за какво му трябваше всичко това. Първо се жертва, като се съгласи да оглави антикорупционната комисия, въпреки че хич не му се занимавало – искал \"да остане в системата, в която работи\", както и \"да бъде сред семейството си\". (Впрочем по същия начин се жертва и новият главен прокурор, въпреки че беше 99,9% сигурен, че няма да се кандидатира.) Слава богу, един някогашен ревизор и митничар, днешен депутат, \"обединен патриот\" и \"синя каска\", успял да го убеди, като изтъкнал \"правилните аргументи\". После пък, както същият депутат сподели с нас тези дни, на човека му станало направо неудобно, че е избран с такова голямо мнозинство (165 гласа \"за\"). А неудобството като нищо щяло да стане още по-голямо. \"Даже молех колеги да не влизат в залата, защото ако бяха над 180 човека гласувалите, днес първият въпрос към мен щеше да бъде защо с такова мнозинство не променихме конституцията, за да може Цацаров да има още един мандат като главен прокурор\", разказа депутатът в нещо като интервю. Но майтапът настрана. Неудобството и унижението са всъщност изцяло за публиката. Защото в ефира на издържаната от нея национална телевизия нагло се опитват да я баламосват по такъв плосък начин. И защото, както се оказа, прокуратурата и нейният ръководител, които години наред се ползват с катастрофално ниско обществено доверие (по-ниско дори от парламента), очевидно разполагат с конституционно мнозинство сред народните избраници. Най-унизителното всъщност е, че макар да звучи абсурдно и подигравателно, разказът на депутата може и да отговаря на действителността. Защото мнозинството зад това решение на Народното събрание фактически е още по-голямо и даже клони към единодушие. Така наречената опозиция, която иначе през ден заплашва да свали правителството, също е част от него. Не само заради онези 27 депутати, гласували \"за\" (като \"проява на лично мнение и съвест\" и уж в нарушение на партийното решение), тримата въздържали се и осмината удобно напуснали залата преди гласуването (сред които и единственият засега алтернативен кандидат за лидерския пост в партията). А и заради останалите. Защото те са гласували против процедурата, но не и против кандидата. За него от тази партия (може би с едно изключение) лоша дума не се е чула и посмъртно няма да се чуе. Тъй че тяхното \"против\" е формално, за парлама. Може би за да му спестят още по-голямото \"неудобство\". Крайният ефект е, че в българския парламент не се намери нито един депутат, който да хвърли поне сянка на съмнение върху безсрамно леещите се хвалебствия и славословия в севернокорейски стил. От цялата тази история (не за първи път) произтичат два въпроса. Първият е: какво мотивира това единодушие? Хипотезата, че всички едновременно и толкова много харесват един и същ човек, не издържа на нито една критика. Да не говорим, че е доста странно да избереш за шеф на антикорупционната комисия точно човек, който за седем години като главен прокурор не е постигнал нищо в борбата срещу корупцията във властта. Отговорът е другаде и е лесен. Над входа на Народното събрание пише: \"Съединението прави силата\". Вътре обаче е обратното: \"силата прави съединението\". Или по-точно – страхът от силата. Мнозина от депутатите със сигурност имат нещо в миналото и настоящето си, заради което трябва да се притесняват. Но не е задължително, защото всеки знае, че ако не слуша, винаги могат да му измислят нещо и да го съсипят. Другият въпрос гласи: защо голяма част от избирателите допускат да бъдат системно лъгани и правени на луди, без да се впечатляват много-много? Отговорът на този въпрос е по-труден. И докато не бъде намерен, нещата ще се повтарят и потретят по все по-отвратителен начин.", "date": "2019.12.18", "title": "Защо всички обичат Цацаров"}
{"url": "https://www.dnevnik.bg/analizi/2019/12/18/4006834_gori_gori_bokluk/", "text": "                         Националният статистически институт (НСИ) не дава ясна статистика за това колко и какви отпадъци се изгарят в България. Задължително е към условно-енергийните показатели да добавят и показатели за количеството и качеството им. С настъпването на \"сезона на мъглите\" темата за изгарянето на отпадъци отново зае основна позиция в медиите и социалните мрежи. Този път – заради проблемите, до които води изгарянето на боклуци за \"битови\" нужди с качеството на въздуха и свързаните с това здравни последици за населението. Нека най-напред да уточним какво включва изгарянето на отпадъци.  Изгаряне на отпадъци с цел \"енергийно оползотворяване\" (топло- и/или електроенергия): в кондензационни и топлофикационни ТЕЦ-ове (енергия за пазара) и в пещите на циментовите заводи (енергия за собствени нужди). Изгаряне на отпадъци за \"битови\" нужди (отопление) в домашни условия, в малки стопански обекти (например автосервизи) или на открито (на нерегламентирани сметища, по \"улици и площади\" в гетата и др.)  Изгаряне на специфични видове отпадъци (медицински, корабни и др.) с цел защита на общественото здраве. Това изгаряне обикновено не е свързано със задоволяване на енергийни нужди. Наземно изгаряне с цел \"обезвреждане\" на отпадъци. – Доколко такова изгаряне е законно? – Дали и как се отчита изгарянето на отпадъци? – Какви са здравните последици от изгарянето на отпадъци? – Как изгарянето на отпадъци работи за изчерпването на някои природни ресурси (ресурсна неефективност) и увеличава замърсяването? Изчерпателните отговори на тези въпроси изискват известно време за четене и анализи (информацията така или иначе е налична както в научно-изследователски, така и в популярни текстове), за да се насложат всички специфики, нюанси или противоречия. Но и без тях – изгарянето в повечето случаи е незаконно или на ръба на закона – отчитането или не съществува, или е частично, или резултатите се крият от обществото – здравните последици не се анализират досттъчно или ако се анализират, то данните се крият от населението, подобно на данните за последиците от Чернобил – изгарянето на отпадъци (включително биомаса) има неблагоприятно въздействие върху някои ресурси (напр. по-бързо изчерпване на запасите от нефт и природния газ) и определено увеличава замърсяването с различни замърсители (диоксини, фурани и др.), макар да се смята, че като цяло има по-ниски нива на емисии на въглероден диоксид. В България отпадъците от първата група (за \"енергийно оползотворяване\") са обхванати някак си от общия енергиен баланс на НСИ поне от 2014 г. насам. \"Някак си\", защото данните за т. нар. \"невъзобновяеми отпадъци – отпадъци с небиологичен произход от икономическите дейности и от битовия сектор\" (по методологията на НСИ) са, меко казано, неясни. Според публикациите на НСИ за период от 5 години (2014 – 2018 г.) в България са \"оползотворени\" отпадъци с енергиен еквивалент от 195,5 ктне1. Ако използваме формулата за преобразуване на НСИ, това е равно на 2273,78 ГВтч първична енергия. От тях изгорените в циментовите пещи отпадъци са с енергиен еквивалент 167,6 ктне (85,73%), а тези в ТЕЦ-ове – с енергиен еквивалент 27,9 ктне, или 324,49 ГВтч (14,27%). Разбира се, НСИ не се занимават с подробности от типа колко хиляди тона боклук са изгорени, за да се постигне този енергиен еквивалент. – според НСИ изгарянето на боклуци за производство на енергия в енергийния сектор започва през 2017 г. – още по-странно е, че статистиката отчита нулев внос на отпадъци за енергийни цели, а от години се знае, че в България се внасят отпадъци както за циментовите заводи, така и за някои енергийни дружества – друга трудно обяснима \"статистика\" е тази, че в производството на енергия по комбиниран способ (топло- и електроенергия) за периода 2013-2017 г. не е вложен нито един грам \"битови отпадъци (възобновяеми)\", \"битови отпадъци (невъзобновяеми)\" или \"промишлени отпадъци\", а като производство от \"твърда биомаса\" са отчетени едва 690 ТДж (191,67 Гвтч) енергия и то само за 2017 г. – и за да е объркването пълно, освен посочените три категории отпадъци, каквито според НСИ не са изгаряни при комбинираното производство на енергия, статистиката отчита и четвърти вид, \"други възобновяеми и отпадъци\", за които вече има данни и в тонове – за периода 2013-2016 г. са изгорени 45 тона (за 2017 г., последната, за която има данни, е отчетен нулев резултат). Това в енергийни мерки прави 543 ТДж, или 150,83 ГВтч. Според НСИ, от една страна, в българските енергийни компании са изгорени \"невъзобновяеми отпадъци – отпадъци с небиологичен произход от икономическите дейности и от битовия сектор\" с енергиен еквивалент 27,9 ктне (324,49 ГВтч), а от друга – в топлоенергийните дружества, произвеждащи енергия по комбиниран способ, са изгорени \"твърда биомаса\" (690 ТДж/191,67 Гвтч) и \"други възобновяеми и отпадъци\" (543 ТДж/150,83 ГВтч). Като стойности двата резултата – 324,49 и 342,50 са близки и би трябвало да отразяват едни и същи процеси. Възможно ли е основно да се гори биомаса и тя да е с \"небиологичен произход\"? След като се отчитат нулеви стойности за \"битови отпадъци (възобновяеми)\", \"битови отпадъци (невъзобновяеми)\" и \"промишлени отпадъци\", то какво се включва в графата \"други възобновяеми и отпадъци\", изгаряни в топлофикациите? Възможно ли е това да бъде преведено като \"отпадъци от внос\"? Ако обаче е така, ще има огромно разминаване между отчетените като изгорени 45 тона отпадъци и информацията за цели влакови композиции и ТИР-ове с вносни отпадъци?  Ако обаче се доверим на общия енергиен баланс, където няма посочен внос на отпадъци за енергийни цели, то \"други възобновяеми и отпадъци\" би трябвало да отразяват отпадъци, генерирани в страната. Но пък след като те не са нито битови, нито промишлени, тогава какви са? Опасни? Химически? Радиоактивни? И още нещо интересно. При данните за производството на ел. енергия е дадена следната бележка: \"От 01.01.2017 г. не се наблюдава разходът на горива за производство на електрическа енергия в обществени ТЕЦ\". Дали това също има отношение към изгарянето на отпадъци? Картината допълнително се замъглява, когато се насочим към статистиката за околната среда и по-специално за отпадъците. В данните за производствените и опасните отпадъци има данни за количествата, предадени за оползотворяване, но без да са посочени видовете дейности според Приложение № 2 към § 1, т. 13 на Закона за управление на отпадъците. Там първата дейност, R1, е \"Използване на отпадъците предимно като гориво или друг начин за получаване на енергия\". За битовите отпадъци дори не е посочено какви количества отиват за оползотворяване. Статистиката на НСИ за изгаряните в България отпадъци е недостатъчна, за да може да се използва за анализи и оценки на проблема. Законодателят трябва да задължи МОСВ, ИАОС, общините и включените частни лица да предоставят данните за отпадъците за изгаряне в количествени, качествени (състав на отпадъците) и условно-енергийни показатели.  Липсата на регистър за внасяните отпадъци за изгаряне е проблем, който МОСВ трябва да реши незабавно. НСИ трябва да подобри методиката си за набиране и представяне в електронен вид (на сайта си) на данните, като разнообрази начините за набирането им с допълнителни засичания на информацията, наблюдения на място, набиране на информация от контролните органи и др., а не само с данни, получавани от съответните дружества по ел. поща. В допълнение НСИ трябва да въведе процедура за промяна на получените резултати при получаване на доказателства за неправилно докладвани данни от задължените лица.", "date": "2019.12.18", "title": "Гори, гори... боклук"}
{"url": "https://www.dnevnik.bg/evropa/2019/12/18/4007115_s_poredna_rech_na_kralicata_dnes_v_london_zapochva/", "text": "След убедителната изборна победа на консерваторите на 19 декември кралица Елизабет Втора ще представи в своя реч пред двете камари на британския парламент и държавния елит програмата на новото правителство на Борис Джонсън. Речта на кралицата е формалното откриване работата на новия състав на Камарата на общините, на практика е написана от нейните министри и представя приоритетите за 5-годишния мандат, който следва. Специално внимание ще бъде отделено за Брекзит, договарянето на отношенията с ЕС след това и постигането на споразумение за преференциални търговски отношения със САЩ. В четвъртък Джонсън трябва да представи на депутатите своето законодателство за прекратяване членството в ЕС. На 20 декември започва поредица от дебати и гласувания, на които с абсолютното мнозинство на Консервативната партия той не би трябвало да има проблеми. След прекъсването на Коледа и Нова година парламентът продължава работа и ще одобри Закона за споразумението за оттегляне (Withdrawal Agreement Bill), както и решения за това как и кои части от законодателството на ЕС ще бъдат премахнати от британските закони. Не по-късно от 31 януари, петък, страната трябва вече да не участва в обсъжданията и решенията в съюза, членовете и представителите ѝ в европейските институции напускат постовете си, местата на британските евродепутати се преразпределят по квотен принцип между други страни от ЕС (България не е сред тях). Но това не означава край на ангажиментите на Лондон към ЕС, включително и за вноските в европейския бюджет и програми. Започва да тече преходен период, в който почти нищо не се променя, движението на хора, стоки и капитали е свободно, а Великобритания и ЕС започват преговори за новия формат на отношенията си. Този срок ориентировъчно трябва да приключи в края на 2021 г., а технически има възможност за удължаване и до края на 2023 г. Но Джонсън и представители на правителството и кабинета му заявиха във вторник, че няма да чакат толкова дълго и искат всичко да приключи в края на 2020 г. Двете страни в преговорите могат да договорят удължаване на срока, ако се съгласят на това не по-късно от 1 юли 2020 г. Джонсън каза, че няма да направи такова предложение. При такъв ускорен Брекзит анализатори и специалисти по толкова сложни преговори предупреждават, че просто няма да стигне времето за добра сделка за отношенията с ЕС от 1 януари 2021 г. Когато премиер бе Тереза Мей, срокът изглеждаше приемлив, но сега има два пъти по-малко време. Все пак не бива да се подминава важна особеност - Борис Джонсън засега не казва, че няма да се възползва от възможността да поиска удължаване на срока. Той само заявява, че не иска тази възможност да му бъде вменявана със закон. Някъде през февруари и март 2020 г. финансовият министър Саджид Джавид (ако запази поста си при очакваното обновяване на правителството) ще обяви обновена версия на бюджета, включваща предизборните обещания на премиера за увеличаване на публичните разходи с десетки милиарди паунда и промяна в някои данъчни политики. След като е напуснала ЕС, Великобритания има право да започне търговски преговори с държавите извън съюза (но те трябва да започнат да действат, след като британците вече не са част от единня европейски пазар). Номер едно в списъка са САЩ и в Лондон се надяват на сделка преди президентските избори там в началото на ноември 2020 г. През март вероятно ще започнат преговорите с ЕС за свободна търговия. Но те са много сложни е многостранни, тъй като обхващат не само търговските отношения, но и сигурност, споделяне на данни, външнополитически въпроси и т.н. Поради това вероятно ще има степенуване на темите и поне две фази на преговорите. Лондон и Брюксел вече договориха текст на политическа декларация, определяща принципната рамка, към която ще се стремят в бъдещите си отношения. Според ЕС те трябва да бъдат възможно най-близко до сегашното положение и трябва да са основани на \"баланс на правата и задълженията и гарантиране на равнопоставеност\". На 26-27 март е първото след началото на преговорите заседание на Европейския съвет. През юни Великобритания и ЕС ще проведат \"разговори на високо равнище\" за обсъждане напредъка на преговорите. По това време би трябвало - според вече заявеното желание на двете страни - да има приключени споразумения по въпроси като достъпа на риболовни кораби във водите и икономическите морски зони на двете страни, както и за финансовите регулации. Краят на юни е срокът, в който Борис Джонсън може да размисли и да поиска удължаване на преговорите отвъд 31 декември 2020 г. На 3 ноември са президентските избори в САЩ. Резултатът от тях ще определи бъдещите отношения с Великобритания. Ако демократите овладеят на тях и двете камари на парламента във Вашингтон или Доналд Тръмп бе бъде преизбран, а търговска сделка с Лондон все още няма, съдържанието ѝ може бързо да се промени. На 31 декември 2020 г. приключва преходният период в отношенията Великобритания-ЕС. Страната вече няма никакви ангажименти към останалите 27, възстановява се граничният и паспортен контрол, в сила влизат много нови правила и регулации. На 1 януари 2021 г. трябва да влезе в сила договореното с ЕС търговско споразумение. Но теоретично е възможно такова да не бъде постигнато и двете страни да се окажат в новата година без сделка. Тогава Лондон вероятно ще се обърне към правилата на Световната търговска организация, т.е. мита, проверки на стоки по границите и спускането на други бариери.", "date": "2019.12.18", "title": "С поредна Реч на кралицата в Лондон започва ускорен Брекзит"}
{"url": "https://www.dnevnik.bg/sport/2019/12/18/4007214_barselona_i_real_se_vpuskat_v_duel_za_vurha_v_ispaniia/", "text": "С поглед към първото място в Ла Лига двата големи съперника \"Барселона\" и \"Реал\" (Мадрид) излизат един срещу друг за пръв път през сезона. Сега \"класико\" е още по-чакано, след като тимовете са с равни точки и  делят първата позиция , а освен това срещата беше отложена през октомври. Двубоят е тази вечер от 21 часа на \"Камп ноу\" и ще бъде предаван по \"Макс Спорт 4\" и Sport+ HD. Специалистите не смеят да определят един от двата тима за фаворит, макар каталунците да са с леко предимство заради домакинския фактор. През миналия сезон \"Барселона\" разгроми \"Реал\" с 5:1 на \"Камп ноу\", а след това спечели и в Мадрид, с което излезе начело в общия баланс с 96 срещу 95 успеха от общо 242 мача. \"Реал\" няма победа в \"класико\" в шест поредни шампионатни мача, като последната дойде на 2 април 2016 г. именно в Каталуня.   Трудната задача на мадридчани се допълва от факта, че \"Барселона\" е безапелационен на своя стадион в Ла Лига - седем победи от седем мача и голова разлика 30:9. \"Реал\" обаче има само една загуба като гост през този сезон. В последните 15 мача между съперниците на \"Камп ноу\" неизменно и двата тима отбелязваха гол. \"Мисля, че ние имаме леко предимство, защото почивахме с ден повече. Когато идват такива мачове, отборите се подготвят и мотивацията е над всичко. Намираме се в първия етап от сезона и все още има много мачове до края. Убеден съм, че победата е важна и за нас, и за тях\", каза треньорът на \"Барселона\" Ернесто Валверде. Най-голямото оръжие за \"Барселона\" ще бъде  Лионел Меси , който има 12 гола в 11 мача през сезона. В последните две домакинства аржентинецът неизменно вкарваше хеттрик - при 4:1 над \"Селта\" и при 5:1 над \"Майорка\". Меси също говори преди сблъсъка, като описа разликата да играеш с \"Реал\" у дома и като гост. \"Когато играем на \"Бернабеу\", се отварят много повече пространства, защото съперникът атакува повече. На\" Камп ноу\" противникът идва с друга идея, затваря се повече. На \"Бернабеу\" играем лице в лице 90 минути. Тук срещата е по-затворена и е по-трудно\", каза Меси пред \"Марка\". Другата звезда на каталунците Луис Суарес има 9 гола през сезона, а в последния мач на \"Камп ноу\" срещу \"Реал\" вкара хеттрик. \"Трябва да вложим нашата енергия и да мислим върху това, че мачът ще се играе. Можем цяла седмица да говорим за обстоятелствата, но реалността е, че предстои футболен мач\", обясни Зинедин Зидан на пресконференция преди двубоя. Французинът отказа да говори за съдията Ернандес Ернандес въпреки натиска върху рефера. През 2016 г. той отмени гол на Гарет Бейл в \"класико\", а година по-късно изгони спорно Серхио Рамос. \"Трябва да оставим съдията на спокойствие. Това е футболен двубой и въпреки че се говорят много неща, в крайна сметка хората искат да гледат добър футбол. Не съм притеснен от нищо\", добави Зидан.      \"Реал\" ще разчита на основния си голмайстор Карим Бензема, който също като Меси има 12 попадения от началото на сезона.", "date": "2019.12.18", "title": "\"Барселона\" и \"Реал\" се впускат в дуел за върха в Испания"}
{"url": "https://www.dnevnik.bg/bulgaria/2019/12/18/4007125_ivan_geshev_zastava_nachelo_na_prokuraturata_s/", "text": "Заклевам се в името на народа да прилагам точно Конституцията и законите на Република България, да изпълнявам задълженията си по съвест и вътрешно убеждение, да бъда безпристрастен, обективен и справедлив. Да допринасям за издигане престижа на професията, да пазя служебната тайна като винаги помня, че за всичко отговарям винаги пред закона. Заклех се!\" С тези думи преди 7 години Сотир Цацаров встъпи в длъжност като главен прокурор, а днес ще предаде щафетата на избрания за негов наследник Иван Гешев. Официално мандатът на Цацаров в прокуратурата изтича на 10 януари 2020 г., но той освобождава няколко седмици по-рано, за да оглави антикорупционната комисия. Церемонията по встъпването в длъжност на Гешев започва в 9:30 ч. и по традиция ще се проведе в зала \"Тържествена\" в Съдебната палата в присъствието на съдии, прокурори, представители на Висшия съдебен съвет, юристи, представители на граждански организации и журналисти. Процедурата продължи няколко месеца и премина на фона на безпрецедентни протести и контрапротести срещу и в подкрепа на Гешев. Протестът след избора на новия главен прокурор се превърна в пълна блокада на Орлов мост. Запомнящи се останаха и няколко изказвания - едното бе на Цацаров, в което той намекна, че изборът на \"тримата големи\" в съдебната власт се прави в \"други две сгради\". По време на прегласуването за Гешев пък Атанаска Дишева от съдийската колегия разказа, че е била заплашена от него. Цялата процедура продължаваше на фона на местни избори, обявяването на евродоклада по механизма за сътрудничество за напредъка на България и визита на Венецианската комисия, която бе поканена да оцени опитите на правителството да въведе механизъм за разследване на главния прокурор - заявка, направена още в началото на мандата от министъра на правосъдието Данаил Кирилов. Макар че процедурата приключва окончателно с официалното встъпване в длъжност, заявка за протест срещу Гешев има за четвъртък сутринта, когато той ще влезе за първи път на заседание на пленума на Висшия съдебен съвет и ще седне на стола на Цацаров. Процедурата започна през юли Процедурата по номинирането и избора на нов главен прокурор  започна официално на 15 юли  и продължи няколко месеца, а Гешев бе единственият номиниран кандидат. Той бе  издигнат единодушно от всички  11 членове на прокурорската колегия на Висшия съдебен съвет. Единствената номинация предизвика  недоволство и съмнения  за предрешеност на избора и доведе до серия от протести. В отговор на критиките \"заваляха\"  писма и становища в подкрепа  на кандидатурата на Гешев. В концепцията си Гешев заявява  намерение в мандата си като главен прокурор да развенчае мита за всесилния ръководител на държавното обвинение, развива идеи за законодателни промени и дава заявка, че ще продължи с практиката  да се обявяват публично данни от разследвания  по висящи дела. За  приоритет в работата  си многократно е посочвал битовата престъпност, но тази идея не е залегнала в концепцията, която представи пред Висшия съдебен съвет. Гешев бе  изслушан и пред две комисии  - по атестирането и конкурсите и по професионална етика, които единодушно приеха, че има високи морални качества,  добър професионалист е  и подходящ да оглави държавното обвинение. Два пъти избран на фона на протести и контрапротести На 24 октомври Висшият съдебен съвет  избра Иван Гешев за главен прокурор . Заседанието на пленума  продължи 10 часа  и приключи с гласуване 20 гласа \"за\" и 4 \"против\" на фона на масови протести в защита на номинацията и срещу нея и при безпрецедентни мерки за сигурност. Протестът срещу новоизбрания главен прокурор се прехвърли от сградата на Висшия съдебен съвет към  Орлов мост, който остана блокиран  през деня по време на изслушването и през цялата следваща нощ. Протестите след избора не спряха  с призиви към президента Румен Радев да върне процедурата. На 7 ноември държавният глава свика пресконференция и обяви, че няма да подпише указ, с който да назначи Гешев. М отивите на президента са , че изборът е от висока обществена значимост, че бъдещият главен прокурор трябва да се ползва от високото обществено доверие и че трябва да има истинско състезание между кандидати. Според държавния глава изборът засяга всеки български гражданин, заради което трябва да бъдат разсеяни всички съмнения дали назначеният на тази длъжност ще защитава обществения интерес, правата на гражданите и върховенството на закона.      Със същия резултат - 20 гласа \"за\" и 4 \"против\",  Гешев бе избран повторно  от Висшия съдебен съвет.  Заседанието се запомни  с размяна на реплики между него и представител на съдийската колегия -  Атанаска Дишева разказа , че е била заплашена от Гешев в коридора по време на една от почивките. Съдии от цялата страна  реагираха с писмо , в което настояват Иван Гешев да се оттегли и срещу него да бъде образувана дисциплинарна проверка, а министърът на правосъдието Данаил Кирилов да се извини и да подаде оставка заради реплики по време на дебата. На 26 ноември резидентът Румен Радев постави точка на процедурата по избора на нов главен прокурор на България, като  обяви, че е подписал указа  за назначаването на Иван Гешев, след като е поискал от единствения кандидат за поста уверение, че ще работи за това прокуратурата да е независима и прозрачна. В същото време държавният глава даде заявка да започне дебат за нови промени в Конституцията, свързани със съдебната система. Минути след срещата с държавния глава и самият  Гешев направи изявление  пред журналисти, в което обясни, че прокуратурата е част от съдебната власт и трябва да остане в нея. Цацаров поема антикорупционната комисия Междувременно Сотир Цацаров бе номиниран за председател на антикорупционната комисия, подкрепен от мнозинството в парламента. На 11 декември парламентът реши със 165 гласа \"за\" Сотир  Цацаров да оглави антикорупционната комисия . Веднага след избора и с гласовете на всички парламентарно представени партии той  подаде оставката си  пред съдебния съвет. Ден по-късно - на 12 декември, единодушно и без дебат и обсъждане пленумът на Висшия съдебен съвет също  прие оставката  на главния прокурор Сотир Цацаров с 20 гласа \"за\". Държавният глава Румен  Радев подписа указ  за освобождаването на Сотир Цацаров от длъжността главен прокурор в понеделник, а във вторник указът бе обнародван в Държавен вестник. Вчера прокурорската колегия на Висшия съдебен съвет реши единодушно Цацаров да бъде преназначен като прокурор във Върховната касационна прокуратура, където може да се върне като редови обвинител, след като изтече мандатът му в антикорупционната комисия.      Мястото начело на антикорупционната комисия остана свободно след оставката на дотогавашния председател Пламен  Георгиев, който си тръгна на 31 юли  заради поредица от  скандали около незаконната тераса  на апартамента му и постройките върху нея и беше  назначен за консул във Валенсия . Процедурата по избор на негов наследник трябваше да започне не по-късно от края на септември, но беше отложена от управляващите за след местните избори и реално тръгна в началото на ноември. Цацаров ще довърши мандата на Пламен Георгиев и се очаква да е начало на комисията в следващите 4 години, а не в пълния 6-годишен срок за заемане на длъжността. Как бе избран Иван Гешев за главен прокурор -  тук Как бе избран Цацаров за председател на антикорупционната комисия -  тук", "date": "2019.12.18", "title": "Иван Гешев застава начело на прокуратурата с тържествена церемония"}
{"url": "https://www.dnevnik.bg/ot_vas/galeriiotvas/2019/12/18/4007057_chitatelska_fotogaleriia_dalian_iztuzu_i_kareta_kareta/", "text": "Плажът Изтузу, или Плажът на костенурките, е дълъг 4,5 км и се намира близо до Далян в провинция Мула в Югозападна Турция. Плажът е тясна ивица, която формира естествена бариера между сладководната река Далян и Средиземно море.", "date": "2019.12.18", "title": "Читателска фотогалерия: Далян, Изтузу и Карета карета"}
{"url": "https://www.dnevnik.bg/sviat/2019/12/18/4007128_kakvo_shte_stane_s_atomnite_bombi_v_turciia_ako/", "text": "                         Улрих Кюн: Заплахата е сериозна, защото в миналото американците са използвали много интензивно летището в Инджирлик, а радарът в Кюреджик е изключително важен за противоракетната отбрана на НАТО. Въпреки това не съм сигурен, че трябва истински да се тревожим от тази заплаха. Според мен Ердоган играе ва банк. Не мога да си представя, че е решил наистина да предприеме този рискован ход, залагайки на карта членството на Турция в НАТО. Но една нова ескалация би навредила и на НАТО, тъй като двете страни са прекалено тясно обвързани. Ето защо подобна ескалация е безсмислена. По-скоро заплахата на Ердоган е за вътрешна консумация, тъй като турският президент се намира под силен натиск у дома. И когато демонстрира мускули пред американците, това винаги се харесва на турските избиратели. Улрих Кюн: Там има бомби от типа B-61. Това ядрено оръжие, пренасяно от бойни самолети, е използвано от НАТО като мярка за възпиране. Тези бомби се съхраняват в подземни силози и в случай на криза могат да бъдат активирани. Не само се твърди, а почти е сигурно, че там има складирани ядрени оръжия, макар и да няма официално потвърждение за това от американска страна. Улрих Кюн: Вече има гласове извън американското правителство, които заслужават сериозно вслушване.Те пледират за изтегляне от Турция, тъй като тя вече не е сигурен партньор. Такива призиви се чуват главно от средите на демократите. Но правителството на президента Тръмп засега не излъчва никакви сигнали в тази посока. Дори американците наистина да се изтеглят обаче, едва ли може да се очаква, че турците ще задържат това ядрено оръжие. В крайна сметка то е охранявано от американски войници, а самите бомби се активират със специални ядрени кодове, без които са безполезни. Разкодирането им може да отнеме най-малко половин година. След изтеглянето си американците ще трябва да се огледат за друга база. Радар, следящ движението на военни части, показва известно отдалечаване на американските военнотранспортни самолети от базата в Инджирлик. Дали това е подготовка за възможно изтегляне оттам засега е трудно да се каже. На този етап разполагаме само с предположения. Улрих Кюн: Не съм сигурен, че ще се стигне дотам – по-скоро не вярвам. И двете страни ще загубят много. Ако отрежат Турция от самолетите F-35, тогава Анкара ще трябва да намери друг доставчик, а това може допълнително да влоши отношенията между партньорите от НАТО. Но САЩ също биха загубили – американският военнопромишлен комплекс има интерес да продава повече самолети. От геополитическа гледна точка от обтягането на отношенията с Турция ще загуби най-много НАТО. Защото Турция е ключов съюзник в района на Южен Кавказ и Сирия. Възможно е Турция да се кооперира по-тясно с Русия във военната област, което европейците искат да предотвратят на всяка цена. Улрих Кюн: Ние в Германия може би не разбираме това много добре, защото край нашите граници няма никакви конфликти. Но за Турция нещата изглеждат различно: там бушуват конфликти в Северна Сирия, в Ирак и в района на Кавказ. И турското правителство има интерес да осигури надеждна защита на страната. А тъкмо невидимите самолети F-35 са изключително важни за отбраната. Тези самолети са ферарито сред изтребителите – те могат да летят на ниска височина и да объркват вражеските радари. Тази машина е безумно скъпа, но пък е ултрамодерна. И повечето партньори от НАТО купуват F-35. Затова е разбираемо, че Анкара много държи да не бъде изключвана от тази програма.", "date": "2019.12.18", "title": "Какво ще стане с атомните бомби в Турция, ако американците си тръгнат"}
{"url": "https://www.dnevnik.bg/sport/2019/12/18/4007217_sled_natisk_ot_klubovete_seriia_a_se_izvini_za/", "text": "Кампанията срещу расизма в италианския футбол,  използваща картини на маймуни,  е неподходяща. Това признаха от ръководството на Серия А с обръщение във вторник вечерта. Часове след като беше представена кампанията \"Не на расизма\" с три картини на шимпанзета, се стигна до остри реакции от клубовете, неправителствени организации и фенове. \"Осъзнавам, че тези картини не са подходящи, за което цялата лига поднася най-искрените си извинения\", каза изпълнителният директор Луиджи де Сиерво. Авторът на картините Симоне Фугацото защити своите творби с мотива \"всички сме маймуни\". Много сериозни критики имаше от \"Милан\" и \"Рома\". \"Росонерите\" обявиха, че не одобряват използването на маймуни в кампанията. \"Разбираме, че лигата иска да се бори с расизма, и това е похвално, но не вярваме, че точно това е начинът\", обясниха от \"Рома\". Организацията FARE, която се бори срещу расизма в Европа, заяви, че кампанията на италианския футбол \"прилича на лоша шега\". \"Оставаме безмълвни от това, което видяхме в Италия\". Подобна е реакцията и на британската организация Kick it Out: \"Използването на маймуни е напълно неподходящо в такъв случай\". \"Действията на Серия А в желанието да се преборим с расизма не могат да бъдат подлагани под съмнение. Ние ще продължим да бъдем много активни и до края на февруари ще бъдем готови с нов проект, който няма нищо общо с тези картини\", добави Де Сиерво. В последните месеци в Италия имаше няколко случая на расизъм.  Младежки национал на Англия  се оплака от обиди в мач между \"Сампдория\" и \"Рома\". Същото се случи и на  Марио Балотели  в среща на неговия \"Бреша\" с \"Верона\". Последният случай беше в дербито между  \"Рома\" и \"Милан\" спряха достъпа  на вестник \"Кориере дело спорт\" заради расистки скандал.", "date": "2019.12.18", "title": "След натиск от клубовете Серия А се извини за спорната кампания срещу расизма"}
{"url": "https://www.dnevnik.bg/sviat/2019/12/18/4007012_zashto_e_malko_veroiatno_impiichmunt_na_trump_da_uspee/", "text": "Контролираната от демократите Камара на представителите в САЩ се очаква да одобри тази седмица импийчмънта на Доналд Тръмп заради упражнения от президента републиканец натиск върху Украйна да разследва негов потенциален опонент на президентските избори догодина. Какво ще се случи след това и защо е малко вероятно Тръмп да бъде отстранен от длъжност? Защо импийчмънт? Основателите на Съединените щати са се опасявали президентите да не злоупотребяват с властта си и затова са предвидили в конституцията процедура за отстраняването им от длъжност. Според конституцията президентът може да бъде отстранен от длъжност за \"държавна измяна, корупция или други престъпления и простъпки по служба (а не на наказателното законодателство)\". Бившият президент Джералд Форд произнася в Конгреса знаменитите си думи: \"До импийчмънт води закононарушение, което мнозинството в Камарата на представителите смята за такова в даден момент от историята.\" Нито един президент в историята на САЩ не е бил отстраняван от длъжност като директна последица от процедура по импийчмънт. Един, Ричард Никсън, подава оставка, преди да бъде отстранен. Импийчмънтът на двама, Андрю Джонсън и Бил Клинтън, е одобрен от Камарата на представителите, но не и от Сената. Как работи? Импийчмънтът започва в Камарата на представителите, която дебатира и гласува дали да предяви обвинения срещу президента, като одобрява с обикновено мнозинство резолюция за импийчмънт, или \"клаузи за импийчмънт\". Конституцията дава на лидерите на долната камара на Конгреса голяма свобода на действие за това как да водят процедурата по импийчмънт, казаха правни специалисти. Комисията по разузнаването към Камарата на представителите разследва дали Тръмп е злоупотребил с властта си, за да окаже натиск върху Украйна да започне разследвания, които да го облагодетелстват политически, като проведе седмици на разпити при закрити врата и излъчвани по телевизията изслушвания и изготви официален доклад с доказателства. Правната комисия към Камарата на представителите се основава на доклада, за да изготви официални обвинения срещу Тръмп. Членовете й одобриха с 23 гласа \"за\" и 17 \"против\" по партийна линия обвиненията срещу президента, че е злоупотребил с власт и е възпрепятствал опитите на демократите от Камарата на представителите да го разследват по този въпрос. Ако камарата одобри в пълен състав клаузите за импийчмънт, ще има процес в Сената. При него членовете на долната камара ще играят ролята на прокурори, сенаторите ще бъдат съдебни заседатели, а процесът ще се ръководи от председателя на Върховния съд на САЩ. Исторически на президента се е разрешавало адвокатите му да призовават свидетели и да изискват документи. Може ли Сенатът да откаже да проведе процес? Съществува спор дали конституцията изисква провеждането на процес в Сената. Правилата на горната камара на Конгреса обаче на практика изискват процес и лидерът на мнозинството в нея Мич Макконъл публично заяви, че ще позволи започването на такъв. Републиканците може да се опитат да променят тези правила, но подобен ход е политически рискован и е смятан за малко вероятен, заявиха експерти по право. Какъв е балансът на силите между партиите в Конгреса? Демократите контролират Камарата на представителите. Тя има 431, 233 от които са демократи. Това означава, че демократите могат да одобрят импийчмънта на Тръмп без подкрепа от републиканците. През 1998 г., когато републиканците имаха мнозинство в Камарата на представителите, те гласуваха за отстраняване на демократа Клинтън. В Сената има 53-ма републиканци, 45-има демократи и двама независими, които най-вероятно ще гласуват като демократите. За осъждането и отстраняването на президента ще е необходимо мнозинство от две трети от сенаторите. Смята се за изключително малко вероятно републиканците да осъдят лидера на собствената си партия. Ако гласуват всички 100 сенатори, най-малко 20 републиканци и всички демократи и независими трябва да гласуват срещу Тръмп, за да бъде той отстранен. Кой ще стане президент, ако Тръмп бъде отстранен? Ако Сенатът осъди Тръмп, малко вероятен сценарий, вицепрезидентът Майк Пенс ще стане президент до края на мандата на Тръмп, който изтича на 20 януари 2021 г. /БТА", "date": "2019.12.18", "title": "Защо е малко вероятно импийчмънт на Тръмп да успее"}
{"url": "https://www.dnevnik.bg/zelen/2019/12/18/4007130_vuzduhut_v_sofiia_e_opasno_mrusen_bufernite_parkingi/", "text": "Въздухът в София е опасно мръсен, показва данните на гражданското сдружение  AirBG . Според тях нивата на фини прахови частици в западните и северните райони на града са над два пъти по-високи от нормата, която е 50 микрограма на 1 куб. м. На места разликите са дори над 4 пъти. Гражданското сдружение мери моментните данни, а сайтът на Министерството на околната среда подава осреднени - за 24-часов период и именно за него важи нормата от 50 микрограма на 1 куб. м, отбелязват експертите на Столичната община.  Средните стойности, публикувани от общината за днес, сочат, че две от петте станции на Министерството на околната среда са отчели превишение на фините прахови частици - в \"Павлово\" и \"Хиподрума\", където нивата са над три пъти по-високи и преминават границата от 200 микрограма на куб. м. Заради очакваните по-високи нива на замърсяване Столичната община въвежда днес безплатни буферни паркинги за всеки, който остави колата си и използва градския транспорт. Кметът Йорданка Фандъкова обяви още, че продължава и допълнителното миене на основни улици, както и проверките на източници за замърсяване от строителни, търговски, промишлени обекти и по сигнали на граждани. Освен в София въздухът е опасно мръсен в още няколко български града, сочат също данните на  AirBG  - в Пловдив, Пазарджик, Видин и Велико Търново. Изнесени през пролетта  данни от гражданското сдружение AirBG  за миналия отоплителен сезон сочат, че най-много дни със замърсяване над нормата е имало във Видин (91 дни, или 42% от сезона), Русе (73 дни), Пловдив (65) и София (41). От сдружението отчетоха също, че с 1.8 години се скъсява средно животът от мръсния въздух, докато от пушенето – с 1.6 години. До края на годината с е очаква да тръгне сайтът , на който ще могат да се видят данните за качеството на въздуха в София от монтираните от общината по европейски проект 22 контролни станции. Мониторингът за качеството на въздуха се извършва по 9 показателя, сред които въглероден диоксид, азотен диоксид, серен диоксид, озон, фини прахови частици 2.5 и 10, както и температурата, влажността и налягането. В началото на месеца  Софийският градски съд (СГС) задължи  Столичната община да създаде на сайта си и на страницата си във фейсбук пряк достъп до системата за предоставяне на информация на обществеността за качеството на атмосферния въздух в София в реално време. Общината е длъжна да представя всеки месец отчет какво е било качеството на въздуха през изминалия месец, колко често улиците са били мити и в срок от 2 месеца от днес да представи план за засаждането на дървета през 2020 г. Това са само част от новите привременни мерки, които съдът наложи срещу общината, докато приключи делото за мръсния въздух, което бе заведено от граждани и неправителствената  организация \"Група за чист въздух\".  Ефектът върху здравето Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Специалистите коментират, че \"спасение по единично\" от мръсния въздух няма и са нужни мерки на държавно ниво, за да се реагира на проблема. И все пак най-често даваните от специалистите съвети е в дните с повишено замърсяване на въздуха хората, които имат здравословни оплаквания, да остават вкъщи и да не проветряват помещенията, за да нямат досег с въздуха навън. В дни на силно замърсяване хората с хронични белодробни заболявания задължително трябва да се обърнат към лекуващия си лекар и той при нужда да увеличи медикаментите им за овладяване на кризите, съветва проф. Коста Костов, национален консултант по пулмология и фтизиатрия и завеждащ Клиниката по белодробни заболявания на ВМА. В масовия случай - ако трябва да се излиза по работа, на училище, на детска градина и т.н., най-добре е да се носят маски, но трябва да се има предвид, че те имат частичен ефект и не решават проблема напълно. Най-обикновените санитарни маски се продават в аптеките за 20-30 стотинки бройката, а по-професионалните хирургически са по няколко лева. Лекарите съветват, ако все пак се носят, маските често да се сменят – през два-три часа. Това означава, че човек трябва да носи по няколко в джоба. Маските обират големите прахови частици, но не улавят най-фините частици.", "date": "2019.12.18", "title": "Въздухът в София е опасно мръсен, буферните паркинги са безплатни"}
{"url": "https://www.dnevnik.bg/na_put/2019/12/18/4006876_fotogaleriia_prez_zeleniia_kazan/", "text": "                         Преди да стигнем основната цел на поредния дневен преход се отбиваме в градчето Сантана. Следва кратка фотосесия пред типичните къщички на Мадейра, украсили хиляди пощенски картички.", "date": "2019.12.18", "title": "Фотогалерия: През \"Зеления казан\""}
{"url": "https://www.dnevnik.bg/bulgaria/2019/12/18/4007223_pernik_shte_e_bez_voda_prez_celiia_den_zaradi_remont/", "text": "Днес в Перник няма да има вода през целия ден заради ремонт на кран, който постоянно е подавал вода към индустриалната зона на града, съобщава Би Ти Ви. Така перничани, които са на воден режим от месец, няма да могат да се възползват и от малкото часове през деня, в които се пуска водата. За проблемите с крана се разбра още в началото на водната криза в Перник. Тогава беше установено, че от повредения кран изтича много вода. Прокуристът, който временно оглавява местното ВиК, Камен Каменов уточни, че загубите са в размер на 30 литра в секунда. Той каза още, че кранът е поставен преди около 50 години. Кметът на града Станислав Владимиров уточни, че е получил уверение от \"Софийска вода\", че най-късно до 21 ч. ще бъде пуснато водоподаването. \"Имам уверението на ВиК дружеството, че утре ще има толеранс и няма да бъде прекъсвано водоподаването на перничани за сметка на това, че те днес няма да ползват никаква вода\", каза още Владимиров.", "date": "2019.12.18", "title": "Перник ще е без вода през целия ден заради ремонт на кран"}
{"url": "https://www.dnevnik.bg/kultura/2019/12/18/4006899_kniga_za_maistora_na_reportajnata_fotografiia_ivan/", "text": "Иван Юскеселиев, известен като \"Бай Иван\", е един от най-изявените майстори на репортажната фотография в България от началото на XX век. Той успява да запечата някои от най-знаковите събития за страната и поставя началото на фотографската фамилия Юскеселиеви. Фотографът Иво Хаджимишев събира и реставрира около 5 хил. снимки направени от него, като част от тях показва във фотокнигата \"Бай Иван. Безпристрастният свидетел. Иван Христов Юскеселиев, фотожурналист (1887-1947)\", която беше представена в столичната галерия \"Фотосинтезис\". На снимката: Иван Юскеселиев", "date": "2019.12.18", "title": "Книга за майстора на репортажната фотография Иван Юскеселиев"}
{"url": "https://www.dnevnik.bg/sport/2019/12/18/4007218_rekordite_koito_biaha_schupeni_vuv_formula_1_prez/", "text": "Сезон 2019 във Формула 1 вече е в историята, като той ще бъде запомнен с  шестата световна титла на Люис Хамилтън . Британският пилот на \"Мерцедес\" продължи със забележителното си представяне, за да се доближи на само една титла от рекорда на Михаел Шумахер. През годината обаче бяха записани някои знаменити постижения и подобрени някои рекорди. Кои бяха те? Люис Хамилтън спечели 413 точки през сезона, с пет повече от 2018 г. Той беше облагодетелстван и от новото правило, което дава допълнителна точка за най-бързите обиколки. Хамилтън е и единственият пилот в историята, който надхвърля 400 точки, при това два пъти. През целия сезон \"Ферари\" и \"Мерцедес\" се бореха да бъдат №1 по този показател. И докато от Скудерията изпитваха проблеми в състезанията, то в квалификациите бяха по-убедителни. Така след сезон 2019 \"Ферари\" води пред \"Мерцедес\" с 65 срещу 64 пъти, в които тимът е потеглял с двамата си пилоти от първа редица. Легендарните британски тимове \"Макларън\" и \"Уилямс\" са следващите в класацията с по 62. Кариерата на Валтери Ботас може и да не е една от най-дългите във Формула 1, но той вече е пилотът, заемащ седмо място по спечелени точки в историята - 1289. Финландецът е точно зад Михаел Шумахер във вечната ранглиста, но е №1 по друг показател - той е пилотът с най-много точки, който никога не е печелил титлата. Ботас изпревари Фелипе Маса, който досега водеше в тази класация със своите 1167. В продължение на 50 години рекордът принадлежеше на Джаки Икс, който във Франция 1968 спечели за Скудерията на 23 години, шест месеца и шест дни. През сезон 2019 още в първата си година във \"Ферари\" Шарл Льоклер влезе в историята. Пилотът от Монако  триумфира в Гран при на Белгия  на 21 години, 10 месеца и 16 дни.      Той е и третият най-млад победител в историята изобщо след Макс Верстапен (18 г., 228 дни) и Себастиан Фетел (21 г., 73 дни). Серхио Перес има 176 старта във Формула 1, но никога не е потеглял от първата позиция. Мексиканецът води само с 12 старта пред Ромен Грожан, като през 2019 г. двамата изпревариха Джони Хърбърт по този показател. Дотук британецът беше пилотът с най-много стартове без полпозишън (160). И по този показател Люис Хамилтън вече е пред Михаел Шумахер. Легендарният германец е водил колоната в 142 старта в своята кариера, но през 2019 г. Хамилтън излезе пред него, като вече има 148. Трети в подреждането е Себастиан Фетел, но той е далеч назад. Четирикратният световен шампион има с 43 състезания по-малко от британеца, в които е водил поне една побиколка. Гран при на Бразилия беше едно от най-интересните през сезона, а и паметно за историята. След надпреварата на пистата \"Интерлагос\" се оказа, че тримата призьори формират най-младият подиум. Средната възраст на Макс Верстапен, Пиер Гасли и Карлос Сайнц е 23 години, осем месеца и 23 дни. Досегашният рекорд беше от 2008 г. - Роберт Кубица, Хейки Ковалайнен и Фетел.      В Бразилия Карлос Сайнц сложи край на чакане от 101 старта във Формула 1 без да е завършвал сред първите трима. Драмата беше още по-голяма на \"Интерлагос\", след като Люис Хамилтън завърши трети, но получи наказание от 5 секунди, което прати Сайнц на подиума. Преди испанецът да стане притежател на рекорда, той се държеше от Мартин Брандъл (91). Роберт Кубица отбеляза едно от най-големите завръщания във Формула 1 и спорта като цяло. Полякът, който претърпя много тежки контузии в катастрофа през 2011 г., караше за \"Уилямс\" през сезона. Той спечели единствената точка за британския тим през 2019 г. в Гран при на Германия, а персонално за него това беше влизане в точките за пръв път от Абу Даби 2010. То отбеляза чакане от 3178 дни. Механиците на \"Ред бул\" изумиха света няколко пъти през сезона, но в Гран при Бразилия смениха четирите гуми на Верстапен за спиращите дъха 1.82 секунди. Екипът на \"биковете\" подобри собствения си световен рекорд от 1.88 секунди, поставен в Гран при на Германия по-рано през сезона.", "date": "2019.12.18", "title": "Рекордите, които бяха счупени във Формула 1 през сезон 2019"}
{"url": "https://www.dnevnik.bg/bulgaria/2019/12/18/4007231_ivan_geshev_se_zakle_kato_glaven_prokuror/", "text": "Иван Гешев се закле като главен прокурор. На тържествената церемония в Съдебната палата той пое поста от бъдещия шеф на антикорупционната комисия Сотир Цацаров. На церемонията присъстваха председателят на парламента Цвета Караянчева, конституционни съдии, вътрешният министър Младен Маринов и правосъдният Данаил Кирилов, ръководството на Министерството на вътрешните работи, бивши главни прокурори и членовете на Висшия съдебен съвет. Иван Гешев встъпи в длъжност след като положи официално клетва с ръка на Конституцията. След това спомена части от Библията и цитира Ейбрахам Линкълн и Васил Левски и обобщи, че го чака изключително тежък и труден мандат. \"Цената си заслужава, защото е една по-добра и правова държава, която да оставим на децата и внуците си\", заяви Гешев. \"За мен и колегите ми в прокуратурата важат думите на Ейбрахам Линкълн - \"Може да вървим с малки крачки, може да вървим бавно, но никога не вървим назад. Трябва да помним и думите на апостола на свободата: \"Дела трябват, а не думи\", заяви Гешев. Той благодари на прокурорите, следователите и съдебните служители, които са го подкрепили. По думите му, по този начин те са доказали, че прокуратурата е екип, който може и има право да решава сам собствените си проблеми и да ръководи съдбата си. \"Аз съм главен прокурор вече благодарение на тези хора. Сигурен съм, че ще се справим с всичко това, което предстои. Предстои, променяйки се и стъпвайки на традициите, да отговорим на очакванията на българските граждани, на хората, които ни плащат заплатите за повече справедливост – справедливост, независимо дали става въпрос за беден или богат, за пенсионер или работещ, за човек, който живее в София или извън нея\", подчерта главният прокурор в първото си слово. \"Сигурен съм и вярвам, че прокуратурата ще стане по-открита и ще се отвори към проблемите и болките на хората, както и че ще станем по-динамични. Ще направим това, ако сме единни, ако в институциите виждаме партньор, а не враг. Ако сами решаваме собствените си проблеми, а не прехвърляме отговорността на някой друг\", допълни Гешев. \"Ние знаем, че не сме безгрешни и първи няма да хвърлим камък. Можем да го постигаме, само, ако защитаваме прокуратурата от политически и всякакви други атаки, целящи нейната дестабилизация или унищожение\", каза Гешев. Цацаров предупреди: Първото предизвикателство е дебатът за промени в Конституцията В последната си реч като главен прокурор Сотир Цацаров благодари на всички колеги, с които е работил през седемте години на мандата си за усилията, енергията и спечелените битки. \"Може би трябва да благодарим и на онези, които в продължение на 7 години използваха политическата си кариера и пребиваването си във върховете на съдебната система за ежедневни словесни и институционални атаки срещу прокуратурата и главния прокурор, който и да е той. Всъщност те така и не разбраха, че предизвиканите от тях и методите им игри всъщност направиха всички нас много по-силни\", коментира Цацаров. Той предупреди Гешев, че лесен мандат в съдебната власт имат само хората, които не правят нищо и каза, че той самият не е бил от тях. \"Първото предизвикателство пред вас, а и пред огромна част от колегите в тази зала са започналите вече дебати и консултации за т.нар. конституционен модел на българската прокуратура. Силно се надявам, че те нямат за цел евтин и безполезен политически и предизборен шум, а са за доброто на институцията и така на всички български граждани\", заяви Цацаров. \"Напълно съм убеден, че каквито и дискусии да се водят по този въпрос, а те не са от вчера, прокуратурата ще остане в системата на съдебната власт не защото това е въпрос на самоцел или на професионално оцеляване, а само защото така тя може да работи ефективно, без да е подчинена на политическата конюнктура\", подчерта още бъдещият председател на антикорупционната комисия. Цацаров обясни, че нямал навика, нямал и самочувствието да дава съвети, но се обърна към Гешев със заръката да пази прокуратурата и хората в нея, защото без тях системата е нищо. И освен това му каза да уважава съдиите - \"не малцината, за които тогата се измерва с думите \"политика\" и \"грантове\". След церемонията по встъпване в длъжност Цацаров каза пред журналисти, че в кабинета на главния прокурор се влиза през врата и се излиза също през врата, а усещането му на излизане е, че е свършил немалко работа. Той подчерта, че за него е било чест да работи с колегите си и се гордее с тях. И пред медиите Цацаров коментира инициирания от президента дебат за промяна в Конституцията като каза, че ако тези промени са насочени за доброто на прокуратурата и за доброто на българските граждани, трябва да бъдат приветствани. \"Ако консултациите, разговорите и дебатите, не само това, което тече, а въобще целият дебат създаде някаква платформа за дискусия, която ще обслужи идващи политически проекти или идващи избори, това е безполезно упражнение\", посочи Цацаров, но не пожела да уточни чий политически проект има предвид. Гешев: Няма дискусия за конституционна реформа, а политически заявки \"Не виждам дискусия за конституционна реформа. Виждам полически заявки в най-общ план и се цитира Конституцията. Чули ли сте някой какво иска да промени в Конституцията?\" Така Иван Гешев коментира инициирания от държавния глава Румен Радев дебат за промени в основния закон. \"Не съм специалист по конституционно право, но ще кажа няколко неща. Когато инициираш дебат, логично е да го напарвиш, когато имаш тема. Темата трябва да е конкретна, не да инциираш дебат и да не изясниш какъв е проблемът на този дебат\", смята Гешев.      По думите му, дебат за реформа трябва да бъде започнат, когато има проблем, той трябва да бъде обсъден и посочен ясно. Той подчерта, че дебат не трябва да има, за да се установи какъв е проблемът. \"За мен не е ясно каква е темата на дебата, когато стане ясна, ще кажа моето лично мнение. Сигурен съм, че и прокуратурата ще каже своето мнение, защото имаме аналитичен отдел\", добави Гешев. Той посочи, че след Нова година смята да свика консултативен съвет от изтъкнати юристи към главния прокурор, от които също ще бъде поискано становище. \"Едва тогава цялостно прокуратурата ще излезе със своето становище. Трябва да е ясно, това към момента е политически въпрос и този проблем, ако изобщо има такъв, е от комтентност на Народното събрание и политиците, не на прокуратурата. Тя може да даде само становище, ако бъде попитана\", добави Гешев. На въпрос какво мисли за промените в Наказателно-процесуалния кодекс, предложени от министър Данаил Кирилов и за въвеждането на фиругата на \"независим\" прокурор, който единствен има правомощия да разследва главния, Гешев отсече, че всички прокурори са независими. \"Всички магистрати, включително и прокурори базират решенията си само на закона, вътрешните си убеждения и доказателствата по делото. Този термин независим прокурор е обиден към прокуратурата\", допълни Гешев. Той е убеден, че мандатът му ще бъде най-тежкият в сравнение с тези на предишните главни прокурори като обясни, че ситуацията била такава. \"На първо място сме стигнали предела, като казвам ние имам предвид държавата, не само прокуратурата, да отговрим на очакванията на българските граждани за повече справедливост. И от друга страна, тъй като прокуратурата е в добра кондиция, заработи на други обороти, по-сериозни през последните години. Благодарение на това сме подложени на много атаки, които целят дестабилизация. В някаква степен и разрушение на прокуратурата. В тази ситуация естествено, че предстоят трудни години\", прогнозира Гешев. Той посочи, че атаките били от различни хора, които са засегнати или са притесняват от закона и които се опитват да дестабилизират прокуратурата, а това дали ще успеят зависело както от самото обвинение, така и от много други фактори. И заключи, че начинът да се опази прокуратурата от политически натиск бил да се спазва законът. Гешев каза и че вече има идеи за свои заместници и допълни, че няма да сменя броят им. В момента заместниците на главния прокурор са трима. Той обясни, че води разговори с колегите си и ще обяви екипа си на по-късен етап. \"По-важното е, че става дума за хора, които са изключително компетентни и ще се справят с поставените им задачи. Хора, които имат общи цели и работят в екип\", добави Гешев. Как бе избран Иван Гешев за главен прокурор -  тук Как бе избран Цацаров за председател на антикорупционната комисия -  тук", "date": "2019.12.18", "title": "Гешев се зарече да направи прокуратурата по-динамична"}
{"url": "https://www.dnevnik.bg/skorost/2019/12/18/4007242_ne_izpit_a_anketa_po_putna_bezopasnost_se_predlaga_za/", "text": "Учениците в 7 клас няма да полагат изпит по пътна безопасност, а по-скоро ще минат през анкетно проучване или тест, който да покаже доколко са запознати с материята, каза днес пред Би Ти Ви председателят на Държавната агенция \"Безопасност на движението по пътищата\" Малина Крумова. В понеделник, на конференция за пътната безопасност, се появи информация за готвено въвеждане на изпит по темата. Крумова посочи, че и в момента има утвърдена програма за преподаване на пътна безопасност от 1 до 12 клас, но трябва да се прецени доколко атрактивно и ефективно се преподава материалът. Според нея може да се мисли за вкарване в класните стаи на хора, които ежедневно са на пътя - полицаи, пожарникари и т.н., които да разказват конкретни казуси. В отговор на въпрос Малина Крумова уточни, че дали безопасността по пътищата ще стане предмет в училищата е въпрос на много разговори. Тя посочи, че е вариант и вкарването на пътната безопасност със задачи във вече съществуващи предмети като математика и физика. Попитана какво е свършила ръководената от нея комисия за почти година работа, Малина Крумова посочи, че не става въпрос за оперативен орган, който да предлага бързи решения, а за аналитична структура. Като успех тя посочи  изготвения цялостен анализ  за състоянието на пътната безопасност и поставянето на темата в дневния ред на обществото. Крумова каза още, че експерти от агенцията проверяват всички критични участъци по пътищата, като дават препоръки за тяхното обезопасяване. Коментирайки шофьорският курс  и предлаганите промени в него , Малина Крумова подчерта, че той е практически елемент на обучение, който трябва да започва от най-ранна детска възраст и да продължи дори след получаване на книжката.", "date": "2019.12.18", "title": "Не изпит, а анкета по пътна безопасност се предлага за учениците в седми клас"}
{"url": "https://www.dnevnik.bg/photos/snimka_na_denia/2019/12/18/4007251_snimka_na_denia_pernichani_na_bania_pred/", "text": "Жители на Перник организираха днес сутринта флашмоб пред Министерството на околната среда и водите в знак на протест срещу един от главните виновници за създаденото бедствено положение в стохилядния град. Те носеха кърпи, душ и легени, с които символизират ситуацията, в която са поставени жителите на града.", "date": "2019.12.18", "title": "Снимка на деня: Перничани на баня пред екоминистерството"}
{"url": "https://www.dnevnik.bg/biznes/2019/12/18/4007237_osem_obshtini_ne_sa_vurnali_v_srok_bezlihvenite_zaemi/", "text": "След като през 2017 г. Министерството на финансите отпусна безлихвени кредити на 9 общини заради техните финансови затруднения, само една е върнала парите в срок, съобщава \"Сега\". Това е Мизия, която е погасила заема от 440 хил. лв. Парите е трябвало да бъдат върнати към 1 декември 2019 г.  Другите, получили пари, са Перник, Белово, Тетевен, Септември, Велинград, Сливен, Сунгурларе, Видин. По-късно през 2018 г. безлихвени заеми получиха също Симитли и Стамболово. Те трябва да възстановят парите до 1 декември догодина. През тази година ведомството не е одобрявало планове за финансово оздравяване и не е отпускало средства. Общият размер на предоставените заеми през 2017 г. е 24.4 млн. лв.", "date": "2019.12.18", "title": "Осем общини не са върнали в срок безлихвените заеми на Министерството на финансите"}
{"url": "https://www.dnevnik.bg/analizi/2019/12/18/4007252_deset_idei_kum_premiera_za_resheniia_na_problemi/", "text": "                         Премиерът се срещна с медицинските сестри, които протестират за по-добро заплащане. Предложението му лекарите да дадат част от заплатите си на сестрите поставя нови жалони в управленските практики и предлагам да бъде използвано повсеместно. Лятото да даде на зимата 4-5 градуса от топлината си. Така избягваме летните жеги, а зимата ще е приятно мека. В някои по-топли части на страната ще отпадне нуждата хората да слагат зимни гуми на колите. Жените да дадат на мъжете малко коса. Голяма част от мъжете имат някаква форма на плешивост, а в същото време жените размятват буйни коси и постоянно ходят на \"фъш-фъш\". Не може така! Майничките го раздават прекалено разкошно напоследък и са вирнали нос. Бяха европейска столица на културата, имат си чудесен квартал \"Капана\" и какво ли още не, докато столицата превива гръб под натиска на рустикалните тълпи, прииждащи от цялата страна в търсене на успех и пари. Осемгодишната доминация на \"орлите\" вече дотяга. Великден и Коледа да дадат малко блажно на постите. Не е справедливо 40 дни да караш на марули, картофи и моркови, а после да ядеш мръвки и баклави като невидял. Конкурсът \"Мис Свят\" да отпусне малко финес и блясък на конкурса \"Мис България\". По неин избор, нямаме претенции кое ще е. Да не се стискат, Дунав е на всички българи! Нова година да отлее малко шампанско на другите празници. Нормално ли е 95% от българите да пият шампанско само на 31 декември? Като за страна от ЕС не е нормално. Хората, които плащат 120 000 долара за банан, залепен със сиво тиксо на стената, да ни дадат малко пари, защото очевидно имат излишни средства и странна ценностна система.", "date": "2019.12.18", "title": "Русе да даде малко вода на Перник – 10 идеи за премиера"}
{"url": "https://www.dnevnik.bg/analizi/2019/12/18/4007279_bogatstvo_za_vsiaka_durjava/", "text": "                         Мандатът на Сотир Цацаров като главен прокурор официално приключи преди ден с обнародването на президентския указ за предсрочното му освобождаване в Държавен вестник. Той безпроблемно замени досегашния си пост с председателското място в антикорупционната комисия (КПКОНПИ), без нито една парламентарна партия дори да намекне за възможност 7-годишното му управление в прокуратурата да бъде оценено по същество. По същия начин премина и процедурата във Висшия съдебен съвет (ВСС) по избора на заместника му Иван Гешев за негов наследник. Обсъждане на мандата на Цацаров така и не се случи, а стабилно мнозинство от 20-има членове на съвета два пъти подкрепи кандидатурата на Гешев. Единствено председателят на Върховния административен съд (ВАС) Георги Чолаков допусна през февруари възможност съдебните кадровици да оценят работата на досегашния главен прокурор. Но така и не повдигна този въпрос повече. \"Това е нещо, върху което може да се помисли наистина, защото, наблюдавайки всички избори на т.нар. трима големи досега, не е имало такъв вариант за оценка на свършената работа\", коментира Чолаков в интервю пред \"Медиапул\" девет месеца преди окончателния избор на Гешев за наследник на Цацаров. Сред въпросите, които така и не бяха обсъдени нито във ВСС, нито в парламента, бяха неразследваните съмнения за търговия с влияние и намеса на изпълнителната власт в съдебната, провокирани от скандала \"Яневагейт\". Съдебните кадровици и политиците никога не се занимаха по същество и с твърденията на издателя на в. \"Сега\" Сашо Дончев, че е бил заплашен от Цацаров по време на тяхна среща в офиса на Георги Гергов в ЦУМ. Внимание не бе отделено и на изявленията на действащи съдии за влияние на депутата от ДПС Делян Пеевски в кадровата политика на ВСС. Последният бе посочен от Цветан Цветанов през 2013 г. като човек, който има влияние над вече бившия главен прокурор и между двамата има \"синхронизация\". Именно с Цацаров пък бе единствената среща на Пеевски по време на двудневното му председателстване на ДАНС. Друга основна тема с участието на медийния магнат и депутат от ДПС, по която не се чуха въпроси и обяснения от високите етажи на политическата и съдебната власти, е липсата му по делото за източването на фалиралата КТБ. Въпреки разкритията на бившия му съдружник и основен подсъдим по казуса Цветан Василев и въпреки десетките документи, свидетелстващи, че Пеевски е имал общо с банката. Случайно или не, Иван Гешев се издигна от редови до главен прокурор в мандата на Цацаров, водейки именно това разследване. Никой така и не пожела да изясни и взаимоотношенията между премиера Бойко Борисов и досегашния главен прокурор, които през тези 7 години всяка сряда провеждаха съвместни заседания със службите в Министерския съвет, а често и пресконференции по оперативни въпроси. Въпреки че последните свидетелства на Цацаров за политическо вмешателство в съдебната власт чрез разговори \"в две други сгради\" станаха факт през последния месец, и ВСС, и политиците подчертано ги наглижираха и дори не пожелаха да ги обсъждат. На този фон за никого не бе изненада, че по време на процедурата му за избор на антикорупционната комисия (КПКОНПИ) Цацаров не бе поставен в положение на кандидат, защото към него на практика въпроси нямаше. Че ситуацията ще бъде такава, се знаеше още от момента, в който управляващото мнозинство го номинира за поста на извънреден брифинг в парламента. \"Или Цацаров, или да не се занимаваме. Все ни е едно кой ще бъде друг, ако не той\", обясни тогава вижданията на колегите си народният представител Емил Димитров-Ревизоро. На поредица въпроси дали не се вълнуват от признанията на Цацаров за вмешателство в изборите по върховете на съдебната власт депутатите не отговориха. Нещо повече – те обявиха, че думите на главния прокурор се вадят от контекст. Последвалото му изслушване пред парламентарната комисия за борба с корупцията мина в същия дух - без никакви въпроси по същество. Така, вместо да коментира пред депутатите защо в рамките на неговия мандат като главен прокурор държавното обвинение така и не успя да постигне ефективна присъда срещу представител на високите етажи от властта, Цацаров се концентрира върху административни въпроси в КПКОНПИ. Дни след това в пленарната зала подкрепа за кандидатурата му под строй изразиха народни представители от ГЕРБ, ДПС и \"Обединени патриоти\". Още при обявяването на номинацията му народният представител от движението Хамид Хамид обяви, че Цацаров е \"богатство за всяка държава\". А при самото гласуване колегата му Симеон Симеонов декларира подкрепата на парламентарната група на ДПС за Цацаров, определяйки го като \"брилянтен юрист\". \"Естествено, ще гласувам за г-н Цацаров, защото не може да си успешен главен прокурор толкова години, а да не можеш да ръководиш една комисия\", каза Георги Марков (ГЕРБ). \"Осем години съм бил министър и не сме работили с прокуратурата толкова добре, колкото по времето на мандата на г-н Цацаров\", каза Вежди Рашидов (ГЕРБ), добавяйки: \"Като главен прокурор той демонстрира надпартийност и издигна авторитета на българската прокуратура.\" Депутатите от \"Атака\", които напуснаха парламентарната група на \"Обединени патриоти\", също заявиха подкрепата си. По думите на Явор Нотев досегашният главен прокурор е \"един от най-вещите и опитни юристи\" и именно опитът му като ръководител на прокуратурата наклонява везните към неговата кандидатура. Опозиционната БСП, чиято парламентарна група взе решение да гласува \"против\" Цацаров, пък се разцепи и около половината от присъстващите в залата нейни депутати всъщност гласуваха \"за\" него. Иначе социалистите така и не отправиха критики към главния прокурор, нито му поставиха въпроси за мандата, а се ограничиха само с несъгласие с процедурата, по която се избира шефът на КПКОНПИ. Впоследствие социалистите дори отказаха да се занимават с въпроса за разцеплението. По неофициална информация на \"Свободна Европа\" в предложението за дневния ред на пленума им в събота е имало такава точка, но изпълнителното бюро на партията е решило да не повдига въпроса. Както \"Свободна Европа\" вече писа, на \"Позитано 20\" се е разиграла същинска кампания в подкрепа на бившия главен прокурор, а лидерът Корнелия Нинова спря опитите за номиниране на негов конкурент за КПКОНПИ. Отделни по-опозиционно настроени депутати като Крум Зарков са се опитвали да поставят въпроси на Цацаров, включително в пленарната зала по време на изслушването му. Никой не попита обаче нито за края на мандата му, белязан от репликата за \"две други сгради\", нито за началото, маркирано от думите на тогавашния градски прокурор Николай Кокинов към Бойко Борисов по адрес на Цацаров: Всъщност за топлите отношения между изпълнителната власт и новоизбрания председател на КПКОНПИ се знаеше още преди той да стане главен прокурор в края на 2012 г. Цацаров два пъти бе награждаван като съдия с оръжие от МВР, а малко преди да оглави държавното обвинение, бе определян недвусмислено като \"стабилен\" от тогавашния силов вицепремиер Цветан Цветанов. Впоследствие химията между двамата се загуби, Цветанов дори бе подсъдим, макар и неосъден, но добрите отношения между Цацаров и Борисов се възродиха и запазиха константни. До степен, че в последния ден от мандата си бъдещият председател на КПКОНПИ беше удостоен от вътрешния министър Младен Маринов с орден \"За доблест и заслуги\". За нов пистолет не беше съобщено.", "date": "2019.12.18", "title": "\"Богатство за всяка държава\""}
{"url": "https://www.dnevnik.bg/video/2019/12/18/4007278_kak_ivan_geshev_poloji_kletva_kato_glaven_prokuror/", "text": "Иван Гешев встъпи в длъжност и вече официално е новият главен прокурор. На тържествена церемония в Съдебната палата той положи клетва с ръка на Конституцията, а след това спомена части от Библията и цитира Ейбрахам Линкълн и Васил Левски и дори се оплака, че го чака изключително тежък и труден мандат, но пък цената си заслужавала. Цялата церемония гледайте на видеото, а повече за това как протече тя и кой присъства на нея ", "date": "2019.12.18", "title": ""}
{"url": "https://www.dnevnik.bg/sport/2019/12/18/4007298_taisun_fjuri_pokani_djoshua_za_sparing_partnyor/", "text": "Тайсън Фюри обяви, че ще се радва да се готви за мача си с Дионтей Уайлдър, като направи спаринг със световния шампион Антъни Джошуа. През  февруари 2020 г. Фюри  излиза в мач-реванш за пояса на Световния боксов съвет (WBC) с Уайлдър, след като двамата завършиха наравно през декември 2018 г. \"Ще се радвам, ако си в моя лагер и тренираме за тази битка, за да може да дам на Дионтей Уайлдър истински отпор. Надявам се да ме разбираш правилно, искам да направим спаринг, а когато приключа с Уайдлър, ще се бия с теб, Ей Джей\", каза Фюри. Също така той поздрави Джошуа след  победата му над Анди Руис . На 7 декември британецът си върна поясите на Международната боксова федерация (IBF), Световната боксова асоциация (WBA) и Световната боксова организация (WBO). Джошуа също подходи с уважение към Фюри, обявявайки, че според него бившият шампион този път може да победи Уайлдър. Междувременно Фюри обяви и новия си треньорски щаб. Той се  раздели с Бен Дейвисън , който го готвеше в последните му пет мача, и в бъдеще ще работи с американеца Джаван Шугар Хил. Той е племенник на легендарния Еманюел Стюърт, който дълги години беше треньор на Владимир Кличко, а през 2012 г. почина.", "date": "2019.12.18", "title": "Тайсън Фюри покани Джошуа за спаринг партньор"}
{"url": "https://www.dnevnik.bg/video/2019/12/18/4007157_kubrat_pulev_bulgarite_triabva_da_razchistiat_shubraka/", "text": "Кубрат Пулев често говори за българщина и родолюбие. Говори и по политически теми като избора на самолетите за армията. А смята ли да влезе в политиката? Професионалният боксьор отговори на този въпрос в интервю за \"Дневник\". Според него България е райско кътче, но от хората зависи да го разчистят и да го оценят.", "date": "2019.12.18", "title": ""}
{"url": "https://www.dnevnik.bg/bulgaria/2019/12/18/4007305_obedinenite_patrioti_predlagat_po-tejki_sankcii_za/", "text": "Увеличаване на продължителността на наказанието лишаване от свобода при посегателства над лекари, медицински сестри и други медицински работници иска малкият коалиционен партньор \"Обединени патриоти\". За да реализират идеята си, те са внесли промени в Наказателния кодекс. \"Обединени патриоти\" настояват при тежка телесна повреда наказанието да стане 7 години затвор вместо досегашните 5, при средна санкцията да бъде увеличена от 3 на 5 години, а при лека - от 1 на 2 години. Искането е на няколко депутати начело със зам.-председателя на парламента Валери Симеонов. Според данни на Българския лекарски съюз, цитирани от Симеонов, 90% от медиците са били жертва на насилие. По информация на Министерството на здравеопазването през миналата година има близо 400 случая на физически нападения над медицински работници.", "date": "2019.12.18", "title": "\"Обединените патриоти\" предлагат по-тежки санкции за нападение над лекари"}
{"url": "https://www.dnevnik.bg/evropa/2019/12/18/4007323_nad_15_hil_dushi_otnovo_poiskaha_ostavkata_na_babish/", "text": "Около 15 хил. души по данни на полицията отново протестираха снощи срещу чешкия премиер Андрей Бабиш в центъра на Прага седмица след предишната демонстрация, на която е имало 50 хил. души, предадоха \"Ройтерс\" и \"Франс прес\". Протестното движение се организира от групата \"Един милион мигове за демокрацията\", която иска оставката на премиера. Бабиш е замесен в афера с  измама с европейски субсидии  и е в конфликт на интереси според доклад на Европейската комисия. Във вчерашната демонстрация участваха редица опозиционни депутати. Лидерът на Партията на пиратите Иван Бартош заяви, че Чехия преживява най-мрачните часове в историята си от падането на комунизма през 1989 г. заради съществуващите според него заплахи за правовата държава и свободата на медиите. В агроиндустриалната империя \"Агроферт\", която милиардерът Бабиш създаде, преди да се захване с политика, влиза и влиятелна пресгрупа, отбелязва АФП. Въпреки протестите обаче партията на Бабиш \"Действие на недоволните граждани\" (АНО) продължава да е най-популярната в Чехия с около 30 процента подкрепа, двойно повече от следващата в класацията, отбелязва \"Ройтерс\". /БТА", "date": "2019.12.18", "title": "Над 15 хил. души отново поискаха оставката на Бабиш"}
{"url": "https://www.dnevnik.bg/analizi/2019/12/18/4007300_pet_osnovni_iskaniia_v_zdraveopazvaneto_kreshtiat_za/", "text": "                         Ако бях с медицинските сестри на срещата с премиера Бойко Борисов, щях да поставя пет основни искания и след тяхното изпълнение да пристъпя към следващите, защото тези крещят за изпълнение в краткосрочен и средносточен план – 3 до 5 години: Докато се премине на диагностично свързани групи (жив да съм да го видя!) –  Достатъчно е ежемесечно да се проверяват по една произволно избрана бройка от всяка специализирана клинична пътека на 20 избрани болници. Така, ако консултантите са двама, а клиничните пътеки са средно 10 за специалност, ще могат за една година да оценят работата на 240 болници и да прегледат 2400 клинични пътеки. Ако сметката ми е точна и не съм сглупил с числата, изглежда просто като фасул. Това е предложение към д-р Дечо Дечев ( .).   Така ще се знае кой колко трябва да получи по определена клинична пътека и няма да се налага да чака подаяния от ръководството. – болници и извънболнични центрове. Така, ако могат да се издържат, нека бъдат 1000!    Още преди повече от 10 години те бяха около 100, а сега може и да са се удвоили. Закритите могат да изпълняват функции на спешни центрове с квалифицирани екипи, които да обслужват само спешни случаи при ограничена леглова база. Ако това се случи в близките пет години, ще повярвам, че кокошката е преди яйцето, а петелът е по-късен каприз на природата. Понеже частните болници имат всички вкупом ще започнат обясняват как това е абсурдно и невъзможно. Постоянно чувам такива вопли. Когато чуя това, започвам да си мисля, че този, който го твърди, или бърка в кацата с мед, или предстои да бръкне. Всичко може с политическа воля, но никоя партия, която е на власт, не желае в името на по-добро здравеопазване да падне от власт. Властолюбци днес много, малкото добри държавници вече близо столетие, че и отгоре, са под земята, а днешните – още по-дълбоко. С малък натиск върху паметта или с по-дълбоко нахлуване в \"Гугъл\" ще изкарате на светло всички бивши и настоящи управители на частни болници, членове на бордове и пр. и няма никак да се изненадате, че някои от тях на високи държавни позиции в миналото, раздавачи на финансово щастие, тайни агенти на прогреса, които знаят кое как става, и ако за вас слънцето изгрява само сутрин от изток, за тях винаги и от всички посоки.", "date": "2019.12.18", "title": "Пет основни искания в здравеопазването крещят за изпълнение"}
{"url": "https://www.dnevnik.bg/sviat/2019/12/18/4007329_avstraliia_otbeliaza_nai-topliia_den_otkakto_ima/", "text": "Вчера е бил най-топлият ден в Австралия, откакто се водят статистики в тази насока. Средните температури в страната са били 40.9 градуса по Целзий, съобщи днес австралийската метеорологична служба, предадоха световните агенции. Предишният рекорд в тази насока (най-горещ ден в Австралия въз основата на средните дневни температури) беше поставен през януари 2013 г. в разгара на австралийското лято и беше 40.3 градуса по Целзий. Австралийската метеорологична служба очаква новият рекорд да бъде подобрен скоро заради продължаващата гореща вълна, влошаваща обстановката с пожарите в страната. Вчера най-горещото място в Австралия е било Седуна в южната част на страната, където бяха измерени 46.5 градуса по Целзий. По този показател (най-горещо място в страната за един ден) обаче рекордът не е счупен и най-горещото място в Австралия, откакто се водят статистиките, все още си остава затънтеното градче Однадата в южната част на страната, където на 2 януари 1960 г. бяха измерени 50.7 градуса по Целзий, припомня ДПА. Сега за това градче метеоролозите прогнозират до 47 градуса по Целзий за следващите три дни. Очаква се температурите в Оук Вали в Югозападна Австралия пък да достигнат утре 49 градуса по Целзий. /БТА", "date": "2019.12.18", "title": "Австралия отбеляза най-топлия ден, откакто има статистика"}
{"url": "https://www.dnevnik.bg/video/2019/12/18/4007277_geshev_ne_vijdam_diskusiia_za_konstitucionna_reforma/", "text": "Не виждам дискусия за конституционна реформа. Виждам полически заявки в най-общ план и се цитира Конституцията. Никой не е казал какво иска да променя в Конституцията\", заяви новият главен прокурор Иван Гешев минути след като встъпи в длъжност. Този месец държавният глава Румен Радев обяви, че има намерение да иниицира промени в основния закон на страната и част от тях ще са свързани с ролята на прокуратурата. Той вече обсъди този въпрос с представители на академичната общност, а в четвъртък ще се срещне и с представители на неправителствени организации и професионални сдружения на магистрати. Според Иван Гешев обаче дебатът е трябвало да започне едва след конкретно предложение за промяна.  \"Когато инициираш дебат, логично е да го направиш, когато имаш тема. Темата трябва да е конкретна. За мен не е ясно каква е темата на дебата, когато стане ясна, ще кажа моето лично мнение. Сигурен съм, че и прокуратурата ще каже своето мнение. Смятам след Нова година да свикам консултативен съвет от изтъкнати юристи към главния прокурор, от които също ще бъде поискано становище. Едва тогава цялостно прокуратурата ще излезе със своето становище. Това към момента е политически въпрос, в него няма право\", заяви той. Гешев се оплака, че го чака \"най-тежкият мандат\", защото прокуратурата е подложена на \"много атаки, които целят дестабилизация\". Как протече церемонията по встъпване в длъжност на Гешев и кой присъства на нея  четете тук.", "date": "2019.12.18", "title": ""}
{"url": "https://www.dnevnik.bg/video/2019/12/18/4007262_cacarov_da_privetstvame_debatite_za_promiana_na/", "text": "Ако консултациите и дебатите за промяна на Конституцията са насочени за доброто на прокуратурата и за доброто на българските граждани, защото те не могат да бъдат само за доброто на прокуратурата, те трябва да бъдат приветствани\". Това заяви Сотир Цацаров минути след края на церемонията по встъпването в длъжност на новия главен прокурор Иван Гешев. \"Ако целият дебат за промени в основния закон цели да създаде някаква платформа за някаква дискусия, която ще обслужи идващи политически проекти или идващи избори, това е безполезно упраженение\", каза още Цацаров. Той обясни, че напуска кабинета на главния прокурор с усещането, че е свършил немалко работа. Как протече церемонията по встъпване в длъжност на Гешев и кой присъства на нея  четете тук.", "date": "2019.12.18", "title": ""}
{"url": "https://www.dnevnik.bg/biznes/2019/12/18/4007331_deputatite_odobriha_patenten_danuk_za_imotite_v_onlain/", "text": "За 2020 г. за местата за настаняване до 20 стаи, регистрирани по Закона за туризма, се прилага размерът на патентния данък, определен в границите от 25 до 250 лв. за стая, по реда на Закона за местните данъци и такси, реши парламентът, съобщи БТА.  Народното събрание прие на второ четене промени в Данъчно-осигурителния процесуален кодекс (ДОПК), с които се изменя и Законът за местните данъци и такси. За места за настаняване с не повече от 20 стаи, категоризирани с една или две звезди или регистрирани по Закона за туризма - данъкът се определя за стая според местонахождението на обекта: от 25 до 250 лв., записаха депутатите. Общинският съвет определя с наредба размера на данъците при условията, по реда и в границите, определени от закона.  При приемането на бюджет 2020 депутатите решиха, че онлайн платформи като Booking и Airbnb се задължават да предлагат само \"категоризирани\" или \"регистрирани\" обекти за краткосрочно настаняване. Регистрацията на местата за временно настаняване ще се извършва от кметовете на общини или от оправомощени от тях длъжностни лица. Онлайн платформите ще бъдат спирани, ако предлагат некатегоризирани или нерегистрирани места за настаняване. Вносителите на поправката в Закона за туризма чрез текстове в Закона за бюджета за 2020 г. Менда Стоянова (ГЕРБ) и Валери Симеонов (НФСБ) мотивираха поправките с желание тези обекти да излязат от сивия сектор и да плащат данъци. Първоначалната им идея бе да бъдат задължително категоризирани със звезди, но заради реакция от страна на компании, управляващи такива имоти, текстът даде възможност и за регистрация. Впоследствие бе внесено предложение собствениците на такива имоти да плащат патентен данък. ", "date": "2019.12.18", "title": "Депутатите одобриха патентен данък за имотите в онлайн платформите"}
{"url": "https://www.dnevnik.bg/gradska_sreda/2019/12/18/4007382_dobrovolci_toploficiraha_kushti_v_kvfakulteta_i_8/", "text": "Локално парно вече имат няколко ромски семейства в кв. \"Факултета\". То е с един голям котел с водна риза, монтиран в стаята на бившo кафене, и по тръби топлината му се разпределя към съседните къщи. Там от два дни се топлят с радиатори и вместо да пушат осем комина, дим излиза само от един – от кафенето. И то с контролирано гориво – сухи дърва. Сега в тези домове печките вече не горят с пластмасови чаши, дограма, талашит, гуми и какви ли не отпадъци. Начинанието е на млади артисти от формация \"Дестръктив криейшън\", които търсят начин да намалят вредните емисии във въздуха на София от комините във \"Факултета\". \"Ние сме анонимни артисти и събрахме радиатори втора употреба от приятели. Купихме на старо и котел с водна риза, монтирахме го и сега тези семейства са първите топлофицирани в квартала. Не сме по някакъв проект, а действаме сами\", разказаха за \"Дневник\" от формацията.      Целта им е да топлофицират по този начин колкото се може повече къщи във \"Факултета\" и така реално да допринесат за подобряване на въздуха в София. Артистите са се дегизирали с червените одежди на Дядо Коледа, газят с гумени ботуши в калта, а подире им тичат дечурлигата от квартала. Дошли са преди месец и първо обикаляли напосоки из схлупените къщи и бараки. \"Поставихме първото парно в домовете на тези, които първи ни повярваха и сами дойдоха с нас да пренесат тежките радиатори\", казва един от артистите. Това са Ангел, Банко, Ненка, Савка, Боби. Савка показва дома си – под прозореца грее бял чугунен радиатор, а внучетата й, две близначки и по-голямо момиче, играят на пода. До вратата стои студено старото кюмбе с кюнци.      Досега в него са горили каквото донесат децата от контейнерите, по думите й – пластмасови чаши, дограма, талашит, стари кабели, за да остане само металната жица и да я предадат на \"Вторични суровини\". \"Сега не ходим да събираме по кофите. Тази нема да я палим, защото ми е по-чисто (сега). Печката пушеше в стаята и ставаше мръсно. Ще я изкарвам вече\", сочи тя кюмбето. Савка е стигнала до извода, че старото кюмбе е одимявало стаята и затова една от 8-годишните близначки започнала да кашля постоянно и да боледува често. Децата учат в 113 училище и говорят чист български.      В съседната къща домакинята Ненка има два радиатора – в хола и в спалнята. Мъжът й Банко е от първите, пренасяли радиаторите за парното. Той сега е на работа в \"Чистотата\", обяснява тя и показва колко е чисто вече в дома й. Съседките завистливо надничат и взаимно се навиват на следващата акция на \"Дестръктив криейшън\" да пратят мъжете си да помагат, за да ги топлофицират и тях.      \"Предстои ни да съберем още радиатори втора употреба и да намерим по-голям котел с водна риза. Така ще спрем още повече комини да пушат\", обясняват младите артисти. И непрекъснато повтарят, че тези роми са съвсем нормални хора с деца, които са имали участта да се родят в тези \"тъжни места\". И търсят начин да подобрят условията си на живот. \"Затова сме нарекли проекта си \"Топли хора\", обясниха от \"Дестръктив криейшън\". Първите семейства с парно вече са \"проповедници\" на идеята сред другите жители на квартала. Колкото повече къщи се топлофицират по този начин, въздухът в София през зимата ще стане поне малко по-чист и прозрачен. Димът само от един комин е вреден колкото 13 автомобила, са изчислили от гражданската организация AirBG.info. Излиза, че само с първия котел е спестен димът от 104 автомобила. За начинанието администрацията на район \"Красна поляна\" се отчете с една каруца сухи дърва за огрев. Зам.-кметът Николай Вушовски присъства на запалването на котела с водната риза. Няма как районът да помага в такива случаи, защото \"тука няма улици, няма канализация, къщите са незаконни\", обясни той. На първо време си струва коминът на котела с водна риза да получи от прословутите филтри, които ще се монтират, за да чистят дима. \"Ако някой иска да помогне за нашата инициатива \"Топли хора\" - насреща сме да говорим. Ние не искаме да му дадем банкова сметка и той да преведе едни пари, защото не искаме нещата да стават така. Досега радиаторите са дарени от приятели и те стават част от този проект. Всеки, който иска да се включи, ще знае, че прави стъпка към целта – въздухът в София да става по-чист\", обясниха организаторите от \"Дестръктив криейшън\". Повече информация може да се намери на страницата им в социалните мрежи.", "date": "2019.12.18", "title": "Доброволци топлофицираха къщи в кв. \"Факултета\" и 8 комина спряха да пушат"}
{"url": "https://www.dnevnik.bg/biznes/2019/12/18/4007383_internet_platforma_shte_pokazva_v_realno_vreme_kak_se/", "text": "Националният статистически институт (НСИ) пусна от днес на сайта си платформа  Мониторстат , която дава информация в реално време за това какви национални или европейски програми и стратегии се изпълняват и докъде е стигнало прилагането им. Системата улеснява контрола на гражданите върху изпълнението на тези програми в отделните сфери - здравеопазване, заетост, демографска политика, регионално развитие др., обясни Диана Янчева, зам.-председател на НСИ. Тя посочи и че с пускането на системата, която постоянно ще се допълва, се улеснява много дейността на фирмите, които кандидатстват за финансиране на проекти по европейски програми. За целта те в момента са длъжни да поискат два вида справки от централата или регионалните поделения на института. За тях плащат такси между 12 и 25 лв. (за удостоверение за икономическа дейност) и между 50 и 200 лв. (в зависимост от спешността за годишен отчет за дейностите). В допълнение справките по тези искания могат да бъдат получени само лично от управители или собственик на фирмата, който трябва да ги сканира и изпрати на съответното място. С пускането на платформата сега всички ще се прави онлайн, без да се подават заявления от кандидатите, нито ще се събират такси, нито служител на института лично ще подписва и подпечатва всичко, както е в момента. В допълнение с това ще бъдат облекчени и управляващите органи по европейските програми, тъй като няма да обработват тези хартиени документи, обясни Янчева. Тя посочи, че във времето е имало и опити за издаване на фалшиви справки от името на НСИ, заради което служители губели време и да дават показания по заведените дела. Платформата е разработена от \"Мапекс\" и струва 548 380 лв., които са по оперативна програма \"Добро управление\".", "date": "2019.12.18", "title": "Интернет платформа ще показва в реално време как се изпълняват европрограмите"}
{"url": "https://www.dnevnik.bg/politika/2019/12/18/4007384_vsichki_bez_dps_podkrepiat_otlaganeto_na_dulgo_chakan/", "text": "След протести на родителски групи и критики от страна на Светия синод на Българската православна църква всички партии в парламента без ДПС са склонни да подкрепят отлагането с шест месеца на новия закон за социалните услуги. Темата е била обсъдена на председателски съвет на Народното събрание, разказаха депутати пред \"Дневник\". В последните дни социалният министър Деница Сачева имаше срещи с парламентарните групи, за да обсъдят казуса. По предложение на \"Обединените патриоти\" днес ресорната комисия в парламента ще приеме текстовете от закона да влязат в сила от 1 юли, а не от 1 януари. Окончателно решението ще бъде гласувано в пленарната зала в петък. Новият закон за социалните услуги бе приет през февруари т.г. след повече от 5 години дебати и обсъждане на различни концепции за реформа в социалната сфера. Неговата основна цел е да повиши достъпността и качеството на социалните услуги, които държавата делегира като дейност на общините. Техният брой е 1356 и касаят хора с увреждания, възрастни хора, децата в риск и др. (още четете  тук ). Макар в закона да няма подобни текстове, бе създадена истерия, че чрез него ще се отнемат деца, която доведе до протести и критична позиция на Светия синод. Днес Деница Сачева отново обяви, че иска отлагане на закона с шест месеца, за да се отговори на общественото недоволство, да се видят текстовете, които притесняват хората, и да се направи широк дебат. Тя каза, че отношенията между родители и деца не са предмет на закона, а в него само се променя дефиницията на \"деца в риск\", като от групата отпадат децата с увреждания. От БСП ще питат Конституционния съд за някои от текстовете. Законът предизвика остро недоволство от страна на противници на оттеглената Стратегията за детето, според които има план за отнемане на деца от семействата им. Те твърдят, че текстове от вече несъществуващия документ са прокарани в закона и ще се даде възможност на неправителствени организации, финансирани от чужбина, и частни фирми да \"аутсорсват\" социални грижи, с което трайно ще се промени социалната сфера в България. Петдесет и шест граждански организации пък настояват законът да влезе в сила от 1 януари, за да няма срив в системата. Според Деница Сачева и в момента неправителствени организации извършват социални услуги там, където общините нямат капацитет, или в 15% от случаите. В 49 общини обаче няма социални услуги, които - ако се поемат от неправителствени организации, няма да им носят печалба. За социални услуги държавата дава 294 млн. лв. на година.      Сдружение РОД (\"Родители обединени за децата\"), което организира няколко протеста срещу промените в закона, днес също излезе на шествие в центъра на София. Около 100 души изразиха недоволството си пред Народното събрание, след което техни представители влязоха в парламента за разговори с депутати. \"Нашите очаквания за отлагане на Закона за социалните услуги за период от 6 месеца се оправдаха. Взето е политическо решение за отлагането му за такъв период. Искаме да подчертаем, че сдружение \"РОД\" ще продължи действията си в посока пълна отмяна на Закона за социалните услуги\", написаха в страницата си във \"Фейсбук\" РОД.", "date": "2019.12.18", "title": "Дезинформацията за отнемане на деца доведе до отлагане на дълго чакан закон"}
{"url": "https://www.dnevnik.bg/sport/2019/12/18/4007324_snimka_na_denia_kubrat_pulev_-_boksyorut_leitenant/", "text": "Кубрат Пулев беше повишен от сержант в лейтенант от резерва на Въоръжените сили. На церемония в Министерството на отбраната той получи пагоните си.", "date": "2019.12.18", "title": "Снимка на деня: Кубрат Пулев - боксьорът лейтенант"}
{"url": "https://www.dnevnik.bg/biznes/2019/12/18/4007398_realen_magazin_shte_zamesti_centura_za_poruchki_na/", "text": "Нов магазин на ИКЕА ще отвори врати във Варна, съобщи компанията. Той ще бъде първият магазин с напълно нов концептуален формат, различен от този на вече утвърдените търговски обекти на компанията в България и ще предложи по-голяма достъпност и удобство за клиентите. Откриването е планирано за втората половина на 2020 г., а мястото е Delta Planet Mall. Сега там има център за поръчки на шведския мебелен гигант. Магазинът ще бъде проектиран по иновативен за локация като търговски център модел с обща площ от 8 хил. кв.м, от които 5400 кв.м са търговските площи. Този нов етап на развитие е част от стратегията на ИКЕА да бъде по-близо до възможно най-много хора, осигурявайки им желания комфорт и вдъхновение, обясняват от компанията. \"В днешната динамична среда градската култура бързо променя начина ни на живот. Ние винаги се водим от желанието да срещнем все повече клиенти по иновативен начин в България, предлагайки им удобни и модерни възможности за домовете им и лесен достъп до нашите продукти в комбинация с отлично клиентско преживяване\", сподели Николаос Ифантидис, управител на ИКЕА - България.", "date": "2019.12.18", "title": "Реален магазин ще замести центъра за поръчки на ИКЕА във Варна"}
{"url": "https://www.dnevnik.bg/biznes/2019/12/18/4007418_cigarenite_kompanii_otnovo_otchitat_spad_v_upotrebata/", "text": "Отново рекордно нисък е делът на потреблението на цигарите, непредназначени за българския пазар, през третото тримесечие на 2019 г., отчитат цигарените компании. По техни данни през периода той е 3.3 на сто. Резултатът беше отчетен на представянето на традиционното изследване на празните опаковки от цигари, което се провежда по поръчка на петте тютюневи компании от \"Инициативата срещу незаконната търговия\"* всяко тримесечие. Това е най-ниското ниво на потребление на цигари без български акцизен бандерол (т.е. за които не са платени косвени данъци в България), откакто проучването се провежда у нас. България остава с най-нисък процент сред страните в Европейския съюз, където изследването се е провело през същия период на годината, посочват компаниите. Премиерът Бойко Борисов обичайно участва в представянето на данните. Днес не бе на събитието, но коментира данните с пост в профила си във \"Фейсбук\".  Според тях институциите са постигнали много устойчив успех в борбата срещу незаконните цигари и той трябва да бъде запазен дългосрочно, за да се защитят приходите от акциз в бюджета и легалната търговия с тютюневи продукти. Намаляването на дела на незаконния пазар на цигари е пряко свързано с увеличението на приходите от акциз. За периода януари - октомври 2019 г. те се равняват на 2.268 млрд. лв., с близо 8% (+164 млн. лв.) повече спрямо същия период на миналата година, посочват компаниите. Според директора на Агенция \"Митници\" Георги Костов моделът на комуникация с тютюневата индустрия е работещ и може да се приложи към други сектори, за които агенцията отговаря. Той съобщи, цитиран в съобщение на компаниите, че през периода януари - ноември 2019 г. брутните приходи от акциз за тютюн и тютюневи изделия са в размер на 2.5 млрд. лв. Сумата е със 7.7% по-голяма от приходите за същия период на 2018 г. при непроменена акцизна ставка, както и със 150 млн. лева над планираните в бюджета.", "date": "2019.12.18", "title": "Цигарените компании отново отчитат спад в употребата на цигари без бандерол"}
{"url": "https://www.dnevnik.bg/sport/2019/12/18/4007316_policiiata_v_katalunia_opisa_klasiko_kato/", "text": "Безпрецедентни мерки за сигурност ще съпътстват голямото  испанско дерби между \"Барселона\" и \"Реал\" (Мадрид) . Срещата ще се проведе повече от седем седмици след първоначалната дата, на която беше насрочено. Сблъсъци в Каталуня и безредици в града доведоха до отлагане на срещата. Повече от 3000 полицай са ангажирани с охраната на стадиона и района около него. Освен това ще има няколко охранителни фирми и стюарди. Мерките за сигурност се предприемат заради планирани демонстрации на групировката \"Цунами демократик\". Тя обяви, че ще събере десетки хиляди души около \"Камп ноу\", които да попречат двубоят да бъде проведен. Групировката протестира заради присъдите на каталунски сепаратистки лидери. \"Това е най-голямата охранителна акция, която някога сме предприемали около \"класико\". Мачовете между \"Барселона\" и \"Реал\" винаги са много охранявани, но сега е дори повече от обичайно\", съобщиха от полицията в Каталуня. За целта двата тима ще бъдат настанени в един хотел преди мача, откъдето полицията ще ги ескортира заедно до \"Камп ноу\". Автобусите ще пристигнат и по-рано от обичайното на стадиона - вместо 90 минути преди началото на срещата те ще са на \"Камп ноу\" два часа по-рано – около 19 ч.", "date": "2019.12.18", "title": "Полицията в Каталуня описа \"класико\" като най-голямата охранителна акция"}
{"url": "https://www.dnevnik.bg/video/deniat_s_veselin_dremdjiev/2019/12/18/4007436_vesela_cherneva_velikobritaniia_shte_e_nai-golemiiat/", "text": "Великобритания ще е най-големият губещ от Брекзит, убедена е Весела Чернева, директор на българския офис на Европейския съвет за външна политика. В предаването \"Денят с Веселин Дремджиев\" по ТV+ и TV1 тя коментира как напускането на ЕС ще се отрази на жителите на Острова. \"Англичаните си мислят, че могат сами да сключват добри търговски споразумения, добри споразумения по сигурност. Много отдавна една страна не може да постигне това\", подчерта тя. Според нея може да се окаже, че Борис Джонсън е не само премиерът, който е извел Великобритания от ЕС, но и премиерът, който е успял да я раздроби. Цялото интервю с Весела Чернева гледайте във видеото.", "date": "2019.12.18", "title": ""}
{"url": "https://www.dnevnik.bg/photos/2019/12/18/4007378_fotogaleriia_kletvata_na_noviia_glaven_prokuror_ivan/", "text": "Иван Гешев се закле като главен прокурор. На тържествената церемония в Съдебната палата той пое поста от бъдещия шеф на антикорупционната комисия Сотир Цацаров.", "date": "2019.12.18", "title": "Фотогалерия: Клетвата на новия главен прокурор Иван Гешев"}
{"url": "https://www.dnevnik.bg/bulgaria/2019/12/18/4007461_pravitelstvo_sindikati_i_biznes_shte_podpishat/", "text": "Правителството, синдикатите и бизнесът ще подпишат до края на януари Национално тристранно споразумение по ключови области като енергетика, социална политика, икономическо развитие и екология, предаде БНР. Това е договорено днес сутринта на среща между премиера Бойко Борисов и представители на работодателските организации и профсъюзите. На срещата днес са обсъдени въпросите за цената на тока след частичната либерализация на пазара на електроенергия догодина, болничните и връщането на работодателите в Тристранния съвет. На 6 януари е планирано заседание на лидерите на работодателите и синдикати, от правителството ще участва Томислав Дончев. По темата за болничните решение предстои да бъде взето през следващите 40 дни.", "date": "2019.12.18", "title": "Правителство, синдикати и бизнес ще подпишат споразумение по важните за страната теми"}
{"url": "https://www.dnevnik.bg/sport/2019/12/18/4007431_britanka_stana_purvata_jena_s_pobeda_na_svetovnoto/", "text": "Световното първенство по дартс на  Професионалната дартс корпорация  (PDC) тепърва започна, но вече влезе в историята. Във вторник зрителите в лондонската зала \"Александра палас\" станаха свидетели на паметно събитие, след като Фалън Шерък стана първата жена с победа на световно първенство. 25-годишната британка написа история, побеждавайки Тед Евътс с 3:2 сета. Постижението на Шерък е още по-значимо, след като тя изоставаше с 1:2. Както самата тя обаче се изрази: \"Това е едва първи кръг\". \"Много съм горда, че помогнах жените вече да имат място на дартс картата. От дълго време ние ставаме все по-добри, така че беше време да победим мъж\", каза тя пред BBC. Шерък е едва  една от двете жени , които се класираха сред 96-те участници на световното първенство. В хода на срещата с Евътс (77-и в ранглистата) тя отбеляза шест максимума от 180 точки. Най-големият чекаут, който британката направи, беше 106 срещу 68 за съперника ѝ. Победата ѝ на световното първенство идва две години след обидите, на които беше подложена след участието си на световното първенство на Британската дартс организация (BDO). Тогава Шерък се подложи на операция за отстраняване на бъбрек, което доведе до много голямо подуване на лицето. В социалните мрежи обаче имаше обиди към нея. \"Това само ме вдъхнови да ставам по-добра и да докажа на хората, че грешат за мен, каза още британката. Не искам да повтарям какво говореха за мен, но само ще кажа, че най-основното беше, че съм човек с огромно лице.\" \"Има много жени, които могат да играят на моето ниво, а сигурно са и по-добри. Просто ние се нуждаем от повече възможности. Сега сме само две на първенството, но предполагам, че с наша помощ това ще се промени в бъдеще\", добави Шерък.      Тя е едва петата състезателка в историята, която участва на световното първенство. 25-годишната Шерък получи голяма подкрепа от феновете в \"Александра палас\". \"Това определено ми помогна да се успокоя и да добия самоувереност в срещата.\" Шерък идва от семейство на състезатели, като баща ѝ и нейната сестра близначка Фелиша също играят дартс. Здравословните проблеми на първата жена с победа на световно първенство се появяват след раждането на нейния син Рори през 2014 г. Тогава тя започва да страда от проблеми с бъбрека, довели до отстраняването му и голямото подуване през 2017 г.", "date": "2019.12.18", "title": "Британка стана първата жена с победа на световното първенство по дартс"}
{"url": "https://www.dnevnik.bg/kultura/2019/12/18/4007274_tekstil_-_literaturnoto_spisanie_koeto_ochakva_da_se/", "text": "Ново литературно списание ще бъде разпространено по книжарниците до броени дни. В 108 страници първият брой на \"Текстил\" съдържа проза, поезия и есета от български и чуждестранни автори. Зад него стоят поетът и преводач Петя Хайнрих, филологът и преподавател в Нов български университет Георги Гочев и художникът Дамян Дамянов. За момента то ще излиза два пъти годишно - през зимата и през лятото. \"Текстил\" се публикува от \"Издателство - Нов български университет\", а Гочев и Хайнрих, които са отговорни за подбора на текстовете, вече са работили заедно в списанието \"Но Поезия\" и \"Литературен вестник\". Това улеснява съставянето на първия брой - двамата вече са събрали около себе си група от съмишленици. Една от целите на списанието е да представи литературата на българите, които живеят извън граница. По негови думи амбицията на новото списание е да създава среда, а едно от нещата, с които ще се отличава \"Текстил\", е, че преводните текстове ще са с уредени авторски права. \"Лошото на подобни издания е и че едни и същи автори циркулират навсякъде. Идеята ни е да работим с по-малко от тях, въпреки че някои няма как да не се повтарят\", каза още Гочев. Той отбеляза, че от литературните списания в България по принцип се очаква някаква манифестност, което е традиция още от времето на кръга \"Мисъл\" и Гео Милев. \"Ние нямаме такива претенции. Искаме просто да публикуваме добри български и преводни автори\", обясни Гочев. Според него изданието би могло да излиза и 3 или 4 пъти годишно, а това не зависи от средствата. За него проблемът е, че няма достатъчно публика и качествени автори, които да запълват подобно съдържание. Гочев коментира, че основните пречки пред изданията за литература и култура са липсата на приемственост и малкият пазар. \"Не можеш да поддържаш едно издание 25 години с един и същ екип. Някои вестници и списания просто си изчерпаха живота\", заяви той. \"Медийната среда става все по-консуматорска. И тази тенденция не зависи толкова от издателите и от мощните фигури, които завземат средата, а от потребителите\", добави Гочев. Според него затова и що се отнася до издания за култура и литература, по-скоро може да се говори за лоялност, отколкото за пазар. Първият брой на \"Текстил\" включва текстове на 13 български и преводни автори. Между тях влизат откъс от новия роман на Емилия Дворянова \"Свидетели на небеса\", кратки разкази от Светослав Тодоров и Александра Христова, поезия от Пламен Дойнов, Пейчо Кънев и Валерий Валериев. Както и разказ на Ю Хуа, преведен от Стефан Русинов, стихотворения на Райнер Мария Рилке в превод на Петя Хайнрих и фрагменти върху музиката на проф. Богдан Богданов, предоставени на списанието от неговите наследници.", "date": "2019.12.18", "title": "\"Текстил\" - литературното списание, което очаква да се срещне с първите си читатели"}
{"url": "https://www.dnevnik.bg/sviat/2019/12/18/4007395_sasht_shte_sankcionirat_kompanii_zaradi_turski_potok_i/", "text": "Компании, свързани с изграждането на газопроводите \"Северен поток 2\" и \"Турски поток\", рискуват да попаднат в санкционен списък на Съединените щати. Това са малка част от мерките, предложени в приетия вчера от сената на САЩ проектобюджет на Пентагона. Законопроектът с разходите за отбрана, който предстои да бъде подписан от президента Доналд Тръмп, предвижда също така създаване на исканите от държавния глава космически сили, първият нов вид въоръжени сили в страната от над 60 години. Мерките срещу \"Северен поток 2\" и \"Турски поток\", добавени при обсъждането в Камарата на представителите, имат за цел да блокира последните строителни дейности на газопроводите. На теория те трябваше да са готови тази година. САЩ вярват, че тази инфраструктура - с която Москва опитва да заобиколи Украйна - ще увеличи зависимостта на европейците от руски газ. \"Твърде късно\"? Санкциите срещу \"Северен поток 2\" включват замразяване на авоари или анулиране на американски визи за компании и техни представители, предоставящи услуги като полагане на тръби (и предоставяне на съдове за процеса). \"Дойче веле\" отбелязва, че формулировката дава възможност да бъдат санкционирани и правителства. Сред анализатори няма единодушие дали такава стъпка ще блокира окончателно проекта, забавил се с месеци. Вчера германският \"Билд\" писа, като се позова на конфиденциален документ на властите в Берлин, че очакването е Тръмп да подпише не по-късно от 20 декември и текстът да блокира полагането на тръбите в датската икономическа зона (именно  решение на Дания  блокираше изграждането). \"Блумбърг\" обаче съобщи, че в Вашингтон осъзнава \"закъснението\" си, а газопроводът ще бъде построен, преди санкциите да влязат в сила. Проблемът е, че администрацията на Тръмп би имала 60 дни да идентифицира компании и хора, осигуряващи съответните услуги, а след това попадналите в списъка ще имат 30 дни, за да се изтеглят от проекта. Според източник на агенцията, запознат със санкциите, това е и причината САЩ да изберат този път друг подход и да създават препятствия пред другите руски енергийни проекти - \"рядка отстъпка\" от приоритетите на Тръмп, заявил, че се бори срещу \"Северен поток 2\". В случая на \"Турски поток\", който не се споменава в публикацията, морската част е напълно завършена, но предстои полагането на тръби в България (София използва и названието \"Балкански поток\"). Този месец руският президент Владимир Путин  обвини страната, че умишлено забавя изграждането  в момент, когато Сърбия е почти готова със своя участък. Посланикът на САЩ в България Херо Мустафа пък  постави ползите от \"Турски поток\"  под въпрос. Днес Кремъл коментира санкциите. Прессекретарят на Путин Дмитрий Песков заяви, че \"Северен поток 2\" ще бъде завършен, дори на участници в проекта да бъдат наложени санкции. Германският канцлер Ангела Меркел, обвинявана от Тръмп, че е позволила Германия да е \"прекалено зависима\" от Русия, повтори преди малко, че е против санкциите. Външният министър Хайко Маас неколкократно е призовавал САЩ да не се месят в европейската енергийна политика. Мерки срещу Турция Предвидени са и законови разпоредби, наказващи държави като Турция (заради покупката на руските комплекси С-400) или даващи възможност за санкции срещу Русия, Иран и сили на сирийския президент Башар ал Асад (заради военни престъпления в Сирия). Забранено е предаването на изтребителите F-35 на Турция (страната е както клиент, така и производител в програмата за бойните самолети от пето поколение). Уточнява се, че с тези зенитно-ракетни комплекси Анкара попада под действието на закона \"За противодействието на руското влияние в Европа и Евразия\". Формулировката разгневи Анкара, чието външно министерство я окачестви като \"неуважение към суверенните решения на Турция\". Друго решение е свалянето на оръжейно ембарго, наложено на властите в Република Кипър. Бюджетът, приет с мнозинство (86 \"за\" и 8 \"против\"), възлиза на 738 млрд. долара и е един от най-големите в историята на страната. В тази сума влизат и 30 млн. долара, с които се да подпомогне Пентагонът за покупката на изтребителите, първоначално взети от Турция.", "date": "2019.12.18", "title": "САЩ ще санкционират компании заради \"Турски поток\" и \"Северен поток 2\""}
{"url": "https://www.dnevnik.bg/sviat/2019/12/18/4007447_germaniia_testva_kvantova_komunikaciia_za_svruhsigurni/", "text": "Германия започна изпитания на нов стандарт за сигурност в преноса на данни, в който е невъзможно някой тайно да получи достъп до тях. За целта се използва връзка между канцлерството и министерството за изследователската работа, съобщи ДПА. Пилотният проект е на дружество \"Фраухофер\" (Fraunhofer-Gesellschaft) и използва т.нар. квантова комуникация, описва президентът на тази изследователска организация Раймунд Нойгебауер. Тя не използва основани на математиката стратегии в криптографията, а фундаментални принципи на квантовата физика за криптиране на информация. Според Нойгебауер това означава, че новата линия за пренос на данни не може да бъде превзета от международни противници на страната. \"Те вероятно ще могат да я прекъснат, но не могат да четат съдържанието, без да разберем. Когато измерваш квантова частица, тя се променя - това е част от принципа за сигурност.\" Новият подход има и ограничения - засега преносът не надминава разстояние от 100 км. Предполага се, че т.нар. квантови повторители ще превъзмогнат този недостатък. \"Пред тази технология тепърва има много развитие\", допълва Нойгебауер. Проектът е в отговор на поредицата от кибератаки срещу Бундестага и федерални мрежи за данни като тези на министерствата на външните работи и на отбраната. Пробивът в парламента даде на хакерите толкова широк достъп до ИТ системата на тази институция, че се наложи тя изцяло да бъде подменена.", "date": "2019.12.18", "title": "Германия тества квантова комуникация за свръхсигурни връзки"}
{"url": "https://www.dnevnik.bg/video/2019/12/18/4007387_doc_atanas_slavov_predlojenieto_za_nezavisim_glaven/", "text": "По никакъв начин предложените от Министерския съвет промени не отговарят на препоръките на Венецианската комисия. Те не отговарят и на Конституцията\". Така бившият конституционалист доц. Атанас Славов коментира пред Би Ти Ви промените в законодателството, които правителството предложи, за да отрази препоръките на Венецианската комисия и с които се въвежда фигурата на \"независим\" главен прокурор. Според доц. Славов от кабинета са тотално \"изгубени в превода\" в комуникацията с Венецианската комисия. Във вторник той и професорът по наказателноправни науки Петя Славова участваха заедно с редица други експерти в среща в президентството, посветена на нуждата от констутиционни промени. По време на този разговор е била обсъдена и идеята за \"независим\" главен прокорор.  Как точно е протекла срещата в президентството - разказът на проф. Славова и доц. Славов гледайте във видеото.", "date": "2019.12.18", "title": ""}
{"url": "https://www.dnevnik.bg/sviat/2019/12/18/4007472_v_london_shte_e_purvata_britanska_ulica_zabranena_za/", "text": "Бийч стрийт\" в Лондонското сити ще стане от края на март 2020 г. първата британска улица, по която е забранено да преминават автомобили с двигатели с вътрешно горене. City of London Corporation, която управлява финансовия център на британската столица, работи със столичната транспортна администрация по последните подробности и от пролетта би трябвало напълно да спре преминаването на бензинови и дизелови коли. Изключение ще се прави само за линейки, някои хибридни коли, сметосъбиращи машини и доставчици. Глобата за нарушение ще е 130 паунда за всяко попадане на такъв автомобил на улицата. Планирана да бъде първата британска улица с нулеви емисии, \"Бийч стрийт\" преминава през тунела \"Барбикан\". В продължение на 18 месеца ще се наблюдават качеството на въздуха и трафикът, който ще бъде своевременно пренасочван със сигнализация. Джеръми Симънс, председател на комисията за околната среда към City of London Corporation, коментира за \"Прес асосиейшън\": \"Драстичното намаляване на замърсения въздух изисква радикални действия и тези планове ще ни помогнат да премахнем отровите от нашите улици.\"", "date": "2019.12.18", "title": "В Лондон ще е първата британска улица, забранена за коли на петрол"}
{"url": "https://www.dnevnik.bg/sport/2019/12/18/4007464_obshtinskiiat_suvet_v_razgrad_prie_stadionut_na/", "text": "Общинският съвет в Разград одобри искането на \"Лудогорец\" за преименуване на стадиона на клуба от \"Лудогорец арена\" на \"Хювефарма арена\". Малко повече от седмица след  внасянето на искането  то беше одобрено. Решението е взето на сесията на Общинския съвет единодушно, с 31 гласа \"за\". Изпълнителният директор на осемкратния шампион Ангел Петричев обяви, че \"преименуването на стадиона е свързано с желанието на собствениците да разширят подкрепата си за клуба\". \"Лудогорец\" си поставя високи цели и промяната на името е важна стъпка за по-нататъшното ни развитие. Много скоро се планира старт на строителството на сектор А на стадиона, а следващото лято ще се играят мачове от евротурнирите в Разград\", допълни той. Новото име ще стане факт, след като бъде изменен договорът за концесия за строителство с предмет \"Реконструкция и модернизация на стадион \"Лудогорец арена\", неговото управление и поддържане след въвеждането му в експлоатация на риск на концесионера\". В докладната записка е посочено също, че преименуването на стадиона ще доведе до взаимни ползи както за концесионера, така и за концедента и ще окаже положително влияние върху бизнеса в града.", "date": "2019.12.18", "title": "\"Лудогорец\" смени името на стадиона си"}
{"url": "https://www.dnevnik.bg/evropa/2019/12/18/4007494_evrokomisiiata_dopuska_promiana_v_paketa_mobilnost/", "text": "Европейската комисия е приела на вчерашното си заседание в Страсбург решение да спре одобрените неокончателно промени в правилата за международните пътни превози. Това съобщава тази сутрин изданието \"Политико\", като отбелязва, че решението все още не е представено официално, предаде БТА. Причината комисията да приеме подобно решение е, че новите правила, както бяха договорени преди седмица в среднощно закрито заседание, не помагат, а биха попречили за опазването на околната среда. ЕК си постави като основна цел в следващите пет години да защити природата, а новите правила предвиждат допълнително излишно движение на дизеловите камиони по европейските пътища. Цитиран е заместник-председателят на ЕК Валдис Домбровскис, по чиито думи ЕК ще успее да спре въвеждането на промените с приемането на ново решение навреме. \"Политико\",  описвайки  решението като \"нечувано\", отчита, че това е първият зрелищен сблъсък между новите ръководства на институциите на ЕС, а полза в случая имат противниците на промените - България, Румъния, Полша, Унгария, Латвия, Литва. Решението на комисията би било крачка назад от \"триалозите\", на които пакетът бе обсъден с европарламента и Европейския съвет. Говорител на ЕК днес уточни, че комисията ще направи оценка на въздействието на предвидените промени, свързани с връщането на камионите и техните водачи редовно в държавата на регистрация. Говорителят не пожела да отговори по същество на въпроса дали намеренията на ЕК ще възпрепятстват влизането в сила на новото законодателство. Според говорителя засега не може да се предвиди колко време ще продължи оценката за въздействието. По неговите думи подготвените промени в правилата за превозвачите трябва да отговарят на усилията за опазване на природата, както и на изискванията за работата на единния пазар. Говорителят отбеляза, че някои от приетите промени не отговорят на законопроекта, внесен първоначално от комисията.", "date": "2019.12.18", "title": "Еврокомисията допуска промяна в пакета \"Мобилност\" в полза на България"}
{"url": "https://www.dnevnik.bg/skorost/2019/12/18/4007505_sled_mesec_obsujdane_tol-taksi_za_kamionite_i/", "text": "След месец обществено обсъждане, повече от десет предложения за промени и изразено недоволство от собственици на транспортни и автобусни фирми правителството прие днес без никакви промени предложените от регионалното министерство тол-такси за масовия тежкотоварен трафик. Размерът беше определен въз основа на съпоставка на няколко сценария, предложени от консултанта по проекта за изграждане и въвеждане на тол-системата – Световната банка. Тол-системата ще обхваща 6050 км – автомагистрали, първи и частично втори клас пътища. Така 14 000 км от дългата близо 20 000 км републиканска пътна мрежа ще бъде безплатна за товарните автомобили, но платена за леките коли. Товарните автомобили с тегло между 3.5 и 12 тона ще плащат една и съща такса за трите категории пътища, но тя ще зависи от емисионния им клас. Тези с най-високите екокласове Евро V, Евро VI или EEV ще дължат по 4 ст. на километър. За тези с емисионен клас Евро III или Евро IV тарифата ще е 5 ст. на километър, а за тези с най-ниската екокатегория – клас Евро 0, I или II – 7 ст. на километър. Тежкотоварните автомобили с тегло над 12 т и с две или три оси ще плащат в зависимост от емисионния си клас между 11 и 22 ст. на километър за автомагистрали, между 10 ст. и 21 ст. на километър – за първи и втори клас пътища.      Камионите с тегло над 12 тона с четири и повече оси ще плащат в зависимост от емисионния си клас между 18 ст. и 36 ст. на километър за автомагистрала, между 17 ст. и 35 ст. – за първи клас пътища, и между 16 ст. и 34 ст. на километър – за втори клас пътища. Автобусите ще плащат между 4 и 9 ст./км Тарифата за автобусите с тегло над 12 тона ще е от 5 ст. до 9 ст. на километър за автомагистрала, от 4 ст. до 8 ст. на километър за първи клас пътища и от 3 ст. до 6 ст. на километър за втори клас пътища. Автобусите с тегло до 12 тона ще плащат с 1 ст. по-евтино на километър, съответно – от 4 ст. до 8 ст. за автомагистрали, от 3 ст. до 7 ст. за първокласни пътища и от 2 ст. до 5 ст. за втори клас път. Автобусните превозвачи настояваха за нулева ставка за превозните средства по редовни линии. Днес пред журналисти в Министерския съвет министърът на регионалното развитие Петя Аврамова обяви, че проблеми за автобусните превозвачи са дългосрочните договори с общините, които не могат да бъдат променяни, и нерегламентираните превози. \"Мнението ни е, че няма как проблеми, които не касаят таксите за преминаване по републиканската пътна мрежа, да се решават чрез въвеждане на тол-такси, посочи тя и допълни, че решението им трябва да бъде намерено в други нормативни документи. \"Възможен вариант е, ако въвеждането им се приеме като форсмажорно обстоятелство по Закона за обществените поръчки, така че да се анексират дългосрочните договори, които имат за извършване на превози, както и да се предприемат действия за ограничаване на нерегламентираните превози, посочи Аврамова. Междувременно днес правителството прие и промени в Закона за автомобилните превози, с които да се ограничи фиктивното регистриране на фирми за превоз на пътници и товари. Санкциите С тарифата се определя и компенсаторната такса, която се дължи, ако товарен автомобил ползва платената пътна мрежа без тол-такса. За камиони между 3.5 т и 12 т тя е 150 лв., за камиони над 12 т с две до три оси – 450 лв., за тежкотоварни превозни средства над 12 т с четири и повече оси – 750 лв., за автобусите – 150 лв. Компенсаторната такса се заплаща с цел да се избегнат административните санкции. Тя не е санкция, а по-висока пътна такса, която осигурява свободно придвижване по платената мрежа до 23:59 часа на деня, в който е наложена. Ако водачът откаже да плати компенсаторна такса на място, той трябва да заплати т.нар. максимална тол-такса, за да продължи пътя си. За товарните автомобили между 3.5 т и 12 т предложеният т.нар. максимален тол е от 27 лв. до 48 лв. на километър в зависимост от емисионния клас. За камионите над 12 тона с 2-3 оси той е между 71 лв. и 146 лв./км, а за товарните автомобили с тегло над 12 тона, с 4 и повече оси - от 119 лв. до 242 лв./км. За автобусите максималният тол ще е от 24 лв. до 49 лв за километър. Винетките остават на старите цени Запазва се размерът на таксите, които се събират от леки автомобили с електронните винетки (10 лв. – уикенд винетка, 15 лв. – седмична винетка, 30 лв. – месечна винетка, 54 лв. – тримесечна винетка, и 97 лв. – годишна винетка). Непроменена остава и стойността на таксите за ползване на моста на р. Дунав в посока Русе – Гюргево, както и на тези за специално ползване на републиканските пътища – за извънгабаритни превози, рекламни съоръжения и търговски крайпътни обекти.", "date": "2019.12.18", "title": "След месец обсъждане тол-такси за камионите и автобусите бяха приети без промени"}
{"url": "https://www.dnevnik.bg/bulgaria/2019/12/18/4007553_galup_parlamentut_e_instituciiata_s_nai-nisko_doverie/", "text": "Сред политическите институции с най-ниско ниво на доверие се нарежда Народното събрание. Общо 23% от българите изразяват доверие в парламента, а недоверие – 67%. Останалите се затрудняват да отговорят. Правителството е с 62%, изразили недоверие в него, а 29% - доверие. Президентът традиционно е институцията с най-висок обществен авторитет и през 2019 г. – доверие 56%, недоверие – 30%. През последните три години Като цяло през тази година доверието в парламента всъщност продължава да изглежда малко по-добро на фона на предходни години, коментират социолозите. Тази тенденция започна през пролетта на 2017 г. с тогавашната смяна във властта, а погледът от дистанцията на времето дори показва, че става въпрос за трайно благоприятен период в трите десетилетия от началото на промените въобще, отбелязват анализаторите. През 2019 г. нивата на доверие в правителството са останали под 30 на сто, а на недоверие - над 60 процента. При на т.нар. \"Апартаментгейт\" дяловете на доверие са намалели по-близо до 20 на сто. През 2018 г. пък правителството се е ползвало с малко по-добри нива на популярност в сравнение с 2019 г . Краят на 2018 г. обаче донесе и рискове за популярността - вероятно по повод повишението на цени, смятат от \"Галъп\". Може би и заради победата на ГЕРБ в изборите за Европейския парламент тенденцията на спад в доверието не продължи, победата в местните избори допълнително утвърди образа на управлението, посочват анализаторите. През 2019 г. доверието в президентската институция се движи на нива от над 50 на сто, а недоверието - около и малко над 30 процента. През последните 30 години Според данните на \"Галъп\" за последните три десетилетия началото на мандатите на парламент, правителство, президент обикновено показва известно повишаване на доверието, а после обикновено следва \"ерозия\" на доверието. Едно от малкото изключения е постепенното повишение на одобрението за президента в рамките на първия мандат на Георги Първанов. През цялото време - и през 90-те, и след това, парламент и правителство са с ниски нива на доверие. Но като че ли във второто десетилетие на този век данните за одобрението на кабинетите изглеждат малко по-добре и по-стабилно, отколкото в първото, отчитат от \"Галъп\", като уточняват, че сравнението между различни мандати трябва да е внимателно, доколкото в различните периоди често има несъпоставим дневен ред и задачи. Върховите стойности на непопулярност на правителството остават в 90-те (стойности на доверие под 10 на сто и на недоверие над 80 процента) с кризата по време на правителството на Жан Виденов. Но и по-нататък не липсват периоди, в които недоверието взима сериозни размери, което показва, че дори в икономически успешни и спокойни мандати отношението на българите към институциите остава негативно, отбелязват от \"Галъп\". Подобна е логиката на общественото мнение за парламента. Може би в годините непосредствено преди 2019 г. и през самата 2019 г. се усещат и малко по-добри на фона на десетилетията стойности на одобрение, уточняват от \"Галъп\". Преобладаващо доверие над недоверието за парламента в десетилетията е имало само два пъти - след кризата 1996-1997 г. и при идването на власт на НДСВ, оглавявано от Симеон Сакскобургготски. По традиция президентът е една от най-харесваните позиции в българската политическа власт. Трайно слаб период тук е мандатът на Росен Плевнелиев, а с най-голяма начална надежда като че ли протече мандатът на Петър Стоянов, коментират анализаторите.", "date": "2019.12.18", "title": "\"Галъп\": Парламентът е с най-ниско доверие в обществото"}
{"url": "https://www.dnevnik.bg/video/2019/12/18/4007426_ognian_donev_ne_se_otkazah_ot_mediiniia_biznes_zaradi/", "text": "Това е и въпрос на личен инат, защото това са моите лични средства, а не фирмени средства.\" Така изпълнителният директор на \"Софарма\" и издател на сайта \"Клуб Z\" Огнян Донев коментира в предаването \"Денят с Веселин Дремджиев\" по ТV+ и TV1, че не се е отказал от медийния си бизнес. \"Смятам, че всеки успешен човек в България би трябвало да се интересува какво става около него и да подкрепя дейностите, които му се струват правилни, но не са добре финансирани, но това е въпрос на личен избор\", заяви той. Цялото интервю с Огнян Донев гледайте във видеото.", "date": "2019.12.18", "title": ""}
{"url": "https://www.dnevnik.bg/biznes/2019/12/18/4007569_avtobusite_za_kratki_prevozi_shte_mogat_da_budat_i_bez/", "text": "Превозните средства, които извършват превоз на пътници по редовни автобусни линии с дължина на маршрута до 30 км, могат да бъдат без колани, реши днес правителството. Изключение ще има за микробусите и автобусите, които водят деца и ученици. Решението във всички автобуси да има колани  се прие през миналата година след серия от тежки катастрофи с жертви, но предизвика недоволство сред превозвачите. Пак по настояване на автобусните фирми правителството прие и промени в Закона за автомобилните превози, с които да се ограничи фиктивното регистриране на фирми за превоз на пътници и товари. Сред тях са разширяване на админстративнонаказателна дейност, въвеждане на нови нарушения, за които се прилагат принудителни административни мерки и въвеждане на изискване микробуси и автобуси, предназначени за превоз на повече от 8 пътници и камиони за превоз на тежки товари, да се регистрират само от юридически лица, еднолични търговци или физически лица, регистрирани като земеделски стопани по реда на Закона за подпомагане на земеделските производители.", "date": "2019.12.18", "title": "Автобусите за кратки превози ще могат да бъдат и без колани"}
{"url": "https://www.dnevnik.bg/sviat/2019/12/18/4007582_evroparlamentut_poiska_ostavkata_na_maltiiskiia_premier/", "text": "Разследването на смъртта на журналистката Дафне Каруана Галиция е в опасност, докато Джоузеф Мускат е премиер. Това заявиха евродепутатите днес в резолюция, приета с 581 гласа за, 26 гласа против и 83 въздържали се. В текста се посочват твърденията за корупция и пране на пари срещу малтийския министър-председател и по-точно срещу началника на кабинета и срещу бившия министър на туризма, други представители на правителството и частни компании и лица, свързани с тях, и се изразява загриженост, че паралелните разследвания \"не са напреднали или дори не са били започнати\". \"Развитията в Малта през последните години са довели до сериозни и трайни заплахи за принципите на правовата държава, демокрацията и основните права\", заявява ЕП, изтъквайки притеснението си относно свободата на медиите, независимостта на полицията и съдебната система, свободата на мирни събрания и разделението на властите. Евродепутатите приветстват неотдавнашните коментари на заместник-председателя на комисията г-жа Йоурова, която заявява, че липсата на съдебни реформи от страна на Малта би могло да бъде основание за задействане на процедурата по член 7. Те повтарят призива за необходимост от механизъм на ЕС за демокрацията, принципите на правовата държава и основните права за защита на ценностите на ЕС. Парламентът също настоява за прекратяване на схемите за предоставяне на гражданство и право на пребиваване срещу инвестиции, тъй като те на практика продават европейско гражданство и представляват заплаха за борбата с прането на пари, борбата с трансграничната престъпност и за целостта на шенгенското пространство. В заключение, текстът приветства създаването на годишна Европейска награда \"Дафне Каруана Галиция\" за изключителни постижения в разследваща журналистика. Необходимите разпоредби във връзка със създаването на наградата трябва да бъдат финализирани възможно най-скоро. Мускат обяви преди дни , че предсрочно ще предаде поста си в началото на 2020 г., след като управляващата Лейбъристка партия избере негов наследник. Това става под натиска на протести след поредните разкрития и повдигнати обвинения за убийството през октомври 2017 г. на разследващата журналистка.", "date": "2019.12.18", "title": "Европарламентът поиска оставката на малтийския премиер"}
{"url": "https://www.dnevnik.bg/video/2019/12/18/4007550_dushteriata_na_ilham_tohti_poluchi_vmesto_nego/", "text": "Джевхер Илхам, дъщерята на уйгурския учен и защитник на правата на човека Илхам Тохти, получи вместо него наградата \"Сахаров\" на Европейския парламент за свобода на мисълта, тъй като в момента той излежава доживотна присъда в Китай по обвинение в сепаратизъм. На церемония в пленарната зала в Страсбург Джевхер Илхам разказа, че за последно е видяла баща си през 2013 година на летище в Пекин. \"Тогава той беше задържан, бит, разпитван, сега е осъден доживот и е на място, което не е оповестено\", разказа тя. Бившият професор по икономика в Пекинския университет бе осъден през 2014 г. от китайското правосъдие за \"сепаратизъм\" в рамките на един процес, на който реагираха негативно част от чуждестранните правителства и правозащитни организации. Европарламентът избра през тази година да връчи наградата \"Сахаров\" на него заради дейността му за \"насърчаване на диалога\" между китайския народ и мюсюлманското уйгурско малцинство, живеещо основно в автономния район Синцзян.", "date": "2019.12.18", "title": ""}
{"url": "https://www.dnevnik.bg/sviat/2019/12/18/4007574_nai-visokata_direktorska_zaplata_vuv_velikobritaniia_e/", "text": "Денис Коутс, съосновател и изпълнителен директор на компанията за онлайн залагания Bet365, е получила през 2018 г. най-високата заплата за ръководител във Великобритания. Официални данни на фирмата показват, че заплащането ѝ е достигнало 323 млн. паунда (380 млн. евро или 411 млн. щатски долара). Данните се измерват към 31 март 2019 г. и показват, че предходната финансова година 52-годишната британка е получила 20 млн. паунда, но след това е добавила за 53 седмици още 276.6 млн. паунда. Компанията е платила 92.5 млн. паунда дивиденти и според медиите половината от тях са отишли у Коутс, тъй като тя притежава приблизително половината от дяловете в Bet365. Компанията не е листвана на борсата и е притежавана от Денис Коутс и членове на семейството ѝ, включително брат ѝ Джон (той е другият главен изпълнителен директор) и баща ѝ Питър, който ръководи борда на директорите. Приходите са се увеличили със 7% до 3.06 млрд. паунда, а оперативната печалба - с 16% до 758.3 млн. паунда, което се тълкува като потвърждение за растящата популярност на онлайн залаганията. Bet365 притежава футболния клуб \"Стоук сити\", който приключи годината със загуба от 8.7 млн. паунда.", "date": "2019.12.18", "title": "Най-високата директорска заплата във Великобритания е 323 млн. паунда"}
{"url": "https://www.dnevnik.bg/razvlechenie/2019/12/18/4007435_koprodukciia_s_bulgarsko_uchastie_vleze_v_programata/", "text": "Гръцкият филм \"Пари\" на иранския режисьор Сиамак Етенади, сред чиито копродуценти е българската компания \"Чучков брадърс\", е селектиран в секция \"Панорама\" на 70-ия международен филмов фестивал в Берлин. Това стана известно вчера, когато бяха обявени първите заглавия, които влизат в програмата на \"Берлинале\". В лентата се разказва за 40-годишната иранка Пари, търсеща своя син, който е отишъл да учи в Атина и е изчезнал. Етенади е роден в Иран, но живее и работи в Гърция. В сайта на \"Берлинале\" неговата работа е определена като \"пример за съвременното транснационално кино\". \"Пари\" е копродукция, в която освен Гърция и България участват още Франция и Холандия. Това е пълнометражният дебют на Етенади, а неговата световна премиера ще бъде именно в Берлин. В програмата на фестивала влиза и новата игрална адаптация на \"Пинокио\" с участието на Роберто Бенини, на когото е поверена ролята на Джепето. Филмът е дело на италианския режисьор Матео Гароне, който е и негов сценарист. 70-ото издание на \"Берлинале\" ще се проведе между 20 февруари и 1 март през 2020 г.", "date": "2019.12.18", "title": "Копродукция с българско участие влезе в програмата на \"Берлинале\""}
{"url": "https://www.dnevnik.bg/sport/2019/12/18/4007444_koloezdachniiat_otbor_ineos_obiavi_partnyorstvo_s_tima/", "text": "Два от най-успешните отбори в спора си подава ръка, за да станат още по-добри. По този начин колоездачният тим \"Инеос\" обяви партньорството си с отбора на \"Мерцедес\" от Формула 1. \"То има за цел да изкачи на още по-високо ниво нашите състезатели\", обявиха от \"Инеос\". Като част от сделката освен  колоездачния отбор  това ще донесе дивиденти и за ветроходния тим, който се е прицелил в спечелване на най-старата регата в света America Cup. Трите отбора ще работят заедно, използвайки най-нови технологии. Колоездачният отбор ще може да използва въздушния тунел на тима от Формула 1. \"Инеос\", който до средата на 2019 г. беше известен като \"Скай\", преди да бъде купен от  най-богатия британец сър Джим Ратклиф , доминира в колоезденето в последното десетилетие. Британският тим спечели седем пъти Тур дьо Франс с четирима различни колоездачи (Брадли Уигинс, Герант Томас, Еган Бернал и Крис Фрум четири пъти). \"Технологичните изисквания във Формула 1 означават, че ние сме много добре подготвени и можем да помогнем на колоезденето и ветроходството с нашите познания. Когато сър Джим Ратклиф се свърза с \"Мерцедес\", беше трудно да откажем. Самият факт да свържем три толкова успешни организации е нещо много вълнуващо\", каза шефът на тима от Формула 1 Тото Волф. Директорът на колоездачния отбор на \"Инеос\" сър Дейв Брейлсфорд добави: \"При всеки един от тези три тима е заложено желанието за победа, за състезания и по това си приличаме.\" Това е второ подобно партньорство в колоезденето. От 2020 г. отборът на \"Бахрейн Мерида\" ще се казва \"Бахрейн Макларън\". Британската автомобилна компания купи 50% от отбора и вече е акционер.", "date": "2019.12.18", "title": "Колоездачният отбор \"Инеос\" обяви партньорство с \"Мерцедес\" от Формула 1"}
{"url": "https://www.dnevnik.bg/analizi/2019/12/18/4007629_na_vsichki_migranti_po_sveta_ne_se_strahuvaite/", "text": "                         Днес е Денят на мигрантите. На всички по света, които продължават да се движат и да се стремят; на всички, които намериха и изградиха нов дом, защото бяха свободни да направят този избор; на всички, които трябва да бягат, защото нямат избор; на всички, които отдават върховите си усилия и последните си усилия на страна, в която не са се родили: Не се страхувайте! Не свеждайте глава от срам заради малодушието на други. Не млъквайте. Не се отчайвайте. Изисквайте уважение, съпротивлявайте се на потисничеството, отстоявайте правата си и пазете достойнството на всеки край вас. Ние сме тези, които дръзнахме да си представим по-добър живот и да го преследваме, разчитайки на собствената си воля, решимост и изобретателност. Ние сме тези, които научихме много по пътя и имаме какво да научим и да споделим с домакините си. Те може да не искат да ни чуят сега, но все някога ще поискат. Така е било през цялата история на човешката цивилизацията. Мигрантите обикалят света - и му помагат да се върти. Човеци, птици, китове, сьомги. Всички ние сме мигриращи видове, еволюирали да устояват на несгоди и да преодоляват препятствия. Та пак ще преодолеем каквото се налага. Колкото пъти се налага.", "date": "2019.12.18", "title": "На всички мигранти по света: Не се страхувайте!"}
{"url": "https://www.dnevnik.bg/bulgaria/2019/12/18/4007635_stroiteliat_na_dunav_most_2_shte_poluchi_dopulnitelni/", "text": "Строителят на Дунав мост 2 - испанската компания FCC Construccion, ще получи допълнителни 24.5 млн. лв. на. Парите бяха отпуснати на министерството на транспорта на днешното заседание на Министерския съвет. Това става факт, след като през 2014 г. Международният арбитражен съд в Париж осъжда България да плати сумата. Днес транспортния министър Росен Желязков изрази мнение, че страната е можела да си спести този допълнителен разход, ако през август 2014 година тогавашният вицепремиер Даниела Бобева не е признала задължението. \"Тези действия пораждат няколко съществени въпроса. Необходимо ли е било да бъде признавано това задължение, вместо да се опитат през арбитражния съд да оспорят това искане? Защо, след като са признали този дълг, не са го платили, а са оставили това да се плаща от следващите правителства, като с лихвите дългът вече е нараснал до 14.3 млн. евро\", добави Росен Желязков,  цитиран от \"Капитал \". Министърът каза още, че се е наложило да се водят серия от преговори, в резултат на което размерът на лихвите е намален и българската държава ще плати с 3 423 000 лв. по-малко.", "date": "2019.12.18", "title": "Строителят на Дунав мост 2 ще получи допълнителни 24.5 млн. лв."}
{"url": "https://www.dnevnik.bg/bulgaria/2019/12/18/4007586_kabinetut_pred_novogodishno_dade_pari_za_curkvi_i/", "text": "По утвърдена традиция в края на годината правителството отново преразпределя суми по формираните преди година бюджетни пера. Днес се пренасочват 161 млн. лв. по бюджетите на Министерския съвет за Великотърновския университет \"Св. св. Кирил и Методий\" и Русенския университет \"Ангел Кънчев\" чрез Министерството на образованието и науката и на Министерството на здравеопазването. Одобрените разходи по бюджета на Министерския съвет са за 21.4 млн. лв. за ремонт на Бачковския манастир, сградата на Старото гръцко училище в Пловдив, манастирския комплекс \"Св. Йоан Предтеча\" в Кърджали и за изграждане на граничен контролно-пропускателен пункт Рудозем - Ксанти и подходен път. Осигуряват се допълнителни средства в общ размер от 3.4 млн. лв. по бюджетите на двата университета и на Министерството на здравеопазването за реализирането на значими за тяхната дейност обекти. Предоставят се допълнителни трансфери по бюджетите на общини за общо 136.2 млн. лева. Средствата се предоставят целево за реконструкция, рехабилитация и ремонт на улична мрежа и общински пътища, доизграждане и основен ремонт на водопроводни мрежи, основен ремонт и реконструкция на пречиствателната станция за питейни води на гр. Перник, за дофинасиране на разходите за изграждане на регионална система за управление на отпадъците, регион Благоевград, изграждане на спортни и детски площадки, ремонт и възстановяване на централната градска част на някои населени места, ремонт на детски градини, читалища и училища. Допълнителните разходи и трансфери се осигуряват за сметка на преструктуриране на разходите и/или трансферите по централния бюджет за 2019 година.", "date": "2019.12.18", "title": "Кабинетът предновогодишно даде пари за църкви и университети"}
{"url": "https://www.dnevnik.bg/sviat/2019/12/18/4007567_dal_li_e_bulgarski_biznesmen_55_hil_evro_na/", "text": "                         От няколко дни насам австрийските медии се занимават с една политическо-финансова афера с българско участие. Според публикации в изданията  \"Щандарт\"  и  \"Йостерайх\"  през 2018 г. тогавашната евродепутатка от крайнодясната Австрийска партия на свободата Барбара Капел е получила в три транша общо 55 хил. евро от български бизнесмен. Според нея тези пари са дарение, изрично поискано от тогавашния лидер на партията и вицепремиер на Австрия Хайнц-Кристиан Щрахе. Както е известно, през 2019 г. Щрахе беше уличен в политическа корупция и се оттегли от всичките си постове след скандалната афера \"Ибиса\". Щрахе: Това е чиста лъжа Вестник \"Курир\" съобщи, че срещу Барбара Капел се води разследване. А австрийската прокуратура уточни, че досега нито тя, нито българският бизнесмен са обвинени в някакво престъпление. Според медиите в рамките на разследването бившата евродепутатка е казала, че е била просто куриер. Предавала е получените пари в един парламентарен клуб на партията си. Вчера се появиха и нови детайли. Пред изданието \"Йостерайх\" Барбара Капел е заявила, че българският бизнесмен преди това помолил за \"намеса\", защото една сделка \"буксувала\". Тя поискала одобрение за такава \"намеса\" от тогавашния партиен лидер и вицепремиер Щрахе, а той отговорил: \"След като влагаш толкова усилия, за да му помогнеш, той трябва да направи дарение за партията.\" И уточнил сумата: 100 хил. евро. Вестник \"Щандарт\" пише днес, че в отговор българинът наистина платил, но само 55 хил. Във фейсбук Хайнц-Кристиан Щрахе твърди, че разказаното от бившата евродепутатка е \"чиста лъжа\". Според \"Йостерайх\" щедрият дарител е именно български бизнесмен с инициал С., който заедно със свой бизнес партньор се опитвал да откупи български пенсионен фонд от един голям австрийски застрахователен концерн. Той помолил Барбара Капел за \"намеса\", след като вече бил инвестирал осем милиона евро в сделката, която обаче тъпчела на място. Пред изданието Капел описва предаването на парите така: \"Срещнахме се три пъти в един петзвезден хотел на \"Рингщрасе\". Парите бяха в плик.\" За българския бизнесмен тя обяснява: \"Телефонът му се подслушва. Знам още, че срещу него се води разследване. Той е по-скоро опасен човек, твърди се, че е бивш агент на българските тайни служби.\" \"Йостерайх\": Срещу българския бизнесмен С. се води разследване Изданието \"Йостерайх\" пише още, че разполага с документи, според които срещу българския бизнесмен се води разследване за пране на пари. В публикация на българското разследващо издание \"Биволъ\" отпреди няколко дни се твърди, че става дума за живеещия във Виена предприемач Стоян Стайков, \"приближен на бившия зам.-председател на ГЕРБ Цветан Цветанов\". \"Биволъ\" разговарял по телефона с бизнесмена, според когото парите, 75 хил. евро по неговите думи, били личен заем за Барбара Капел. Той казал още, че в Австрия върви прокурорска проверка, поискана обаче лично от него.", "date": "2019.12.18", "title": "Дал ли е български бизнесмен 55 хил. евро на крайнодесните в Австрия"}
{"url": "https://www.dnevnik.bg/detski_dnevnik/2019/12/18/4007641_pravitelstvoto_dade_dopulnitelno_pari_za_uchilishta_i/", "text": "На заседанието си днес Министерският съвет одобри трансфери в размер на 393 628 лв. по бюджетите на общините за 2019 г. за допълнително финансиране на училища и детски градини, съобщи правителственият пресцентър. 380 100 лв. са за издръжка на паралелки за придобиване на квалификация по защитени специалности от професии и такива, за които е налице очакван недостиг от кадри на пазара на труда за новоприетите ученици в VIII клас за учебната 2019/2020 година. Останалите 13 528 лв. са за допълнително финансиране за новите защитени детски градини и защитени училища, които кабинетът одобри през ноември. Общините получават още 1.5 млн. лв. за транспорт на ученици Правителството отпусна допълнително по бюджетите на общините 1 555 971 лева за 2019 г. за компенсиране на безплатния транспорт на деца и ученици. Парите са неотложен разход за образователната системата, за да се изпълни една от основните мерки за осигуряване на равен достъп до качествено образование на всички деца и ученици. Те ще бъдат осигурени от бюджета на Министерството на образованието и науката (МОН) за 2019 година. Над 1 млн. лв. и за пет национални програми за образованието Министерският съвет одобри и 1 018 014 лева за финансиране на дейности по националните програми \"Осигуряване на съвременна образователна среда\", \"Обучение за ИТ кариера\", \"Без свободен час\", \"Мотивирани учители\" и \"ИТ бизнесът преподава\" за 2019 г. Средствата за допълнителни трансфери по бюджетите на общините се осигуряват от бюджета на МОН за 2019 г.", "date": "2019.12.18", "title": "Правителството даде допълнително пари за училища и детски градини"}
{"url": "https://www.dnevnik.bg/sviat/2019/12/18/4007614_v_slovakiia_e_otmenen_zakon_za_6_sedmici_predizborno/", "text": "Конституционният съд на Словакия отмени закон, с който по-рано тази година бе наложено най-продължителното предизборно мълчание на социолозите в Европа. Текстът бе одобрен през ноември и според критиците му има за основна цел да отслаби опозицията преди парламентарните избори на 29 февруари 2020 г. Това стана след запитване от президента Зузана Чапутова, която не прие една от най-продължителните в света забрани за публикуване на социологически проучвания преди гласуването. Парадоксът е, че социолозите са свободни да правят допитванията си, но нямат право да разпространяват резултатите от тях до края на изборния ден. И в момента този срок не е кратък - 14 дни, а новият закон предвиждаше той да стане 50 дни. Словашката академия на науките твърди, че само две държави в света са с по-продължително предизборно мълчание. Чапутова обяви, че текстът нарушава правото на избирателите на информация и намалява политическата конкуренция. Опозицията казва, че мярката е била насочена основно срещу нови партии, които биха се възползвали от промени в предпочитанията на избирателите, настъпващи в последните дни преди изборите. Конституционният съд възстанови 14-дневния срок, но ще продължи обсъжданията и по него. Законът мина с подкрепата на управляващата лява партия \"Смер\", малкия коалиционен партньор Словашка национална партия (SNS) и националистическата \"Народна партия - Наша Словакия\". Авторите казват в мотивите си, че целта е да защитят избирателите от дезинформация и да вземат решението си за кого ще гласуват на базата на програмите и действията на партиите. \"Смер\" все още е най-популярната партия, но някои допитвания показват, че коалиция от опозиционни сили може да я победи. В страната продължава да се усеща ефектът от убийството миналата година на журналиста Ян Куцяк и неговата годеница, предизвикало продължителни масови протести срещу корупцията и сваляне на премиера Роберт Фицо, доминирал националната политика близо десетилетие.", "date": "2019.12.18", "title": "В Словакия е отменен закон за 6 седмици предизборно мълчание на социолозите"}
{"url": "https://www.dnevnik.bg/politika/2019/12/18/4007615_ochakvano_socialnata_komisiia_v_parlamenta_otloji/", "text": "След протести и скандали очаквано днес депутатите от ГЕРБ, БСП и \"Обединени патриоти\" в социалната комисия в парламента решиха  новият закон за социалните услуги, който трябваше да влезе в сила от 1 януари , да бъде отложен с шест месеца. Депутатите от ДПС се въздържаха, а Милко Неделяков от БСП бе против. Представител на \"Воля\" не участва в гласуването, но парламентарната група иска отлагане с една година. Окончателното гласуване в пленарната зала ще е в петък. До отлагането на закона, предложението за което формално бе на \"Обединените патриоти\", се стигна след протести на родителски организации и твърдения, че чрез него ще се стигне до отнемане на деца, каквито текстове всъщност няма. От \"Атака\" искаха законът да бъде отхвърлен, а не отлаган, а депутати от партията се опитваха да направят скандал на заседанието на комисията днес. На него бяха чути над 30 мнения на граждани и организации. Законът  Новият закон за социалните услуги бе приет през февруари т.г. след повече от 5 години дебати и обсъждане на различни концепции за реформа в социалната сфера. Неговата основна цел е да повиши достъпността и качеството на социалните услуги, които държавата делегира като дейност на общините. Техният брой е 1356 и касаят хора с увреждания, възрастни хора, децата в риск и др. (още четете  тук ).  Целта на отлагането на закона е да се прегледат текстовете, които притесняват хората, и евентуално да бъдат променени. От Светия синод, който е против закона, поискаха юристи на църквата да участват в дискусиите. Притеснения на родители  Основните притеснения на неправителствените организации са в две посоки - че законът ще доведе до отнемане на деца от родителите им, както и че социалната система ще бъде \"приватизирана\", тъй като неправителствени организации ще извършват социални услуги. Такива са мненията на организации като \"Родители обединени за децата\", Защита на гражданите и държавата и др.  В отговор социалният министър Деница Сачева обяви, че отношенията между родители и деца не са предмет на закона, а в него само се променя дефиницията на \"деца в риск\", като от групата отпадат децата с увреждания. Тя каза още, че и в момента неправителствени организации извършват социални услуги там, където общините нямат капацитет, или в 15% от случаите. Заради липса на капацитет такива няма в 49 от 265 общини. Другите родители  Представителите на няколко организации като \"Системата ни убива всички\", Национална гражданска инициатива, \"Светът на Мария\" и др. поискаха законът да влезе в сила от 1 януари, както се предвиждаше досега. Причината - без него не можел да функционира и законът за личната помощ, т.е. някои от хората, които имат нужда от социални услуги, ще останат без такива. Граждани от Русе предложиха законът да влезе в сила от сега, за да могат майките на деца с увреждания да имат достъп до социални услуги, но от него да бъдат извадени текстовете, които регламентират извеждането на деца в риск, за да няма страхове. Тези разпоредби трябвало да влязат в Наказателния кодекс. ", "date": "2019.12.18", "title": "Очаквано социалната комисия в парламента отложи дълго чакан закон заради протести"}
{"url": "https://www.dnevnik.bg/sviat/2019/12/18/4007556_sreshta_na_vurha_v_malaiziia_napomni_za_razlomite_v/", "text": "Лидери и висши представители на около 20 мюсюлмански страни се събират днес в малайзийската столица, за да обсъждат въпроси, вълнуващи мюсюлманите по света, на среща на високо равнище. Саудитска Арабия реши да пренебрегне срещата, а Пакистан - дискретно да се оттегли от участие. Не се съобщава какъв ще е дневният ред на форума в Куала Лумпур, но на него може би ще се обсъждат отдавнашните спорове в Кашмир и Близкия изток, конфликтите в Сирия и Йемен, бедственото положение на мюсюлманското малцинство на рохингите в Мианма и нарастващото възмущение от лагерите за мюсюлмани уйгури в китайската провинция Синцзян - тема, която несъмнено ще притесни Пекин, както и с въпроса как да се отговори на разпространението на ислямофобията по света. На четиридневната среща ще говорят двама от световните лидери, известни с откровения си език - малайзийският премиер Махатхир Мохамад и турският президент Тайип Ердоган. Съмитът започва днес с вечеря, давана от домакините, и приключва в събота. Пакистанският премиер Имран Хан, който заедно с Махатхир и Ердоган бе главната движеща сила зад срещата на върха, в последния момент реши да я пропусне. Някои пакистански официални лица, неназовани, защото не са оторизирани да говорят пред медиите, казаха, че Хан се е оттеглил под натиск от близкия си съюзник Саудитска Арабия. Според медийни съобщения обаче втората по големина мюсюлманска страна да не бъде представена на форума. Иранският президент Хасан Рохани и емирът на Катар шейх Тамим бин Хамид ал Тани, чиито страни са в обтегнати отношения със Саудитска Арабия, ще участват в срещата. Обяснявайки решението си да не се включи в срещата, Саудитска Арабия каза, че това е погрешният форум за обсъждане на въпроси от важно значение за 1.75 млрд. мюсюлмани по света. Някои анализатори обаче подозират, че кралството се страхува да не се окаже в дипломатическа изолация от страна на регионалните си съперници - Иран, Катар и Турция. Саудитската държавна новинарска агенция СПА съобщи, че в телефонен разговор с Махатхир саудитският крал Салман във вторник е потвърдил, че такива въпроси трябва да се разглеждат в Организацията за ислямско сътрудничество (ОИС). Саудитски източник каза, че Рияд е бил поканен, но е заявил, че ще участва само ако срещата се проведе под егидата на ОИС. \"Те много държат на това\", каза източникът, предпочел да остане анонимен. Саудитският правителствен център не отговори на молбата на \"Ройтерс\" за коментар. Отсъствието на Саудитска Арабия, родното място на исляма, чийто крал носи титлата Пазител на двете свещени джамии в Мека и Медина, в мюсюлманския свят. \"Проблемът е, че има блокове, каза Джеймс Дорси, старши изследовател в Училището за международни проучвания \"С.Раджаратнам\" и Близкоизточния институт в Сингапур. Имаме блока Саудитска Арабия - ОАЕ, блока Турция - Катар и Пакистан по средата, който залага и на двете страни в опит да не загуби.\" Индонезия, страната с най-голямо мюсюлманско население в света, ще бъде представена от вицепрезидента Маруф Амин - мюсюлмански духовник, който отговаря за борбата срещу радикализацията и тероризма. Делегациите вече пристигаха в Куала Лумпур, а малайзийските организатори още не бяха в състояние да предоставят окончателен списък на участниците. От канцеларията на Махатхир казаха, че са изпратени покани на всичките 56 страни - членки на ОИС, но според служители само около 20 изпращат делегации, а още по-малко ще бъдат водени от държавни глави. Защитавайки срещата, канцеларията на Махатхир излезе с декларация, че няма намерения да се създава \"нов блок, както твърдят някои критици\". \"Освен това срещата на върха не е платформа за дискусии за религията или по религиозни въпроси, а ще се занимава конкретно със състоянието на мюсюлманската умма\", се казва в нея, като се използва арабският термин за общност. Говорейки пред \"Ройтерс\" миналата седмица, Махатхир изрази разочарование от неспособността на ОИС да създаде обединен фронт и да действа решително. В това интервю малайзийският лидер каза и че е възможно да бъдат обсъдени твърденията за репресии срещу мюсюлманите уйгури в китайската провинция Синцзян. Според Пекин лагерите, в които са настанявани уйгурите, са само \"центрове за професионално обучение\", а критици твърдят, че те са лагери за масово интерниране. /БТА", "date": "2019.12.18", "title": "Среща на върха в Малайзия напомни за разломите в мюсюлманския свят"}
{"url": "https://www.dnevnik.bg/bulgaria/2019/12/18/4007645_kabinetut_odobri_proektut_za_zakon_za_instituta_po/", "text": "На заседанието си днес правителството  одобри проект на закон  за Националния институт по метеорология и хидрология (НИМХ), с който от 1 януари 2020 г. се урежда статутът на института като \"национална хидрометеорологична служба на България, осъществяваща оперативни дейности в областта на метеорологията, хидрологията и агрометеорологията и научна организация за осъществяване на научни изследвания, научно-приложна, иновативна и образователна дейност\". Дейностите на института ще бъдат по-тясно обвързани с държавните и обществени нужди, като е предвидена възможност за пряко възлагане на функции и дейности от министъра на образованието и науката, се уточнява в съобщението на правителствената пресслужба. НИМХ има задължения от национална значимост по Закона за водите, Закона за защита при бедствия, Закона за чистотата на атмосферния въздух и по други подзаконови нормативни актове. Дейността на института ще се финансира от държавния бюджет, собствени приходи, проекти и програми, финансирани от Европейския съюз и други международни организации, както и с безвъзмездно получени средства. Законът урежда имуществен и финансов статут на НИМХ, който е гаранция за неговата автономност и ще се осигури както подобряване в техническата база, така и развитието и възпроизводството на мрежите за мониторинг, на специализирани системи за ранно предупреждение за риск в случаи на природни бедствия от хидрометеорологичен произход и др. Законопроектът беше  остро критикуван от Българската академия на науките  (БАН), от която се отцепи НИМХ от началото на годината  след протести на служителите му  през лятото и есента на миналата година. Академията на науките твърди, че след отделянето си институтът по метеорология не работи добре. \"Предлаганият закон превръща НИМХ при МОН в монополист на достъпа до метеорологични и хидрометеорологични данни. Натрупаните данни и архивът на НИМХ-БАН са резултат от дългогодишна дейност не само на този институт, но и на други звена от БАН, и по същество актът на монополизиране на достъпа до тях представлява присвояване на интелектуален продукт\", написа БАН в своя позиция, адресирана до министъра на образованието Красимир Вълчев. От началото на 2019 г. институтът е самостоятелно юридическо лице, чийто ръководител е разпоредител с бюджет по бюджета на Министерството на образованието и науката. От БАН подчертават, че \"тезата в проектозакона, че НИМХ при МОН е единственият правоприемник на закрития Национален институт по метеорология и хидрология към БАН, не отговаря на истината\".  Новосъздаденият в БАН Институт за изследване на климата, атмосферата и водите  е създаден като правоприемник на НИМХ-БАН, се отбелязва в становището.", "date": "2019.12.18", "title": "Институтът по метеорология става автономен със закон"}
{"url": "https://www.dnevnik.bg/sviat/2019/12/18/4007647_finlandiia_podari_na_sveta_bezplaten_kurs_po_izkustven/", "text": "Курс по основните елементи на изкуствения интелект, предлаган от миналата година на гражданите на Финландия, вече е достъпен за целия свят. При това безплатно. Формално шестседмичната програма  Elements of AI  е коледен подарък за Европейския съюз в момент, когато Хелзинки приключва шестмесечното си председателство на Съвета на ЕС. Няма обаче географски ограничения кой може да участва в курса, пише технологичното издание  The Verge . Първоначалната идея на правителството в Хелзинки е да даде на финландците конкурентно преимущество в изкуствения интелект. Курсът е достъпен (освен на финландски) на английски, немски, шведски и естонски, а  до пролетта на 2020 г.  ще се появи на нови езици. Идеята е \"скоро\" да бъде достъпен на всички европейски езици. След като 1% от 5.5 млн. финландци са преминали през курса (завършващ със  сертификат ), целта е 1% от европейските граждани да овладеят основите на изкуствения интелект. Според статистиката на сайта записалите се досега на курса, разделен на 6 тематични глави, са над 230 хил. души от 110 страни.", "date": "2019.12.18", "title": "Финландия подари на света безплатен курс по изкуствен интелект"}
{"url": "https://www.dnevnik.bg/citat_na_deniia/2019/12/18/4007639_citat_na_denia_tupo_e_da_mulchim_dostatuchno_sme/", "text": "                         Това заяви Кубрат Пулев в интервю за \"Дневник\" в отговор на въпроса, свързан с коментара му за избора на самолети за армията. , каза Пулев.", "date": "2019.12.18", "title": "Цитат на деня: Тъпо е да мълчим, достатъчно сме мълчали българите"}
{"url": "https://www.dnevnik.bg/video/2019/12/18/4007659_bedstveno_polojenie_shte_bude_obiaveno_v_pernik/", "text": "Бедствено положение ще бъде обявено в Перник. Това вероятно ще се случи в петък, съобщи в предаването \"Лице в лице\" по Би Ти Ви председателят на Общинския съвет в Перник Димитър Колев. Следващия понеделник, ден преди Бъдни вечер, ще бъде въведен още по-строг режим на водата и перничани ще имат само веднъж дневно вода, а не както е в момента - два пъти. След като започнахме два пъти да пускаме и два пъти да спираме водата, авариите се увеличиха с 30%, обясни Колев. Той съобщи, че в четвъртък на сесията на Общинския съвет ще бъде обсъдена възможността водопреносната мрежа на Перник да бъде свързана с тази на София в района на Владая. \"Аз съм сигурен, че с нищо няма да ощетим софиянци\", подчерта Колев.", "date": "2019.12.18", "title": ""}
{"url": "https://www.dnevnik.bg/biznes/2019/12/18/4007650_novinata_za_probiv_v_polza_na_bulgariia_v_paketa/", "text": "Европейската комисия спира пакета \"Макрон\". Подобни заглавия вероятно са зарадвали не един собственик на транспортна фирма в България, но са, меко казано, неверни. Всъщност се случва точно обратното, пише кореспондентът на  \"Капитал\"  в Брюксел.  По-рано днес базираното в белгийската столица издание  \"Политико\"  писа, а БТА разпространи информацията в България, за взето днес \"нечувано\" решение на Еврокомисията в полза на противниците на промените - България, Румъния, Полша, Унгария, Латвия, Литва. Според \"Политико\" е постигнато отстъпление от \"триалозите\", на които пакетът бе обсъден с европарламента и Европейския съвет, когато бяха приети възможно най-рестриктивните за страните в източната част на ЕС мерки. Най-пагубно за българските транспортни фирми е правилото камионите да се връщат в страната на собственика на всеки осем седмици. \"Капитал\" пише обаче, че днес е станало ясно, че групата на недоволните не стига за формиране блокиращо малцинство. За останалите страни изискванията за връщане на камионите са несъществени. Аргументът на България - че връщането на камионите празни увеличава замърсяването и противоречи на току що предложения от ЕК \"Зелен пакт\", не подтикна ЕК да задейства едно от правомощията си – да изтегля законодателни предложения, ако те се отличават твърде много от първоначално предложените текстове, информира изданието. Вместо това, ЕК се е ангажирала да направи оценка за въздействието на новите правила – за завръщане на камионите и някои ограничения пред интермодалния транспорт и ако открие негативи, да предложи ново законодателство в областта. Това е слабо утешение за страните, които са недоволни от новите правила, тъй както, първо, оценката на ЕК може да не открие негативи, а второ, предложенията й след това да не бъдат приети, коментира \"Капитал\". На практика днес може да се каже, че България окончателно загуби битката по пакета \"Макрон\" в транспорта, заключава публикацията. Правителството вече даде заявка, че ще заведе дело в Европейския съд, тъй като счита част от мерките като непропорционални или нарушаващи договорите за ЕС.", "date": "2019.12.18", "title": "Оптимизмът за пробив в полза на България в пакета \"Макрон\" се оказа преждевременен"}
{"url": "https://www.dnevnik.bg/sviat/2019/12/18/4007468_vtoroto_desetiletie_na_21_vek_v_pop_kulturata/", "text": "В края на всяка година се правят класации в областта на културата: най-добри филми, книги, албуми. Всички отминаващи десетилетия също следват това правило. Така че, когато става дума за ретроспектива за последните десет години, задачата може да изглежда най-малкото трудна, а в най-лошия случай дори невъзможна. Но \"Франс прес\" реши да приеме това предизвикателство. От стрийминг революцията до премахването на бариерите между музикалните жанрове, като се премине през появата на нови звезди, ето някои ключови елементи от второто десетилетие на 21 век. Стрийминг поколение В началото на 2010 г. \"Спотифай\" имаше по-малко от един милион абонати, \"Нетфликс\" малко над 12 милиона, а стримийнгът беше по-скоро някакъв куриоз, отколкото феномен. Десет години по-късно музикалната платформа има 248 милиона потребители, а \"Нетфликс\" - над 158 милиона. Телевизията, музиката и дори киното бяха преобразени от появата на тази нова потребителска мода, позволяваща достъп до всичко във всеки момент. Аудио и видеоплатформите създават и разрушават музикални кариери, докато дисковете и свалянето на музика бяха изтласкани до позицията на пазарни ниши. Като цяло \"Ютюб\" зае решаваща роля в музикалния и развлекателния пейзаж до такава степен, че да формира вкусовете на така нареченото  поколение Z  или постмилениъли. Широкото разпространение на кабелните технологии, после появата на оптичните кабели, на прогресивното разгръщане на 4G мрежите премахнаха технологичните препятствия пред масовия стриймийнг, които допреди десет години правеха почти невъзможно подобно потребление. Новите технологични възможности, предлагани от операторите, също разтърсиха индустрията на видеоигрите с повсеместното разпространение на онлайн игрите с участието на много играчи благодарение на стрийминга, което благоприятства също и появата на е-спорта (професионални играчи се съревновават по между си, играейки едва и съща видеоигра пред зрители - бел. прев.). И тенденцията се ускорява дори с дебюта в САЩ на 5G, което трябва позволи да се избегне прекомерното натоварване на мрежата. Стриймингът придружи и миграцията на потребители на телевизията и компютрите към смартфоните, които вече са основните устройства за потребление на аудио- и видеосъдържание, сериали, филми, спортни програми, информация, музика или игри. Да живее маратонското гледане Имаше един момент, в който гледането на предпочитаната телевизионна програма беше равносилно на преглед при лекар. Трябваше да си пред екрана в хола в точно определен час. Благодарение на \"Нетфликс\", \"Хулу\", \"Амазон\" и други платформи човек гледа сега до изтощение епизоди на любимите си сериали, където и когато си поиска. И от това съревнование между големите кабелни телевизии и интернет гигантите се родиха множество шоупрограми и сериали, възможно най-високотехнологични и често пъти с по-добро качество и по-скъпи от много филми. \"Игра на тронове\" , средновековно-фантастичната сага, започнала през 2011 г., е първото заглавие, което веднага изниква в ума.  Секс, насилие и дракони  - това масово привличаше зрителите, сезон след сезон. А благодарение на събиранията на фенове (comic con) и на маркетинга сериалът се превърна в обществен феномен. Но през изминалото десетилетие имаше сериали за всякакви вкусове . \"В обувките на сатаната\",  историята на преподавател по химия, болен от рак и станал дилър на метамфетамини, приключи в началото на десетилетието. Мрачното политическо бъдеще на  \"Историята на прислужницата\"  също намери своята публика, вдъхновявайки различни прояви, като се почне от събития с маскарадни костюми и се стигне до протести в четирите краища на света. Комедиите \"Модерно семейство\", \"Вице\" и \"Удивителната госпожа Мейзъл\" очароваха зрителите, независимо дали ги гледаха на телефоните си, компютрите или телевизорите. Господството на \"Дисни\" През златната си ера Холивуд беше доминиран от Big Five - петте големи филмови студии. Съдейки по данните от боксофиса, днес можем да говорим за Big One - \"Дисни\". Почти всеки трети долар, спечелен от киноиндустрията тази година, отиде в джобовете на Мики Маус, като общо в целия свят приходите са 10 милиарда долара. Данните не отчитат новия филм от сагата \"Междузвездни войни\" -  \"Възходът на Скайуокър\" , който излиза точно преди Коледа. Този обрат не е плод на чиста случайност. Президентът и изпълнителен директор на Дисни Боб Айгър през цялото десетилетие изкупуваше за милиарди долари големи студии, за да осъществи най-лудите фантазии на запалените компютърджии (и да си осигури шест филма сред най-големите търговски успехи на всички времена). След изкупуването през 2009 г. на \"Марвел\" и неговия апетитен каталог от супергерои (\"Отмъстителите: Финалът\" стана най-доходоносният филм в историята) той добави \"Лукасфилм\" (\"Междузвездни войни\") през 2012 г. и \"Фокс\" (поредицата \"Х-мен\" и бъдещите продължения на \"Аватар\" на Джеймс Камерън) през 2019 г. Освен това \"Дисни\" реши да обнови каталога си посредством римейки (\"Аладин\",  \"Цар Лъв\"  и др.) за голямо удоволствие на най-малките... и най-носталгичните. Повече многообразие Едни от най-големите рап хитове в края на това десетилетие е ремикс на кънтри парче, записано от млад цветнокож гей от Атланта - Old Town Road. Това е добро обобщение на последните години, в които шоубизнесът и културните институции се отвориха за творци, които не са обезателно с бяла кожа, от мъжки пол и хетеросексуални. Друг неочакван герой от света на музиката е  кей попът  - този корейски свръхритмичен и кичозен поп, който се наложи в класациите. Парчето Gangnam Style, което огласи планетата през 2012 г., е един от най-ярките примери на този стил. Регетонът и южноамериканските жанрови смесици между рапа и латинопопа окупираха дискоклубовете в целия свят, следвайки тласъка, дадено от мегахита Despacito (2017 г.), чийто клип стана най-гледаният в \"Ютюб\" с над 6,5 милиарда прегледа. Телевизионният сериал \"Трансродител\" промени завинаги представянето на транссексуалните в телевизията, а африканският супергерой на Марвел  \"Черната пантера\"  благодарение на адаптацията на неговите приключения на големия екран се превърна в истински социален феномен. През 2016 г. движението #OscarsoWhite призова за повече многообразие в американската Академия за кинематографично изкуство и наука, която реши, че сред нейните 6200 членове с право на глас ще има повече хора с различен етнически произход.  Новите кралици на музиката В безпощадния свят на музиката не е достатъчно да имаш глас, добър аранжимент и добър текст. За да стигнеш на върха, трябва да имаш и модна марка, козметична линия или засилено присъствие в социалните мрежи (списъкът не е пълен и позволява всякакви други интерпретации). В този смисъл  Бионсе  е несъмнено звездата на десетилетието, която има в актива си концерти по време на фестивала \"Коачела\" и изпълнение в полувремето на \"Супер боул\" (финала на шампионата по американски футбол), две бременности, на които медиите обърнаха огромно внимание, и участие в римейка на \"Цар Лъв\". Освен това ръководи и марката \"Айви Парк\", извоюва си партньорство с \"Адидас\", направи документален филм и използва кризата в семейните си отношения с Джей Зи, за да създаде  албум Lemonade,  който имаше огромен успех сред публиката и критиците. \"Колкото повече остарявам, толкова повече осъзнавам стойността си\", каза тя в началото на месеца пред сп. \"Ел\". И тя не е сама. Освен търговските си успехи (Work) Риана натрупа цяло състояние благодарение на марките си гримове и бельо и дори се асоциира с Ел Ви Ем Ейч. Тейлър Суифт също събра десет награди \"Грами\" от 2010 г. досега, създаде палитра от парфюми и се впусна в битката за спечелване на правата върху записите си.  Финансовото изражение на всяка от тези три певици е над 300 милиона долара. Така че кой управлява света? /БТА", "date": "2019.12.18", "title": "Второто десетилетие на 21 век в поп културата: стрийминг, \"Дисни\" и Бионсе"}
{"url": "https://www.dnevnik.bg/gradska_sreda/2019/12/18/4007656_opoziciiata_po_vtoriia_nachin_shte_naznachat_na_visoki/", "text": "Бързането на ГЕРБ-СДС да назначи без конкурс бившите свои кметове на районите \"Изгрев\" и \"Студентски\" в ръководствата на Центъра за градска мобилност (ЦГМ) и на \"Чистота Искър\" е с доста спорен мотив, обяви опозицията в общинската комисия по икономика и собственост. Назначаването без конкурс на високи постове на двамата - Димитър Дилчев (район \"Студентски\") - в ЦГМ ЕАД, и Цветомир Жеков (район \"Изгрев\") - в \"Чистота Искър\" ЕАД, ще се гласува утре, четвъртък, на редовната сесия на Столичния общински съвет. Вносителите на предложението – Николай Стойнев, председател на комисията по икономика, и Георги Георгиев, председател на финансовата, и двамата от ГЕРБ, твърдят, че са били принудени от обстоятелствата за това. Приетият на 8 октомври Закон за публичните предприятия изисквал определен брой членове в ръководствата на дружествата, иначе решенията им щели да се обявяват за нищожни. Назначаването с конкурс в такива дружества се уреждало с правилника за прилагане на този нов закон, който обаче щял да бъде изработен до 6 месеца. Според вносителите, ако се чака дотогава, решенията в двете общински дружества – ЦГМ и \"Чистота Искър\", щели да бъдат нищожни, тъй като и в двете броят на членовете на съвета на директорите бил под изискуемия праг. \"Когато още няма нов правилник към даден закон, се прилага действащият към момента. Прочетох новия закон и в него няма преходна разпоредба, с която да се отменя действащият досега правилник, уреждащ конкурсите в предприятията\", запита юристът Милка Христова, общински съветник от БСП. Бившият съдия Методи Лалов от \"Демократична България\" също подкрепи този аргумент. Вносителят на предложението Николай Стойнев отговори, че не е юрист и се е доверил на мнението на колеги юристи, че новият Закон за публичните предприятия го задължава да бърза и да назначи без конкурс двамата доскорошни районни кметове. \"Ако се намери възможност да се проведе процедура (за избор на кандидатите за тези длъжности), тогава заедно с вас ще я извървим\", обърна се той сговорчиво към Христова и Лалов. Такава възможност дава действащата общинска Наредба за реда и учредяване на търговски дружества и упражняване правата на собственост на общината в тях, обяви Диана Тонова от БСП. Ситуацията стана неловка и другият вносител – Георги Георгиев от ГЕРБ, който е адвокат, заяви, никой не е твърдял, че тази наредба не се прилага. Неговият довод за спешното назначаване на двамата бивши районни кметове е, че по тази наредба процедурата ще отнеме поне 2 месеца - \"за да се даде възможност на по-голям брой желаещи да участват в конкурса\", каза той. Тъкмо тя ще приключи и ще влезе в сила новият правилник към закона и тогава ще трябва \"да санираме пороците от предходната (процедура)\", обясни Георгиев. Прошко Прошков от ГЕРБ-СДС го подкрепи и напомни, че предстои инвентаризация на още доста общински търговски дружества. Това предизвика Владислав Панев, съпредседател на Зелено движение в \"Демократична България\", да попита дали и за тях ще се действа по същия начин - без конкурс. \"Тъй като има още паднали районни кметове от ГЕРБ на изборите\", подхвърли той. Този аргумент обедини опозицията в комисията и съветниците на \"Демократична България\" и БСП – общо 7, гласуваха против назначаването на двамата. ГЕРБ и ВМРО имат 8 гласа и предложението влиза утре за приемане на сесията на СОС.", "date": "2019.12.18", "title": "Опозицията: По втория начин ще назначат на високи постове бивши районни кметове от ГЕРБ"}
{"url": "https://www.dnevnik.bg/bulgaria/2019/12/18/4007259_kratki_novini_mvr_otne_za_sedmica_676_knijki_za/", "text": "                         . Джамбазки се извини на евродепутатите, които засегна Евродепутатът Ангел Джамбазки поднесе днес извинения на своите колеги Карима Дели и Исмаил Ертуг, след като вчера те настояха за проверка на негово дискриминационно изказване, съобщи БТА.  Джамбазки е коментирал  произхода на Дели и Ертуг - алжирски и турски, в опит да обясни тяхно гласуване. Правителството отправи питане до Конституционния съд Министерският съвет одобри днес искане до Конституционния съд (КС) да даде задължително тълкуване на разпоредбите на чл. 126, ал. 2 от Конституцията на Република България. Повод са предложените промени в Наказателно-процесуалния кодекс, с които трябва да бъде въведен ефективен механизъм за разследване срещу главния прокурор. \"Общият надзор за законност и методическото ръководство, осъществявани от главния прокурор съгласно чл. 126, ал. 2 КРБ, включват ли случаите, когато прокурор извършва проверки, разследване и други процесуални действия по сигнали срещу главния прокурор, предвид общоприетия правен принцип \"никой не може да съди себе си\" /nemo judex in causa sua/, който е елемент на правовата държава?\". Това е конкретният въпрос, по който трябва да се произнесе Конституционният съд. Експерт по национална сигурност стана ректор на УНСС Проф. Димитър Димитров, ръководител на катедра \"Национална и регионална сигурност\" (от 2007 г.) е новият ректор на Университета за национално и световно стопанство. Той е избран със 160 гласа за в конкуренцията с проф. Валентин Гоев, съобщи висшето училище.  Кабинетът даде още 14.8 млн. лв. на общините Средствата са предназначени за извършване на дейности за намаляване на риска от бедствия, възстановяване на непредвидени разходи за провеждане на спасителни и аварийно-възстановителни работи и за преодоляване на последиците от бедствия. Сумата се отпуска по текст от Закона за държавния бюджет за 2019 г. за непредвидени и/или неотложни разходи за предотвратяване, овладяване и преодоляване на последиците от бедствия. Кабинетът отпусна 3.5 млн. лв. за болест по животните Сумата е допълнителен трансфер по бюджета на земеделското министерство и е съфинансиране към Грантово решение на Европейската комисия. Тя е за доставка на ваксина за превенция срещу болестта заразен нодуларен дерматит по едрите преживни животни. България започна ваксинация през 2016 г. след констатиране на огнища на заболяването на територията на страната. Кабинетът дава на концесия два плажа Процедура за концесиониране за 20 г. се открива за \"Равда - Олимпийски надежди\" община Несебър, област Бургас. Минималното годишно концесионно възнаграждение е 20 512 лева без ДДС. Вторият плаж е \"Бяла-централен I\", община Бяла, област Варна, след като кабинетът реши едностранно да прекрати сегашния договор с \"БРАТЯ МОСКОЯНОВИ - Бяла Сън Сендс и СИ-Е\" СД е неизправна страна по договора. Българин е арестуван в Гърция за трафик на мигранти  Гръцката полиция задържа българин, който превозвал в личната си кола нелегални мигранти от Сирия, съобщи БНР. Българинът попаднал на полицейска блокада близо до границата с Турция, откъдето се предполага, че е взел мигрантите. Автомобилът му се движел пръв, следван от втора кола с мигранти. След като получил сигнал, шофьорът на втората кола успял да избяга. Той оставил на пътя колата и мигрантите. Задържаният е на 43 години. Вторият шофьор се издирва. Турист изчезна в района на Беклемето Планинската спасителна служба издирва изчезнал човек в района на Беклемето в Стара планина, съобщава \"Нова телевизия\". Мъжът е в неизвестност от вторник. В издирването са се включили полицаи и пожарникари. Според планинската служба мъжът в влязъл в конфликт с групата, с която е бил, след което е решил да се придвижва сам. Известно е мястото, от което той е тръгнал сам, но придружаващите го не са подали веднага сигнал за изчезването му поради липса на обхват. По-късно от МВР съобщиха, че са открили мъжа. МВР отне за седмица 676 книжки за неплатени глоби За седмица пътните полицаи са отнели 676 книжки ог шофьори, които не са платили наложени им глоби, съобщи пресцентъра на МВР. Това е станало в рамките на акцията срещу шофирането след употребата на алкохол и наркотици, която се проведе в цяла Европа между 9 и 15 декември. В хода й са проверени общо 29 784 водачи, установени са 286 души, седнали зад волана пили, и 69 водачи, управлявали МПС след употреба на наркотични вещества. В рамките на операцията са връчени 4490 електронни фиша на водачи и 279 фиша на пътници. Тялото на 15-годишно момче е открито до ТЕЦ-София 15-годишен ученик от Столичната гимназия по електроника \"Джон Атанасов\" е бил намерен мъртъв във вторник в района на ТЕЦ-София, съобщи \"Нова телевизия\". Сигналът за открито тяло е подаден в 13.10 ч. във Второ РПУ. По трупа нямало следи от насилие. Първоначалната версия, по която работят разследващите, е за самоубийство. Причината за смъртта обаче ще бъде официално обявена след аутопсия.", "date": "2019.12.18", "title": "Кратки новини: Джамбазки се извини на евродепутатите, които засегна"}
{"url": "https://www.dnevnik.bg/bulgaria/2019/12/18/4007616_geshev_pred_pik_terminut_nezavisim_prokuror_e_obiden/", "text": "Новият главен прокурор Иван Гешев даде първото си интервю за ПИК часове след клетвата си. Жълтият сайт е известен с пламенната си подкрепа за премиера Бойко Борисов и атаки към всички, които го критикуват или са опозиция. ПИК има същата политика и спрямо Гешев и дори организираше шествия и митинги в негова подкрепа, а скандалните заглавия бяха срещу всеки поставил под въпрос кандидатурата. Главният прокурор е дал интервю и за държавната БНТ, но според анонса то ще бъде излъчено в четвъртък. Няма да коментираме въпросите и коментарите в интервюто, които бяха от похвални декларации за Гешев до живописни нападки срещу \"подсъдимите медийни олигарси\". Гешев само кимаше и дори тук-там не се съгласяваше съвсем с големите хвалби, или скромно замълчаваше. Внасяше сдържани уточнения, отвръщаше с многословни коментари и обещания за справедливост на народа, на майки и бащи и дядовци, \"които са изградили тази държава, а сега ги крадат, ограбват и убиват\". Линията да противопоставя бедни и богати днес присъстваше и в речта му при встъпване в длъжност, и в интервюто. Поместваме няколко цитати едно към едно: \"Прокуратурата засегна доста сериозни интереси. Определени са искове за замразяване на стойност над 3 млрд. лв. Това е в резултат на работата на КПКОНПИ (бел.авт. антикорупционната комисия). Реално замразени са 2 млрд. лв. Това е резултат, с който може да се гордее всяка европейска прокуратура. Няма човек, който довчера да е обезкостявал работещо предприятие, и срещу него да са предприети действия, и той да е щастлив. /.../ Тези хора трябва да се защитят, нормално е да задействат връзките си. И една друга част от политическия спектър, извънпарламентарна и малка гради идеологията си върху това, че прокуратурата е империя на злото, което е смешно.\" \"Тази теза е основно политическа. Всички прокурори са независими. Хора, които паразитират върху гърба на прокуратурата, втълпиха, че главният прокурор е безотчетен и недосегаем. Те ще се съгласят само на две неща - механизъм, с който аз да бъда отстранен и всеки друг, ако не е Христо Иванов.\" \"Една от целите да се създаде конфликт между съда и прокуратурата. Това е политическа цел. Когато една част от една система не работи, не работи цялата система. Аз уважавам институциите. Когато работим и показваме резултати, гражданите ще разберат кой е крив и кой прав. В отговорите на новия главен прокурор думите \"политика\" и \"политически\" преобладаваха - като укор срещу опонентите. Всички, които имат въпроси към прокуратурата, които не се харесват на Цацаров и Гешев, се занимават с политика Идеята на президента Радев за конституционни промени е също политическа. \"Президентът е политик, аз не съм\", заяви Гешев. Дебатите за конституционни промени нямат тема, коментира той, въпреки че консултациите не са започнали. Тази оценка - че опонентите му се занимават с политика, Гешев използва като броня, за да не отговаря по същество на въпроси, които не му харесват. А сред въпросите, които в първото му интервю като главен прокурор, не му бяха зададени са например: - Възнамерява ли в бъдеще да изясни ролята на Пеевски в разгрома и разграбването на активите на КТБ ? - Ще ревизира ли сделките за приватизацията на БТК, Българския морски флот, Булгартабак - и конкретно ролята на Пеевски в унищожаването на стратегичската тютюнева компания със 130-годишна история ? - Ще продължи ли прокуратурата да изключва версията зад опита за отравяне на Емилиян Гебрев да стоят конкуренти за неговия оръжеен бизнес ? - Ще възобнови ли делата по изтеклите записи: \"Ало, Ваньо\", \" Двете каки\" и \"Ти си го избра\" - и ако не, защо ? - Ще бъдат ли разследвани участниците в контрабандата с цигари, оръжие и амфетамини, за което турските служби за сигурност изнесоха данни в свой доклад ? Има и още. Но мандатът сега започва, а самият Гешев очаква да е тежък. ", "date": "2019.12.18", "title": "Гешев пред ПИК: Терминът \"независим прокурор\" е обиден, всички сме независими"}
{"url": "https://www.dnevnik.bg/sviat/2019/12/18/4007670_intervju_na_ruskata_rt_s_puchdemon_neochakvano/", "text": "Испанската компания за обществено радио и телевизия RTVE обяви, че по неизвестни причини е излъчено предаване на руската телевизия RT (известна и като Russia Today). Със съобщението,  разпространено на сайта ѝ , корпорацията потвърди съобщенията в няколко испански медии: на 12 декември програмата на разпространявания само дигитално канал +24 е прекъсната от интервю на бившия каталунски премиер Карлес Пучдемон. Разговорът му с бившия президент на Еквадор Рафаел Кореа обаче не се е появил в програмата вследствие на \"хакерска атака\", за каквато пишат някои медии, обяснява RTVE в съобщението. \"Разследването продължава\", но се изключва външен саботаж. Не е имало проникване през никакви бариери за киберсигурност - извършителите са се възползвали от \"отворена врата\" за стрийминг. Говорител на корпорацията, цитиран от \"Ройтерс\", обаче смята, че е твърде рано да се правят каквито и да било заключения за самоличността или местоположението на извършителя. Същевременно прекъсването в програмата, изглежда, не е имало сериозен ефект - според говорителя интервюто е видяно едва от 96 уникални потребители. И Пучдемон, и Кореа са в Белгия, след като съдилища в държавите им започнаха дела срещу тях. Като водещ в предаването \"Разговори с Кореа\" бившият държавен глава от Латинска Америка е интервюирал и други известни личности като бившите си колеги Ево Моралес (Боливия), Лула да Силва (Бразилия) или Махмуд Ахмадинеджад (Иран), както и крайнолевият испански политик Пабло Иглесиас. Испански експерти и политици са заявявали че има връзка между групи, базирани в Русия, и усилия за промяна на общественото мнение за Каталуня. Главният редактор на RT Маргарита Симонян заяви, че каналът няма нищо общо със случилото се. \"Не знаем който го е направил. Давам ви думата си,\" цитира думата ѝ \"Ройтерс\".", "date": "2019.12.18", "title": "Интервю на руската RT с Пучдемон неочаквано прекъсна програмата на испанска телевизия"}
{"url": "https://www.dnevnik.bg/video/svobodna_evropa/2019/12/18/4007655_svatbite_v_uzbekistan_-_skupo_udovolstvie_za_koeto_se/", "text": "Сватбите в Узбекистан са доста скъпо удоволствие, за което много хора събират пари с години. Преди време президентът на страната дори издаде насоки за родителите как да не задлъжняват заради сватбите на децата си. Той призова да не се канят повече от 250 гости, да има най-много две групи музиканти и не повече от три луксозни коли. Гледайте във видеото историята Бахтияр Узаков, който 19 години работи в Русия, за да събере пари за сватбите на децата си.", "date": "2019.12.18", "title": ""}
{"url": "https://www.dnevnik.bg/tehnologii/2019/12/18/4007674_amazon_epul_i_gugul_shte_razrabotvat_edinen_standart/", "text": "Амазон\" (Аmazon), \"Епъл\" (Apple), \"Гугъл\" (Google) и фондация \"Зигби ълайънс\" (Zigbee Alliance) обявиха днес обединение, което цели да създаде нова норма, за да могат свързаните интелигентни домакински уреди да говорят на един и същи език, предадоха \"Франс прес\" и \"Ройтерс\". Тази норма, \"която няма да е обвързана с допълнителни плащания, трябва да повиши съвместимостта между интелигентните домакински уреди и сигурността като приоритет\", се посочва в общо комюнике на компаниите. Новата работна група трябва да позволи да се уеднакви сегашното голямо разнообразие, включващо гласови услуги като \"Алекса\" (Alexa), цифровия асистент на \"Амазон\", \"Гугъл асистънт\" (Google Assistant) или \"Сири\" (Siri) на \"Епъл\". Целта на този проект е да подобри опита на потребителите, опитващи се в момента да използват интелигентни домакински уреди, които са несъвместими помежду си, сочи комюникето. Фондацията \"Зигби алайънс\", която се присъединява към усилията на дигиталните гиганти, е създадена през 2002 година от големите марки \"Самсунг\" (Samsung), \"Икеа\" (Ikea), \"Льогран\" (Legrand) и веригата \"Крогър\" (Kroger), за да зададе универсален стандарт за интелигентните уреди, които те произвеждат или продават, припомня АФП. /БТА", "date": "2019.12.18", "title": "\"Амазон\", \"Епъл\" и \"Гугъл\" ще разработват единен стандарт за умни домове"}
{"url": "https://www.dnevnik.bg/biznes/2019/12/18/4007675_savo_dve_ot_chetirite_oferti_za_prevuorujavane_na/", "text": "Само мултинационалната General Dynamics и финландската Patria са подали валидни оферти в проекта за превъоръжване на пехотата за 1.46 млрд. лв. пише  \"Капитал\". Днес в Министерството на отбраната бяха отворени офертите за проекта. За поръчката бяха поканени общо четири фирми, но германската ARTEC и френската NEXTER не са дали валидни оферти, а предложения за пряко договаряне - съответно за договор на правителствено ниво с Париж или през международната организация за съвместни отбранителни проекти  OCCAR , която може да доставя немските бойни машини Boxer. General Dynamics и Patria ще имат време до петък да отговорят на въпроси за изпълнението на някои от условията в проекта. За да може всичко да е ясно и да няма възможност нещо да не бъде изпълнено, както трябва, да спорим и, не дай си боже, ако се стигне до договор, да се съдим\", коментира министърът на отбраната Красимир Каракачанов. ", "date": "2019.12.18", "title": "Само две от четирите оферти за превъоръжаване на пехотата се оказаха валидни"}
{"url": "https://www.dnevnik.bg/sport/2019/12/18/4007698_s_gol_v_dobavenoto_vreme_livurpul_stigna_finala_na/", "text": "С гол в последните секунди \"Ливърпул\" достигна финала на световното клубно първенство. Червените се наложиха трудно с 2:1 срещу мексиканския \"Монтерей\". Победния гол вкара Роберто Фирмино в 91-ата минута. Ключова заслуга за успеха имаше и вратарят Алисон, който няколко пъти се намеси отлично. Във финала европейският клубен шампион ще срещне носителя на Копа Либертадорес \"Фламенго\". \"Ливърпул\" поведе в 12-ата минута, когато Мохамед Салах изведе Наби Кейта в наказателното поле и полузащитникът вкара. Само секунди след това мексиканците изравниха. Алисон спаси удар, но топката попадна в Рохелио Фунес и отблизо той отбеляза. \"Монтерей\" имаше добри възможности за пълен обрат, но вратарят на червените успя да запази резултата. В 91-ата минута след подаване от дясно Фирмино донесе победата на \"Ливърпул\".     ", "date": "2019.12.18", "title": "С гол в добавеното време \"Ливърпул\" стигна финала на световното клубно първенство"}
{"url": "https://www.dnevnik.bg/sport/2019/12/18/4007601_fotogaleriia_mechtata_na_nezriashtiia_skeitur/", "text": "Когато човек има големи мечти и силна воля, малко са нещата, които могат да му попречат да ги постигне. Пример за това е японецът Рюсеи Оучи, който макар и почти напълно да е загубил зрението си, кара скейтборд.", "date": "2019.12.18", "title": "Фотогалерия: Мечтата на незрящия скейтър"}
{"url": "https://www.dnevnik.bg/photos/2019/12/18/4007462_fotogaleriia_svetovnite_snimki_na_denia_-_18_dekemvri/", "text": "Фен позира със своя лазерен меч докато чака прожекция на \"Междузвездни войни: Възходът на Скайуокър\", в Кьолн, Германия.", "date": "2019.12.18", "title": "Фотогалерия: Световните снимки на деня - 18 декември"}
{"url": "https://www.dnevnik.bg/sviat/2019/12/18/4007109_ema_uotsun_skri_kopiia_ot_knigata_malki_jeni_v_london/", "text": "Ема Уотсън скри копия от класическия американски роман \"Малки жени\" на Луиза Мей Олкът на различни места в Лондон за всички, които искат да я прочетат, написа актрисата в \"Инстаграм\". Уотсън, която нарича себе си \"книжен плъх\", призовава всички да прочетат книгата, преди да отидат да гледат премиерата на филма в Лондон, която ще бъде на 26 декември в кината. Актрисата, която играе Мег Марч в осмата екранизация на романа, зад която стои режисьорът Грета Гъруиг, се присъедини към световната кампания \"Книжните феи\", започнала през 2017 г. Оттогава са разпространени 250 хил. книги на различни публични места и кампанията е била отбелязвана с хаштаг в социалните мрежи над 90 хил. пъти. Уотсън, \"Книжните феи\" и над 150 доброволци са скрили 2000 копия от класическия роман в опит да накарат зрителите да прелистят страниците на книгата, пише сайтът \"Мари Клеър\".      Това е най-голямото събитие по инициатива на Уотсън. Тя лично е помогнала за скриването на над 100 различни издания на \"Малки жени\". 29-годишната актриса публикува поредица от снимки в \"Инстаграм\". На всички 100 копия тя е оставила лично послание за \"крадците\". В разпространението на романите са се включили 38 държави, обяснява Уотсън в социалната мрежа. Избраните от актрисата скривалища включват места, посветени на жените, като паметника на жените от Втората световна война. Според сайта The Book Seller във Великобритания книгата може да бъде намерена в Лондон, Оксфорд, Глазгоу, Единбург, както и в Уелс, Корнуол и др. Оставени са копия и в САЩ (в Ню Йорк и в Калифорния), Германия, Австралия, Хонконг и Южна Африка. 122 различни издания на \"Малки жени\" са дарени за каузата от много издатели по целия свят, включително \"Литъл Браун\", \"Винтидж\" и др. Всяка от скритите книги има надпис, който гласи: \"Вземете тази книга, прочетете я и я оставете на следващия човек да се наслаждава.\"", "date": "2019.12.18", "title": "Ема Уотсън скри копия от книгата \"Малки жени\" в Лондон"}
{"url": "https://www.dnevnik.bg/sviat/2019/12/18/4007652_holandski_fermeri_protestiraha_sreshtu_pravila_na_es/", "text": "Холандски фермери и строителни работници блокираха с трактори пътища в страната и се събраха през централата на националната телевизия в пореден протест срещу правилата за замърсяване на въздуха, съобщи \"Ройтерс\". Недоволството започна през май след съдебно решение, определящо, че Холандия нарушава правилата на ЕС за замърсяване с т.нар. реактивен азот. Това предизвика и политически дебати как трябва да реагира страната. Аграрният сектор е голям източник на азотни емисии заедно със строителния и транспортния сектор. Фермерите смятат, че несправедливо са набеждавани. В пиковите часове днес трактори и множество малки демонстрации прекъснаха движението по големите магистрали, в Хага и близо до рафинерия на \"Шел\" до Ротердам. Късно във вторник Сенатът на Холандия прие закон с извънредни мерки за справяне с проблема с нивата на азот. Една от тях е намаляване от март 2020 г. до 100 км в час на максималната позволена скорост по пътищата в страната. Производителите недоволстват и от начина, по който са представени в медиите. На един от тракторите бе окачен плакат с основния им лозунг - \"Няма фермери, няма храна\". Според фермерите медиите ги описват като безполезни и зависими от субсидиите. \"Не искаме повече пари или по-добри договори, а повече уважение и по-малко регулации\", заяви един от ораторите на митинга пред телевизията.", "date": "2019.12.18", "title": "Холандски фермери протестираха срещу правила на ЕС за мръсния въздух"}
