{"url": "http://www.dnevnik.bg/sport/2017/08/07/3020490_misha_zverev_e_purviiat_supernik_na_grigor_dimitrov_v/", "text": "Миша Зверев от Германия е първият съперник на Григор Димитров в  турнира от сериите \"Мастърс 1000\" в Монреал . Двамата ще се изправят в двубой от втория кръг, който ще се изиграе в сряда вечерта. Във вторник българинът ще започне участието си на двойки в тандем с Хуан Мартин дел Потро. Зверев преодоля първия кръг на индивидуалната надпревара след много трудна победа срещу квалификанта от Словакия Норберт Гомбос - 6:4, 6:7 (5), 6:3. Димитров почиваше на старта като поставен под №7 в надпреварата. Двубоят продължи 2.01 ч., а представителят на Германия срещна голяма съпротива от 88-ия в световната ранглиста. В първия сет Зверев реализира ключов пробив в петия гейм, който затвърди за 4:2. Гомбос имаше две поредни възможности да върне пробива при 40:15 в осмия гейм, но четвъртфиналистът от Australian Open се спаси с обичайната си агресивна игра и приключи сета при следващото си подаване. В началото втората част 26-годишният словак два пъти поред наваксваше пробив пасив, след което стигна до развръзка в тайбрек и го спечели със 7:5 с ас при първия си сетбол. В третия сет двамата започнаха да сервират много по-солидно, което доведе до една-единствена точка за пробив. Тя беше с цената на скрит мачбол и беше реализирана от Зверев, който поведе с 5:3 и с убедителен сервис гейм сложи точка на спора. Григор Димитров и Миша Зверев имат един мач помежду си. Двамата се срещнаха в първия кръг на турнира в Ротердам през февруари тази година, а българският тенисист спечели трудна победа с 6:7 (4), 6:2, 6:4. Димитров ще участва в канадския мастърс за пета поредна година. През 2016 г. той стигна до четвъртфиналите, където беше спрян от бъдещия финалист Кей Нишикор в трисетова битка. Най-доброто представяне на българина в надпреварата е полуфиналът от 2014 г. Тогава той записа три поредни трисетови победи - срещу Доналд Йънг, Томи Робредо и Кевин Андерсън, преди да отстъпи срещу бъдещия шампион Жо-Вилфред Цонга. Димитров има да защитава 180 точки от миналогодиния турнир в Канада и още 360 точки от следващия мастърс - в Синсинати, където през 2016 г. стигна до полуфиналите. В момента той заема последното място, даващо право на участие във финалите на АТП в Лондон.", "date": "2017.08.07", "title": "Миша Зверев е първият съперник на Григор Димитров в Монреал"}
{"url": "http://www.dnevnik.bg/zelen/2017/08/07/3020430_borisov_obiavi_che_reshenieto_na_brjuksel_za_kaliakra/", "text": "Решението на съда на Европейския съюз по случая \"Калиакра\" трябва да се изпълни. Това са се разбрали в телефонен разговор министър-председателят Бойко Борисов и комисарят по околна среда, морско дело и рибарство Кармену Велла. За разговора между двамата информира правителствената пресслужба в понеделник. Двете страни са се съгласили още, че българските власти ще определят подходящите мерки и начини, с които да бъде изпълнено решението на Брюксел по казуса, уточняват от Министерския съвет, където утре ще се проведе среща между всички заинтересовани страни. Премиерът Борисов е запознал комисар Велла с развитието на ситуацията в страната след  издаването на заповед та  на министър Нено Димов,  с която се забранява извършване на определени дейности в част от защитена територия \"Комплекс Калиакра\", където има понто-сарматски степи. По-рано през деня министър  Димов обясни, че забраната важи за много малка площ, която е предимно държавна площ  и не забранява земеделие в Добружда.  Преди ден Борисов разпореди на министъра на околната среда и водите Нено Димов да  спре изпълнението на заповедта , след като земеделци, рибари и представители на туристическия бранш от крайморска Добруджа протестираха заради опасения, че ограниченията засягат поминъка им. \"Европейското законодателство в областта на \"Натура 2000\" не забранява икономически дейности, включително земеделие, и ще се търсят варианти как решението да бъде приложено, така че да не бъдат ощетени засегнатите от него хора в района на крайморска Добруджа\", посочват още от пресцентъра на кабинета. Европейската комисия и българското правителство са в добър диалог по темата и полагат усилия за намиране на оптималния компромис за защита и на природата, и на интересите на хората в този край на България, уверяват от пресцентъра на кабинета. Премиерът Борисов е поканил комисар Кармену Велла заедно с еврокомисаря по регионална политика Корина Крецу да посетят България и на място да се запознаят с мерките, които са взети за опазване на защитените територии.", "date": "2017.08.07", "title": "Борисов обяви, че решението на Брюксел за \"Калиакра\" ще се изпълни"}
{"url": "http://www.dnevnik.bg/gradska_sreda/2017/08/07/3020369_oshte_10_izpolzvani_tramvaia_shte_kupi_stolichnata/", "text": "Столичната община ще купи 10 използвани в чешката столица Прага трамваи за сумата от близо 400 хил. лева без ДДС. Това се вижда от обявена от общинското дружество \"Столичен електротранспорт\" обществена поръчка. Според обявлението общинското дружество ще се договори пряко с предприятието за градски транспорт на Прага. Трамваите, които София ще получи от чешкият град - \"Татра\" Т6А5, са произвеждани между 1991 и 1998 г. В София те ще се използват от трамвайното депо \"Искър\". От там тръгват трамваите по линии 20 и 22, които са едни от последните, които не са нископодови в СОфия. Всяка от мотрисите ще струва по 40 хил. лева без ДДС, но с включени транспортни разходи. Миналата година Столичната община  купи от Прага 20 броя от същия модел трамваи , като цената отново беше почти същата. Доставката на чешките трамваи е част от  инвестиционната програма на \"Столичен електротранспорт\" за периода 2017-2020 г.   Тя предвижда подмяната на 63 стари трамвая и 41 тролейбуса, които в момента се движат по линии в София, с нови, както и купуването на 30 електробуса. В момента тече процедура по избор на фирма, която да достави 13 нови трамая на Столичната община. Поръчката е с прогнозна стойност 26 млн. лева, като до финалния етап са допуснати \"Шкода\" и \"Песа\".", "date": "2017.08.07", "title": "Още 10 използвани трамвая ще купи Столичната община"}
{"url": "http://www.dnevnik.bg/sviat/2017/08/07/3020356_venecuelskata_armiia_-_moshtniiat_politicheski_igrach/", "text": "Могъщата венецуелска армия, която е основен стълб на управлението на президента социалист Николас Мадуро, играе ключова роля в обхваналата страната политическа криза. Вчера Мадуро заяви, че тя е  отблъснала \"терористично нападение\"  срещу военна база във Валенсия западно от Каракас, при което според него двама нападатели били убити, а осем заловени. Боливарските национални въоръжени сили (БНВС) също така играят основна роля в стратегическите икономически сектори на страната, по-специално петролния. Оборудвана с руско и китайско въоръжение, тя се обявява за \"чавистка, националистична и антиимпериалистка\", а ръководителите й са се заклели в \"абсолютна и безусловна лоялност\" на Николас Мадуро. БНВС наброяват около 365 000 души, което включва сухопътните, военноморските и военновъздушните сили, националната гвардия и запасните части. Това е с 1000 военни по-малко от съседката Бразилия, сочат данни на аналитичния център Латиноамериканска отбранителна мрежа. За сравнение, населението на Бразилия е 210 милиона души, а на Венецуела 30 милиона. През 2006 г. САЩ забраниха продажбата и прехвърлянето на северноамерикански оръжия и военна технология на Венецуела. Това накара тогавашния президент Уго Чавес (1999 - 2013 г.) да се обърне към нови \"стратегически съюзници\": Русия и Китай. Русия достави на Венецуела пушки, противотанкови гранатомети, бронирана техника, системи за противовъздушна отбрана, бойни самолети, хеликоптери и ракети, съобщава неправителствената организация \"Граждански контрол\", която следи военната дейност. Китай пък е доставил комуникационна апаратура, военни униформи, радари, бронирана техника, самолети и хеликоптери. Военизирана власт, военизирана икономика От общо 32 министри в правителството на Мадуро 12 са военни, като 10 от тях са действащи, а другите двама са се уволнили от армията. Въоръжените сили се ръководят от министъра на отбраната генерал Владимир Падрино Лопес. Генерал Ремихио Себалос пък е командващ оперативната стратегия. Падрино Лопес е нещо като суперминистър, на когото другите членове на кабинета трябва да се отчитат, заяви Мадуро миналата година. Военни ръководят най-важните министерства: на президентството, вътрешните работи и правосъдието, прехраната, земеделието, риболова, жилищното строителство, електроенергетиката и благоустройството. Опозицията обвинява министъра на прехраната Родолфо Марко Торес за недостига на хранителни продукти, който сериозно засяга страната. Министърът на жилищното строителство генерал Мануел Кеведо ръководи една от ключовите програми на правителството на Мадуро: доставката на 1.7 милиона апартамента, субсидирани от държавата. Опозицията критикува широкото участие на военните в правителството и политизирането им. \"Най-голямата грешка на Чавес беше, че изкара военните от казармите. Кой ще ги върне там\", запита миналата година ветеранът политик и бивш председател на парламента Хенри Рамос Алуп. Телевизия, банка, завод за сглобяване на автомобили и строителна компания са някои от предприятията под контрола на венецуелските военни. Към тях се прибавя и Военната анонимна компания на минната, петролна и газова индустрия. Тази компания има същите функции като държавната фирма \"Петролеос де Венесуела\" - възстановяване и поддръжка на кладенци и продажба и дистрибуция на продукти от минния добив, петрола, нефтохимията и газа. Тази компания е в центъра на \"военноиндустриалния двигател\", казва Мадуро. Целта на президента е да се бори с това, което по думите му е икономическа война, водена от опозицията и някои предприемачи с цел дестабилизиране на правителството. /БТА", "date": "2017.08.07", "title": "Венецуелската армия - мощният политически играч, който Чавес изкара от казармите"}
{"url": "http://www.dnevnik.bg/sviat/2017/08/07/3020450_upravliavashtata_koaliciia_v_slovakiia_e_pred_razpad/", "text": "Управляващата коалиция в Словакия се разпадна, след като Словашката национална партия (SNS), един от по-малките участници в кабинета, изненада  партньорите си  и се изтегли от него, предаде \"Ройтерс\". Партията обяви, че иска ново коалиционно споразумение. Премиерът Роберт Фицо определи решението като \"абсурдно\". Ходът на SNS e не слага автоматично край на коалицията, която е на власт от миналата година, нито непременно означава нови избори. Той обаче може да доведе до предоговаряне на коалиционното споразумение, на базата на което трите партии са във властта. \"Абсолютно е необходимо да рестартираме правилата в коалицията,\" тъй като при сегашните условия и отношения между партньорите има \"абсолютно нови приоритети,\" каза Антон Данко, председателят на SNS, в писмо до другите партии. Данко е и председател на парламента, където лявоцентристката партия на Роберт Фицо, Smer, и Most-Hid на етническите унгарци имат мнозинство. При окончателно напускане на която и да е от партиите обаче то остава под въпрос. Фицо вече е насрочил среща на тримата партийни лидери за вторник сутринта. В изявление негов говорител каза, че решението на Данко \"няма да донесе спокойствие и стабилност\". Унгарската партия междувременно каза, че нейното ръководство е \"изненадано\" от решението. Следващите редовни избори са насрочени за 2020 г. Същевременно от SNS настояват, че за да продължи да управлява, кабинетът се нуждае от нова програма, която да отрази значителния икономически ръст на страната. Братислава отбеляза растеж от 3.1 на сто от брутния вътрешен продукт на годишна основа през първото тримесечие на тази година, а безработицата в момента е на най-ниското си ниво, откакто Словакия е самостоятелна държава - 6.9 процента. Според опозицията обаче целта на Данко е да отклони общественото внимание от критики, отправяни към него заради ролята му в разпределянето на европейски средства за научноизследователски програми, в което участват представители на неговата партия.", "date": "2017.08.07", "title": "Управляващата коалиция в Словакия е пред разпад, след като националистите напуснаха кабинета"}
{"url": "http://www.dnevnik.bg/sport/2017/08/07/3020407_koutinyo_iska_da_premine_v_barselona_no_sus_suglasieto/", "text": "Плеймейкърът на \"Ливърпул\" Филипе Коутиньо има желание да заиграе за \"Барселона\", но не смята да форсира евентуален трансфер при каталунците, твърди \"Скай спортс\". 25-годишният бразилец ще премине в испанския клуб, само ако мърсисайдци решат да го продадат. Мениджърът на  \"Ливърпул\"  Юрген Клоп няколко пъти по време на лятната пауза заяви, че клубът не смята да се разделя с Коутиньо. Полузащитникът, който беше купен за 8.5 млн. паунда от \"Интер\" в началото на 2013 г., има договор с червените до 2022 г. Бразилецът е сред най-важните играчи в състава на Клоп. В края на миналия сезон германският мениджър смени позицията на играча и го премести от лявото крило в центъра с идеята да действа с по-голяма свобода пред двамата централни халфове. Коутиньо е основен вариант на \"Барселона\" за заместник на Неймар, който  премина в ПСЖ срещу огромната сума от 222 млн. евро . Бразилецът се превърна в най-скъпоплатения футболист в света с 45 млн. евро годишна заплата. \"Смятахме, че има шанс Неймар да си тръгне и поради тази причина увеличихме откупната му клауза. Ще похарчим тези 222 млн. евро практично, строго и разумно. Те ще бъдат използвани за подобряването на клуба, което означава, че се намираме в отлична позиция да подпишем с някои играчи\", каза президентът на калалунците Хосеп Мария Бартомеу. Другите основни опции пред \"Барселона\" за заместник на Неймар са Килиан Мбапе от \"Монако\" и Осман Дембеле от \"Борусия\" (Дортмунд). В същото време според медиите в Англия \"Ливърпул\" следи изявите на атакуващия полузащитник на \"Уест хем\" Мануел Лансини. Аржентинският национал е считан за потенциален заместник на Коутиньо.", "date": "2017.08.07", "title": "Коутиньо иска да премине в \"Барселона\", но със съгласието на \"Ливърпул\""}
{"url": "http://www.dnevnik.bg/bulgaria/2017/08/07/3020455_mulniia_ubi_rabotnik_v_sofiia/", "text": "Мълния, ударила в района на булевард \"България\" в София, е убила работник в София, съобщиха от МВР. Инцидентът е станал около 17 часа, когато над столицата се разрази гръмотевична буря. Работникът е бил на скеле на строяща се сграда. Единствената секвоя в парк \"Заимов\" също е била ударена от мълния, която е разцепила стъблото на дървото. Екип на район \"Оборище\" е обезопасил мястото. От МВР уточниха, че до 18.00 часа днес, в столичната пожарна са постъпили над 40 сигнала за произшествия. Те са предимно за паднали дървета и клони и частично наводнени улици в кварталите \"Драгалевци\" и \"Бояна\". Паднало дърво затрудни движението по бул. \"Черни връх\" в района на кв. \"Драгалевци\". Общо шест екипа с 20 служители на пожарната, съвместно с представители на Столичната община, работят по отстраняване на последствията от силните валежи, придружени от градушка, съобщи агенция \"Фокус\".", "date": "2017.08.07", "title": "Мълния уби работник в София"}
{"url": "http://www.dnevnik.bg/sviat/2017/08/07/3020457_erdogan_obiavi_che_germaniia_podpomaga_teroristi/", "text": "Турският президент Реджеп Тайип Ердоган обвини днес Германия в подпомагане на терористи, заради това, че Берлин не отговаря на хилядите молби за предаване на заподозрени, издирвани от турските власти, предаде агенция \"Ройтерс\". Неговите думи вероятно ще доведат до нова ескалация на напрежението между двете страни. \"Ние дадохме на Меркел 4500 досиета, но не сме получили отговор по нито едно от тях\", заяви Ердоган пред членове на неговата Партия на справедливостта и развитието. Турският президент каза, че Германия иска да й бъдат предавани терористи, но не иска да предава такива, издирвани от Турция. \"Значи вие имате съдебна система, а ние в Турция - не, така ли?\", попита реторично Ердоган.", "date": "2017.08.07", "title": "Ердоган обяви, че Германия подпомага терористи"}
{"url": "http://www.dnevnik.bg/sviat/2017/08/07/3020401_glavniiat_nemski_rechnik_tursi_novi_chitateli_s/", "text": "Водещият речник на немския език Duden добавя в последното си издание близо 5000 думи предимно от английския език, за да се адаптира към съвременните технологични развития, предадоха ДПА и редица германски медии. \"Факт е, че много неща от англосаксонския свят се появяват в нашия живот, ако се замислите за технологичните развития,\" казва Катрин Кункел-Рацум, редактор на речника, каза за агенцията. Duden e немскоезичният еквивалент на Оксфордския речник. Сред думите в последното издание са Queer (\"хомосексуален\"), Selfie, Emoji (иконките в онлайн комуникацията) и fake news (\"фалшиви новини\"). Скрийншотове от изданието, които могат да се видят в сп. \"Шпигел\", показват, че съставните съществителни на практика могат да се изписват както слято, така и полуслято или отделно (като в английския) - но по правилата на немския винаги с главни букви, съответно Fakenews, Fake-News или Fake News. Кибервойната е описана с термина Cyberkrieg, използването на \"Фейсбук\" - с глагола facebooken, а изтриването на приятели от мрежата - с entfreunden. Глаголът liken означава \"харесвам\" публикация. Postfaktisch e германизиран вариант на ситуация, в която политическият дебат не се концентрира върху същността на проблема, а върху емоцонални моменти. Flüchtlingskrise (\"бежанска криза\") също е част от новия речник. Думи от не толкова далечното минало Добавени са и понятия от масовата култура като low carb (\"нисковъглехидратен\"), Hoodie (тип суитшърт с качулка), Roadtrip (дълго и далечно пътуване) и Work-Life-Balance (начина, по който човек избира да съчетава професионалния си живот със социалния). В новото издание присъства и думата \"Брекзит\" заедно с няколко понятия, свързани с администрацията на Тръмп. Същевременно понятия, за първи път зародили се разговорно и публицистично през 19 в., но добили спорна репутация в нацистка Германия, неочаквано намират място в речника. Lügenpresse например обозначава \"медиите, които лъжат\", а Voklsverräter - \"народен предател\". Последната дума, която все по-често се чува от популистки лидери и организации, беше избрана и за \"най-ужасна дума\" на миналата година в Германия. \"Да привлечем младите поколения\" Първото издание на Duden, публикувано през 1880 г. от учителя Конрад Дуден, съдържа 27 000 думи. В излизащия в сряда последен вариант, който струва 26 евро, фигурират 145 000 думи. От предишното успешно бяха продадени 850 000 екземпляра. При излизането му на пазара през 2013 г. Duden нашумя, като включи в него жаргонната дума Shitstorm - изписвана с главна буква на немски като всяко съществително, но сглобена от две английски думи и обозначаваща публичен скандал. Четири години по-късно екипът, съставящ речника, се опитва да привлече и млада публика с различни призиви като \"По-често срещан от престъпленията от омраза: престъпният правопис\" или \"Въобще не е секси, ако пишете tinder с грешки.\" Tinder e популярно приложение за запознанства и в Duden ще има глагол, който ще обозначава употребата му - tindern. \"Искаме да покажем всички различни неща, които човек може да прави с езика,\" казва Кункел-Рацум. \"Не просто да съставяме относително сухи речници.\" Обикновено актуализацията на речника е на всеки три до пет години.", "date": "2017.08.07", "title": "Главният немски речник търси нови читатели с английски думи и термини отпреди Хитлер"}
{"url": "http://www.dnevnik.bg/sport/2017/08/07/3020458_levski_shte_testva_noviia_brazilec_v_kontrola_sus/", "text": "\"Левски\" ще играе контрола с третодивизионния \"Сливнишки герой\". Двубоят с тима от Сливница ще е в сряда от 20.00 часа на стадион \"Виваком арена - Георги Аспарухов\". Мачът ще е с вход свободен, като ще бъде отворен само сектор \"А\". Основната идея на контролата е да бъде тестван бразилецът Жеан Патрик, който  пристигна на проби при сините миналата седмица . 20-годишното крило е собственост на \"Сао Пауло\", като за последно е играл под наем в четвъртодивизионния \"Волта Редонда\". В контролата със \"Сливнишки герой\" ще бъде даден шанс за изява и на някои от по-младите футболисти, които нямат много игрови минути от началото на сезона. Проверката е била одобрена от  новия треньор на \"Левски\" Делио Роси . Италианецът пристигна днес в България с трима свои помощници. Единият ще работи с вратарите, вторият ще отговаря за кондиционната подготовка, а третият ще е асистент по футболните въпроси, съобщи \"Гонг\". Във вторник опитният Роси, който е носител на Купата на Италия с \"Лацио\", ще даде първата си пресконференция като треньор на \"Левски\".", "date": "2017.08.07", "title": "\"Левски\" ще тества новия бразилец в контрола със \"Сливнишки герой\""}
{"url": "http://www.dnevnik.bg/sviat/2017/08/07/3020461_makron_shte_iska_zashtita_na_frenskite_rabotnici_ot/", "text": "Френският президент Еманюел Макрон ще настоява при посещението си в Австрия, Румъния и България по-късно този месец за правила, които по-добре да защитават френските работници от нечестната, според тях, трудова конкуренция от Източна Европа, съобщи днес официален представител, цитиран от \"Ройтерс\". Макрон се ангажира да вземе мерки срещу т.нар. \"социален дъмпинг\" във Франция, където компании наемат при по-ниско заплащане работници от по-бедните източноевропейски страни, като така застрашават работните места на французите. Страните от ЕС са разделени по въпроса за правилата, според които например български шофьор на камион или литовски зидар могат да работят във Франция за ограничен период от време с източноевропейските си заплати, които обикновено са под минималния гарантиран праг в западноевропейските страни. Полша, Унгария, Словакия и Чехия заявяват, че трябва да имат право да се конкурират ценово, както западноевропейските страни се конкурират по качество на продуктите и ноу-хау, за да наваксат след десетилетията комунистическа стагнация, обобщава \"Ройтерс\". Спорът се оформя като един от най-трънливите въпроси пред блока, задълбочавайки разделението изток-запад сред страните членки, докато ЕС търси единство за Брекзита. Официалният представител посочи, че Макрон ще иска по-строги правила за \"социалния дъмпинг\" при обиколката си от 23 до 25 август в Австрия, Румъния и България. По думите на източник от президентството, цитиран от Франс прес, трите страни оказват сътрудничество, особено по въпроса за командированите служители, тема която френският президент ще засегне при всичките си срещи. В австрийския град Залцбург на 23 август той се се срещне с австрийския канцлер Кристиан Керн, както и с премиерите на Чехия Бохуслав Соботка и на Словакия Роберт Фицо. На 24 август в Букурещ Макрон ще разговаря с президента Клаус Йоханис и премиера Михай Тудосе, след което ще пристигне във Варна, където ще се срещне с българския президент Румен Радев и с премиера Бойко Борисов. Френският официален представител определи посещенията на Макрон като \"важен символ, тъй като това са страни, на които в миналото не е обърнато достатъчно внимание или са били пренебрегвани от Франция, или поне според тях е така.\" Той отбелязва, че същевременно Германия е инвестирала много в тези държави. Цялата обиколка цели подобряване на достъпа до Източна Европа, допълва източникът, цитиран от \"Франс прес\".", "date": "2017.08.07", "title": "Макрон ще иска защита на френските работници от дъмпинга на източноевропейците"}
{"url": "http://www.dnevnik.bg/sviat/2017/08/07/3020465_kmetut_na_nju_iork_predlaga_po-visoki_danuci_za/", "text": "Кметът на Ню Йорк Бил де Блазио предложи днес да се повишат данъците за най-богатите граждани на мегаполиса, за да се наберат средства за западащата метро система, предаде \"Ройтерс\", цитирана от БТА. Тази година само 63% от влаковете на подземната железница пристигат навреме, а през юни при дерайлиране са пострадали 34 души. Планът е да се актуализира облагането на хора с личен доход над 500 000 долара до 4.41%, спрямо сегашните 3.876 процента. Мярката би засегнала около 32 хиляди души и ще осигури допълнителни 700 млн. долара през седващата година. С допълнителните средства ще бъде финансирано също намаляване на цената на билетите за пътуване с автобус и метро за до 800 000 от най-бедните жители на града. Планът бе оповестен на фона на спора между кмета и губернатора на щата Ню Йорк Ендрю Куомо за това, кой е отговорен за метро системата, която е най-голямата в страната и страда от все повече нарушения. За да стане факт, инициативата трябва да бъде одобрен от щатския сенат, който е контролиран от републиканците, противопоставящи се на увеличаването на данъци, припомня \"Ройтерс\".", "date": "2017.08.07", "title": "Кметът на Ню Йорк предлага по-високи данъци за богатите, за да се модернизира метрото"}
{"url": "http://www.dnevnik.bg/sport/2017/08/07/3020463_mourinyo_e_gotov_da_se_bori_za_garet_beil/", "text": "Мениджърът на \"Манчестър юнайтед\" Жозе Моуриньо заяви, че има голямо желание да привлече Гарет Бейл. Португалецът изрази готовност да се бори за подписа на уелския футболист, ако той не влиза в плановете на \"Реал\" (Мадрид). Бъдещето на Бейл на \"Сантяго Бернабеу\" е под въпрос, тъй като мадридчани имат желание да привлекат младата звезда на \"Монако\" Килиан Мбапе. Уелсецът беше измъчван от травми през миналия сезон и изигра само 27 мача във всички турнири, като остана резерва във финала на Шампионската лига срещу \"Ювентус\" (4:1). \"Ако не влиза в плановете на \"Реал\", пристигането на друг играч ще означава, че той ще се насочи към изхода. Аз ще го чакам от другата страна и ще се боря с останалите треньори, които ще го искат в отборите си\", заяви Моуриньо на пресконференцията преди мача с \"Реал\" за Суперкупата на Европа. Той допълни, че ще мисли за евентуален трансфер на Бейл, ако уелсецът не вземе участие в мача. \"Ако играе утре, значи влиза в плановете на треньора и на клуба. Това ще е най-ясният сигнал, че ще остане, защото и той самият има мотивацията да играе за \"Реал\".\" Треньорът на мадридчани Зинедин Зидан също беше попитан неколкократно за бъдещето на Бейл по време на пресконференцията си. \"Бейл е играе на \"Реал\". Това е всичко, което мога да кажа. Бих искал да си говоря с вас за мача утре. Предстои ни много важен двубой. Бейл е тук и е на линия за мача. Други неща не ме интересуват много.\"  \"Същото е и с Кристиано Роналдо. И за него непрекъснато има истории. Не знам как да го кажа на испански, но изглежда някои хора искат да раздухват истории отвъд реалността\", заяви французинът.", "date": "2017.08.07", "title": "Моуриньо е \"готов да се бори\" за Гарет Бейл"}
{"url": "http://www.dnevnik.bg/sviat/2017/08/07/3020471_danukut_vurhu_dohodite_v_rumuniia_shte_bude_namalen_s/", "text": "Председателят на румънския Сенат и лидер на една от партиите в управляващата коалиция Калин Попеску Таричану заяви днес, че данъкът върху доходите ще бъде намален от 16 на 10 процента от 1 януари 2018 г., съобщава в. \"Гъндул\". Изявлението дойде след заседание на управляващата коалиция. Таричану уточни, че мярката е част от програмата за управление за периода 2017-2020 г. Той отбеляза, че също от януари 2018 г. ще се приложи и прехвърлянето на данъчното бреме от работодателя към служителя. \"Няма да се увеличат данъчните ставки, но ще променим начина на прилагане, което ще доведе до два положителни резултата: като се увеличи стойността на брутната заплата, всеки служител ще има полза, тъй като пенсионният пункт, който се изчислява на базата на брутната заплата, ще нарасне\", посочи Таричану. Той добави, че \"нетната заплата няма да нарасне твърде много, но важното е, че ще нарасне\". \"Разходите на работодателя няма да се увеличат по никакъв начин\", уточни лидерът на Алианса на либералите и демократите, по-малкия коалиционен партньор на Социалдемократическата партия. Таричану съобщи още, че правителството възнамерява да предложи проектозакон, който забранява получаването едновременно на пенсия и държавна заплата. \"Хората трябва да решат дали са пенсионери или са трудоспособни. Ще се промени законът така, че да не може да функционира тази двойствената система, защото не е правилна. Не може хем да си служител на заплата, хем да имаш доходи от пенсия\", изтъкна Таричану.", "date": "2017.08.07", "title": "Данъкът върху доходите в Румъния ще бъде намален с 6 пункта от догодина"}
{"url": "http://www.dnevnik.bg/photos/2017/08/07/3020138_fotogaleriia_svetovnite_snimki_na_denia_-_7_avgust/", "text": "Туристи скачат от скала на плажа в Агия Напа, Кипър.", "date": "2017.08.07", "title": "Фотогалерия: Световните снимки на деня - 7 август 2017 г."}
{"url": "http://www.dnevnik.bg/zelen/2017/08/07/3019981_sinopticite_preduprejdavat_za_opasni_goreshtini_v/", "text": "Оранжев код за високи температури и опасни горещини е обявен в цялата страна днес, сочи справка на сайта на Националния институт по метеорология и хидрология (НИМХ) към БАН.  Лекарите препоръчват  да се се пият повече течности. От НИМХ предупреждават, че горещото време продължава. Прогнозират се опасни и особено опасни метеорологични явления. Съществува голяма вероятност за материални щети. Възможни са човешки жертви. Високите температури могат да доведат до здравни проблеми за чувствителни и болни хора, възрастни и деца. Препоръчва се да се следят прогнозите и да се действа според съветите на властите. Днес се очакват максимални температури между 34 и 39 градуса. В следобедните часове на места, главно в Северна България, ще се заоблачи и ще превали и прегърми. Има условия за градушки.  По Черноморието ще е слънчево, като след обяд ще се развива купеста облачност и на места на север ще превали и прегърми. Максималните температури на въздуха ще са около 33-35 градуса, на морската вода - 26-28 градуса. Вълнението на морето ще е 1-2 бала. Над планините в следобедните часове ще се заоблачи и на места ще превали и прегърми. Ще духа слаб до умерен вятър от север-североизток. Максималната температура на височина 1 200 метра ще е около 27 градуса, на 2 000 метра - около 20 градуса.", "date": "2017.08.07", "title": "Синоптиците предупреждават за опасни горещини в цяла България"}
{"url": "http://www.dnevnik.bg/sport/2017/08/07/3019905_misiiata_izpulnena_antoniia_grigorova_prikljuchi/", "text": "Състезателката в планинските бягания Антония Григорова завърши с успех екстремното си предизвикателство \"Пътят Ком - Емине 600\". Тя стана първата жена, пробягала 600-те километра по туристическия маршрут. Нещо повече - тя постигна и целта си да завърши за по-малко от шест дни. Григорова спечели надпреварата с времето, като завърши тази нощ за пет дни, 22 часа и 55 минути. В интервю за \"Дневник\"  миналата есен Григорова и треньорът ѝ Наталия Величкова разказаха, че идеята се родила спонтанно и споделено . \"Аз й казах: \"Знаеш ли какво си мисля за догодина?\" Тя довърши изречението: \"Ком - Емине.\" Така го решихме. Видяхме се в понеделник, обсъдихме стратегията, във вторник в 4.30 часа я събудих и й казах, че след 15 минути искам да е готова за тренировка. Отидох, взех я и бяхме на стадиона. Оттогава насам всичко е подчинено на проекта за следващата година. Затова го кръстихме \"Пътят\", каза Величкова. \"Това не е само пробег с изминаване на 600 км. Това е пътуване. Най-ценното на Ком - Емине е, че ние имаме да извървим не 600 км, а над 500 дни\", добави треньорът на състезателката. Рекордът за изминаването на Ком - Емине се държи от Кирил Николов-Дизела. Състезателят по ориентиране  пробяга 600-те километра за 4 дни и 13 часа при втория си опит през 2015 г . С това той подобри с 21 часа  постижението на Божидар Антонов , записано няколко седмици по-рано. Преди дни  Борислав Йорданов финишира  за три дни, 9 часа и 1 минута и подобри рекорда за преодоляване на разстоянието с колело. Изпитанието беше част от \"Велоносния поход\", чиято друга цел беше повдигане на темата за нуждата от повече обособени и поддържани веломаршрути в България. Според Борислав и екипа на похода най-дългият пешеходен туристически маршрут в България - Ком-Емине, може да се превърне и във велосипеден, както и да се маркира от начало до край като такъв.", "date": "2017.08.07", "title": "Мисията изпълнена: Антония Григорова приключи Ком-Емине за под шест дни (видео)"}
{"url": "http://www.dnevnik.bg/gradska_sreda/2017/08/07/3019227_remontut_na_remonta_na_stolichniia_bul_carigradsko/", "text": "Отстраняването на напукванията и неравностите по настилката на булевард \"Цариградско шосе\" в София ще започне в петък (11 август), като се очаква дейностите да продължат около седмица. От Столичната община уверяват, че булевардът няма да бъде затварян изцяло в нито един момент. Ремонтът се налага, тъй като в началото на годината асфалтът  се напука на различни места , а от месеци има сериозни неравности при \"Орлов мост\". В края на юли зам.-кметът по транспорта Евгени Крусев каза, че на  тези места настилката ще бъде подменена с друга , която е предназначена за по-сериозни натоварвания. През 2015 г. бе направен основен ремонт на бул. \"Цариградско шосе\", който  струваше на общината около 20 млн. лева. Това лято пътната мрежа на София отново е обект на сериозни ремонти,  като в плана на Столичната община попадат едни от най-натоварените булеварди в София  - \"Дондуков\", \"Асен Йорданов\", \"Прага\", \"Шипченски проход\", \"Тодор Каблешков\" и \"Монтевидео\". В края на миналата седмица  беше затворен и бул. \"Президент Линкълн\" . Причината е  започналият строеж на станцията  от третата линия на метрото. В края на есента пък трябва да започне и През есента пък трябва да  започне и цялостната реконструкция на бул. \"Граф Ингатиев\" , като в момента тече процедура по избор на изпълнител.", "date": "2017.08.07", "title": "Ремонтът на ремонта на столичния бул. \"Цариградско шосе\" започва тази седмица"}
{"url": "http://www.dnevnik.bg/analizi/2017/08/07/3017083_vzaimnoto_iztrebvane_na_horata_s_ideite_vodi_do/", "text": "Беше време, когато събирането на хора, вярващи в самоочевидно позитивни неща – лична свобода, общо благо, върховенство на правото – беше празник. Не всички бяха съгласни помежду си по всички въпроси, но с радост – и на моменти доста ефективно – работеха заедно за постигането на онова, по което има съгласие. Не беше толкова отдавна; но си беше друга историческа епоха. Днес е друго. Събирането на хора, вярващи в горепосочените позитивни неща, почти неизменно прераства във взаимно заклеймяване. Вместо (както е редно, ако наистина вярваш в републиканския идеал и в либералната демокрация) да се действа заедно в зоните на съгласие, се вихрят чисто религиозни и холистични страсти. Ако не си съгласен с човека до тебе по един дори пункт – то значи този човек е цялостно (холистично) еретичен; и трябва да бъде изгонен с дюдюкане и крясъци от събирането, било то в обективното или виртуалното пространство. Най-вероятно различни аспекти на отговора могат да бъдат намерени в областта на историята, психологията и философията.   план е най-лесен, защото дава сравнително прост наратив. Гневно-заклеймителната нетърпимост (за краткост –  ) към оногова, с когото не си съгласен дори по едно само нещо – това се роди в онова, което някои наричат \"СДС-2\". Това беше онова СДС, което не беше вече публично олицетворявано от бивши политзатворници (Петър Дертлиев), безукорни джентълмени (Филип Димитров) или световно уважавани дисиденти (Желю Желев) – а бе представлявано от кресливи новодошли като Георги Марков, които настояваха за класов реванш срещу \"комунистите\". Тръгна модата всеки, който не е напълно съгласен с тези субекти, да бъде клеймен като скрит комунист. След напускането на Костов с ДСБ, в остатъчното СДС хейтът стана начин на живот. Години наред не се правеше нищо друго, освен да бъде заклеймяван Костов, като... комунист. Не правейки нищо друго, освен да хейти по ДСБ, СДС умря преди години. Взаимният хейт на видни лица от \"Да, България\" и \"Нова Република\", на свой ред, допринесе за това, нито едната формация да не е днес в парламента. \"Тия са токсични\" бе месеци наред мантрата, с която всяка страна замеряше отсрещната. А щом някой е токсичен – нямаш абсолютно никаква работа с него, колкото и зони на съгласие инак да имате помежду си. Институтът за десни политики обвини за свои смъртни врагове не онези, които вярват в колективното робство, феодалното благо на господарите или избирателното прилагане на закона (т.е. БСП и ГЕРБ, да речем) – а онези, които вярват в същите неща, в които вярват и десните политикани: лична свобода, общо благо, върховенство на правото. Само че според обвинителите, тъй като тия същите вярвали и в \"равенство\", били \"либерали\". И били много, ама много по-зле от \"комунистите\". Така, в смъртен хейт срещу своите либерални братовчеди, неотдавна се родиха днешните български \"консерватори\".  Подобни раздори по повод идейна чистота нахлуха и в средите на Зелените (не смъртоносно, поне засега), на \"протестната общност\" и, за мое учудване – сред \"либертарианците\".  Във \"Фейсбук\" пък, видни публични личности, съвсем наскоро виждани да протестират заедно, се изпокараха смъртоносно заради частични несъгласия по някакво едно нещо.  В крайна сметка всеки, който дори с микрон кривне от \"правата вяра\" (да не говорим – ако сбърка) бива пометен от цунами хейт. Ако не вярвате, питайте Иво Беров. Дори да не си \"направил\" нищо, можеш да го отнесеш заради брата на дядо си; ама Кристиан Таков за това вече не може да го питате... Историческият резултат е, че днес точно най-прогресивните хора, на които се разчита да намерят пътя отвъд сегашното заразно тресавище, не са способни не само да се обединят, за да направят нещо важно за общото благо. Те не могат да седнат да пият по бира заедно. Защото не търсят, с разума си, онова, което ги обединява; а търсят, със страстите си, онова, което ги разделя. А страстите не са добър съветник (осведомете се при всички големи философи по този въпрос). В   план можем да говорим за Когато една революция не успее да завземе голямата обществена арена, нейната енергия не изчезва. Отскачайки от бариерите, които я делят от големия свят, се обръща навътре, към самите революционери. Започва търсенето на \"предатели\" (Кой е виновен, че не успяхме?), което плавно прераства в търсенето на бъдещи такива: Я го вижте тоя – скрит комунист / либерал / културен марксист (или каквато е модерната към момента обида) ще да е, ще ни предаде, когато пак тръгнем напред...  В България Протестът от 2013-та не успя да разбие модела \"КОЙ\". Всички партийки и групички, които днес се обвиняват взаимно в най-смъртните грехове, са съставени от хора, участвали в Протеста.  Така се стига до положението, описано навремето от историка Жорж Лихтайм по повод троцкистките секти: \"Дребни, яростни създания, изяждащи се едно друго в капка вода...\" Във   план работа може да ни свърши германският философ Хегел. Според него, духовният живот не може да се осъществява без-телесно, т.е. извън някакво тяло. Той остро критикува стоиците за тяхната вяра, че свободата е \"вътрешно състояние\", независимо от никакви външни фактори. Изводът, според днешния философ Чарлз Тейлър (в книгата Hegel and Modern Society): \"Свободата е реална единствено, когато е изразена като форма на живот; и тъй като човек не може да живее сам, то това трябва да бъде колективна форма на живот...\" Не успявайки да подредят според правилата на свободата \"колективната форма на живот\", която наричаме общество, търсачите на свободата тръгват по пътя на стоиците и се затварят в себе си. В нашия български случай имаме и очевиден примес от идеологията на \"Ню ейдж\", че \"важното е онова, което става вътре в теб\".  Резултатът, на нивото на обществото е – неспособност на активните субекти да се конфронтират с установената форма на \"колективен живот\" (модела КОЙ), камо ли да я заменят с друга, по-добра.  От която и гледна точка да погледнем въпроса, крайният извод е един: хейтът осъжда и даващите, и получаващите хейт на обществена и политическа импотентност. По-лошо: в края на тази импотентност лежи съглашателството.  Вече имаме примери в това отношение. В червеното политическо пространство преди 4-5 години се заяви кръг от критични против БСП гласове, наричащи себе си \"нови леви\". Впоследствие, попаднали в поредица от идейни и философски капани, \"новите леви\" сведоха влиянието си до минимум, за да пристанат накрая на самата БСП. От другата страна, на тазгодишните избори видни \"консерватори\" се вляха в редиците на ГЕРБ и на \"Атака\". И БСП, и ГЕРБ (само напомням) са крепителите точно на онзи изеднически режим на дебелаците, против който бяха и \"левите\", и \"консерваторите\".  Хейтът – т.е. гневното заклеймяване на цялостната личност на отсрещния индивид – е, освен лошо възпитание, най-краткият път към собственото идейно, обществено и политическо самоубийство. А това, когато го правят прогресивни общности, закрепва трайно властта на модела КОЙ, чиито носители изобщо не се интересуват от неща като лична свобода, общо благо, върховенство на правото – а единствено от собствените си приходи.  Взаимното изтребване на хората с идеите води до увековечаване на властта на хората със суджуците. Това е положението, ако човек се огледа наоколо с помощта на разума, а не – на страстите. ", "date": "2017.08.07", "title": "Взаимното изтребване на хората с идеите води до увековечаване на властта на хората със суджуците"}
{"url": "http://www.dnevnik.bg/tehnologii/2017/08/07/3013893_kak_velikobritaniia_shte_prevuzpitava_maloletnite/", "text": "Тийнейджъри, заловени с оборудване за кибератаки или провинени в хакерство, ще бъдат пращани в лагер за превъзпитаване в Бристол. Първият такъв курс вече се е провел този юли като част от програма на Националната противопрестъпна агенция на Великобритания за мерки срещу зачестяващите киберпрестъпления на Острова, съобщава Би Би Си. В рамките на лагера подрастващите преминали лекции за отговорното ползване на интернет, за възможностите за легално кариерно развитие с тези умения, вместо за криминално, както и консултации с психолози. Програмата все още се разработва, но ако покаже добри резултати, ще се провежда в цялата страна, посочват от агенцията по сигурността. В първите експериментални лагери ще бъдат пращани познати на полицията младежи с повече от едно хакерско провинение. Властите твърдят, че разполагат с хиляди сигнали за тийнейджъри на и отвъд ръба на закона. Тези със съмнителна активност в интернет получават писма-предупреждения и редовни посещения от полицията по домовете им, така че няма да е трудно да бъдат намерени, за да се включат във възпитателната програма. Седемте младежа, които били избрани за пилотния опит, били най-изявените в района, с предишни арести, многобройни посещения от полицията и периодично изземани инструменти и техника, прекрачваща законите за киберсигурност на Великобритания. Хакерските им атаки, на тези които изобщо са стигнали до там, били насочени предимно към училищата им - обезобразяване на сайтове и \"сваляне\" на сървъри. По-сериозни киберпрестъпления на тийнейджъри е имало срещу големи социални мрежи и приложения за комуникация, уточняват властите. Един от заловените младежи разказва пред Би Би Си, че в основното училище без да иска хакнал системата на училището, така че никой да не може да я ползва, което отключило интереса му. Сега прилага същата стратегия, вече нарочно, за да се спасява от някои часове в новото си училище. Но заедно с това и уменията му са усъвършенствани, и то не само технологичните, а и тези за манипулиране и лъгане. Друг от провинените в пилотната група за превъзпитание, атакувал системата на една фирма, просто за да провери дали може и \"за белята\", но това нанесло сериозни поражения по системата, от които компанията дълго време се възстановявала. \"Не исках да стане така, не исках да навредя\", казва въпросният младеж. Създателите на програмата вярват, че тя ще проработи, точно защото хакерите-тийнейджъри всъщност не искат да навредят, а само да си пробват уменията. В превъзпитателните лагери специалистите обаче ще им дадат идеи как и къде да упражняват уменията си без да вредят и така ще ги отклонят от криминалния път, смятат те.", "date": "2017.08.07", "title": "Как Великобритания ще превъзпитава малолетните киберпрестъпници"}
{"url": "http://www.dnevnik.bg/photos/2017/08/07/3019105_fotogaleriia_kvartalut_shutka_v_skopie_-_purviiat/", "text": "Шутка, или Шуто Оризари, е община в Скопие, която се приема за една от най-големите ромски общности в света. През 1996 г. благодарение на приет закон за децентрализацията Шуто Оризари става първата ромска община в света, първият град, в който ромският става официален език. Кварталът е и родно място на Есма Реджепова - певица и хуманитарист от ромски произход, която два пъти е номинирана за Нобелова награда за мир. Заради приноса ѝ към ромската култура и нейното популяризиране по света, тя е наречена \"Царица на циганите\".", "date": "2017.08.07", "title": "Фотогалерия: Кварталът Шутка в Скопие - първият ромски град в света"}
{"url": "http://www.dnevnik.bg/sport/2017/08/07/3019994_aleksandur_zverev_specheli_chetvurtata_si_titla_za/", "text": "Германският тенисист Александър Зверев спечели четвъртата си титла за годината след триумф във Вашингтон. Осмият в схемата се наложи с 6:4, 6:4 срещу южноафриканеца Кевин Андерсън. Още в първия кръг Зверев загуби първия сет и трябваше да прави обрат след тайбрек в третия сет, за да спечели, но след това в турнира се представи силно и стигна до върха. \"Прекрасно е това, което постигнахме. Ти трябва да си най-добрият треньор в историята на тениса\", каза 20-годишният шампион на баща си - бивш руски тенисист, по време на речта си след победата. Александър и по-големият му брат Миша се състезават за Германия, където живеят от 1991 г. Именно  Миша Зверев по всяка вероятност ще е съперникът на Григор Димитров  във втория кръг на мастърса в Монреал, който започва днес. Той ще играе с квалификанта Норберт Гомбос от Словакия на старта на надпреварата. Във финала във Вашингтон Александър Зверев започна добре и след пет възможности за пробив най-накрая постигна целта си. Това се оказа достатъчно, за да използва преднината си и да спечели първия сет. Във втория отново ранен пробив му даде предимство. Последваха серия бързи сервис-геймове и без да бъде застрашен, германецът спечели мача, а с това и турнира.", "date": "2017.08.07", "title": "Александър Зверев спечели четвъртата си титла за сезона след успех във Вашингтон"}
{"url": "http://www.dnevnik.bg/sviat/2017/08/07/3020020_bunt_vuv_voenna_baza_vuv_venecuela_vlastite_go/", "text": "Нападение е извършено вчера във военна база във Венецуела, предаде БТА. Световните медии съобщават за няколко разбунтували се войници, които са били задържани. Първият зам.-председател на управляващата социалистическа партия Диосдадо Кабельо определи случая като \"терористична атака\". Двама нападатели са убити, а осем са задържани, съобщи по-късно президентът Николас Мадуро, цитиран от Франс прес. Асошиейтед прес цитира президента, че десет мъже са избягали и властите ги издирват. Според него двайсетина мъже нахлули в базата Парамакай малко след 4 ч. сутринта. Те изненадали нощната охрана и проникнали в оръжейния склад. Президентът каза, че военните влезли в бой около 8 ч. с нападателите, десет от които успели да избягат, двама били смъртоносно простреляни, един бил ранен и седем - заловени. Само един от нападателите е офицер, който дезертирал преди няколко месеца. Мадуро твърди, че нападението било \"платено\" от водачи на антиправителствени групи в Маями и Колумбия. Военната база е под контрола на властите. По-рано бе разпространен видеозапис, на който малка група въоръжени мъже във военни униформи обявиха бунт в северния щат Карабобо. Човек, представящ се за капитан Хуан Кагуарипано, казва, че всяка военна част, която откаже да се присъедини към \"законния метеж\" с цел възстановяване на конституционния ред, ще бъде смятана за военна мишена.", "date": "2017.08.07", "title": "Бунт във военна база във Венецуела, властите го нарекоха терористичен акт"}
{"url": "http://www.dnevnik.bg/bulgaria/2017/08/07/3020025_chastichno_lunno_zatumnenie_shte_bude_nabljudavano/", "text": "Частично лунно затъмнение може да бъде наблюдавано от България тази вечер. То ще започне в 20.29 ч. заедно с изгрева на Луната, ще продължи 5.01 часа, като максималната фаза ще бъде в 21.20 ч. Астрономите препоръчват затъмнението да бъде наблюдавано в посока ниско над източния хоризонт. Заради явлението астрономическата обсерватория в Стара Загора ще разположи телескопи пред сградата на общината. Безплатни наблюдения ще има в обсерваторията и планетариума в Габрово, съобщава Би Ти Ви. При лунното затъмнение Слънцето, Луната и Земята се подреждат в почти права линия, при което образът на Луната бива напълно или частично закрит от сянката на Земята. Обикновено лунните затъмнения са предшествани или последвани от слънчеви. Слънчево затъмнение ще има на 21 август, но то няма да може да се наблюдава от територията на България. Слънчевото затъмнение ще може да се наблюдава над Северна Америка.", "date": "2017.08.07", "title": "Частично лунно затъмнение ще бъде наблюдавано тази нощ над България"}
{"url": "http://www.dnevnik.bg/photos/2017/08/07/3017738_fotogaleriia_haidelberg_-_padnaliiat_mlechen_put/", "text": "Хайделберг е един от най-красивите градове в Германия и задължителна туристическа дестинация за посетителите от Япония и САЩ. Американският писател Марк Твен го нарича поетично \"падналият Млечен път\".", "date": "2017.08.07", "title": "Фотогалерия: Хайделберг - падналият Млечен път"}
{"url": "http://www.dnevnik.bg/photos/2017/08/07/3019775_fotogaleriia_mejdunarodnite_voenni_igri_v_rusiia/", "text": "На стрелбището \"Ашлук\" близо до Астрахан, Русия се проведе състезанието \"Ключ към небето\" на \"Международните военни игри\".", "date": "2017.08.07", "title": "Фотогалерия: Международните \"Военни игри\" в Русия"}
{"url": "http://www.dnevnik.bg/na_put/2017/08/07/3017811_nikoga_ne_sum_se_naslajdaval_na_gledka_koiato_da/", "text": " Така Марк Твен описва Хайделберг през 1880 г. И продължава: Написаното от известния със сарказма си и обичащ да се шегува с живота Марк Твен е успяло да запали любопитството на не един и двама любители на пътешествията. И с годините Хайделберг извоюва името си на една от най-посещаваните туристически дестинации в Германия. Градът се е превърнал в отправна точка на голяма част от американските и японски туристически групи. През Втората световна война Хайделберг успява да направи впечатление и на американската армия. Навлизайки в Германия, войската спира в града и се влюбва в това малко кътче от рая, разположено на долното течение на река Некар между градовете Франкфурт и Щутгарт. Американците дори решават да си направят военна база в Хайделберг, а още преди войната десетки техни сънародници са се преселили в града, за да учат в местния университет, който е основан през 1386 г. и е най-старият в страната. Дори Петър Берон е следвал там. Основната забележителност в Хайделберг е издигащият се над града бароков замък. Той е разрушаван многократно, като последният път е през 1693 г. Тогава френският крал Луи XIV нарежда на своята артилерия да изравни Хайделберг със земята. Това става по време на Войната за наследството на Пфалц. Замъкът се отличава със своите огромни градини, за които са се грижили стотици души. В тях човек трудно може да се изгуби в момента, тъй като сега те представляват големи зелени поляни с дървета. Но в миналото на това място е имало дори градина, оформена като лабиринт. А гледката от замъка към града е накарала Марк Твен да се почувства толкова ведро и успокояващо. Хайделберг е като картичка от преди 150 години – ниски сгради в типичен германски стил, извисяващи се над тях църкви и малки улички, през които едва се разминават два автомобила. Но урбанизацията не е подминала и това място и по течението на Некар са се появили доста нови къщи. Старият град е запазил изцяло средновековния си облик. Площада \"Университетсплац\", чийто основен стил пък е бароков, събира около себе си сградите на университета. Тук е и Фармацевтичния музей, както и огромната \"Хайделбелргската бъчва\" от 1751 г., в която са съхранявани до 195 000 литра вино. Разходката в града, дори и през седмицата, преминава през вълна от туристи. Мястото очарова по няколко милиона любители на пътешествията всяка година и по нищо не личи това да бъде променено. Все пак кой не иска да види падналия на Земята Млечен път?", "date": "2017.08.07", "title": "Никога не съм се наслаждавал на гледка, която да излъчва толкова ведро и успокояващо очарование"}
{"url": "http://www.dnevnik.bg/razvlechenie/2017/08/07/3019992_fotogaleriia_zameniame_sudjuka_s_makedonska_nadenica_i/", "text": "В началото на седмицата \"Дневник\" представя традиционната класация на избраните сред препоръчваните комикси. Автор: big_al", "date": "2017.08.07", "title": "Фотогалерия: Заменяме суджука с македонска наденица, и още препоръчвани комикси"}
{"url": "http://www.dnevnik.bg/zelen/2017/08/07/3020041_zabranite_v_kaliakra_se_otnasiat_za_mnogo_malka_chast/", "text": "Заповедта за забрана на бъдещото строителство и др. дейности в защитената зона \"Калиакра\" се отнаса само до много малка част от територията -  понто-сарматски степи , каза пред Би Ти Ви министърът на околната среда и водите Нено Димов. В края на миналата седмица жители на региона протестираха срещу  заповедта  на министъра от юли, като изразиха опасения, че с нея се забранява земеделската дейност в региона. Днес министърът обясни, че забраната за разораване се отнася единствено до степите, по-голямата част от които са държавни. \"Има една част, която е частна, и това са 7600 дка, те трябва да бъдат нанесени върху кадастъра\", обясни днес Димов. Той изтъкна, че тази земя така или иначе е неплодородна, а за останалата част от Добруджа няма никакво ограничение за земеделие. На Калиакра се намират последните понто-сарматски степи, оцелели в Европа и те попадат в защитената мрежа \"Натура 2000\".  Димов припомни, че казусът с \"Калиакра\" е от повече от 10 години и че срещу България има осъдително решение. Ако страната не въведе забраните, я грози еднократна глоба в размер на няколко милиона евро, плюс ежедневни глоби от порядъка на 20 хил. евро. Според него протестите на хората се дължат от една страна на неразбиране на заповедта, а от друга – че са против плана за управление. \"Този скандал избухна поради очевидното неразбиране, че тази заповед обхваща една много малка зона\", каза той и посочи, че във вторник предстоят обществени обсъждания. Той коментира  думите на премиера Бойко Борисов, който вчера  обеща да се намери едно \"българско решение\", което да не ощети никого. \"Доброто българско решение ще рече, че ако различните интереси бъдат балансирани, аз ще мога да убедя ЕК, че това е добро\". Същевременно, пред \"Нова телевизия\" вицепремиерът Валери Симеонов също посочи, че забраната за строителство и разораване се отнася до една тясна ивица край морския бряг. Що се отнася до опасенията, че и риболовът ще бъде забранен, той посочи, че има \"участък от акваторията, в който е забранено \"траленето\", но не и риболовът. \"Не мога да упрекна министъра на околната среда и водите за издаването на тази заповед, защото всеки ден забавяне носи загуби от 20 000 евро на държавата\", каза Симеонов и добави, че реакцията на хората от района е била породена от недобра информираност.", "date": "2017.08.07", "title": "Забраните в \"Калиакра\" се отнасят за много малка част от територията, увери екоминистърът"}
{"url": "http://www.dnevnik.bg/sport/2017/08/07/3020045_zagriah_dvigatelia_i_sum_gotova_za_200_m_zaiavi_lalova/", "text": "Загрявката е направена, заяви Ивет Лалова след участието си в спринта на 100 м от световното по лека атлетика в Лондон. Тя  записа най-добрия си резултат за сезона, но отпадна в полуфиналите . В крайното подреждане българката се нареди 19-а. Вниманието ѝ вече се насочва към по-силната ѝ дисциплина - 200 метра. \"Готова съм световното да започне вдругиден (вторник). Всичко е наред, здрава съм, бях се притеснила за момент да не стане беля, защото всеки старт е риск\", каза Лалова. \"Готова съм, загрях двигателя. Готвя се за финал на 200 м, но всичко е въпрос и на късмет. Надявам се да съм добре и да имаме хубави условия\", добави спринтьорката. Световна шампионка на 100 метра  стана Тори Боуи от САЩ след много оспорван финал .", "date": "2017.08.07", "title": "Загрях двигателя и съм готова за 200 м, заяви Лалова"}
{"url": "http://www.dnevnik.bg/sviat/2017/08/07/3020057_evrokomisiiata_moje_da_vuvede_kvoti_za_elektromobili/", "text": "Европейската комисия обмисля възможността за въвеждане от 2025 година на квоти за производство на електрически автомобили и превозни средства с ниски нива на замърсяващи емисии, съобщава германският в. \"Ханделсблат\", цитиран от БТА. Според изданието така ЕК възнамерява да ускори процеса на излизане от употреба на автомобили с двигатели с вътрешно горене. До края на годината Брюксел планира да представи пакет от мерки за развитие на \"щадяща климата мобилност\". Възможно е той да включва квоти за минимален брой електромобили, произвеждани и продавани от автомобилостроителите, както и по-строги норми за вредните емисии. В германските делови среди се отнасят с безпокойство към тези планове, отбелязва \"Ханделсблат\". Според Асоциацията на автомобилостроителите в Германия (VDA) въвеждането на такъв принцип е \"погрешен път\", тъй като продажбата на електромобили зависи от много фактори, на които самите концерни не могат да влияят. Германските власти и автомобилните компании се опитват да намерят изход от поредица скандали, свързани с манипулиране на показателите за отделяните вредни вещества от дизеловите автомобили, в което бяха уличени няколко производителя в Германия. ", "date": "2017.08.07", "title": "Еврокомисията може да въведе квоти за електромобили от 2025 г."}
{"url": "http://www.dnevnik.bg/biznes/2017/08/07/3020058_elektricheski_avtobus_se_dviji_ot_dnes_mejdu/", "text": "От днес електрически автобус ще превозва пътниците между двата терминала на столичното летище, съобщиха оттам. Той заменя дизеловия транспорт и остава безплатен за пътуващите. Освен че e екологичен, използването му ще доведе до значително намаляване на разходите за поддръжка, допълват от компанията. Електрическият автобус е за 65 пътници, от които 26 седящи. Има 3 сгъваеми седалки и обособено място за закрепване на инвалидни колички. Разполага със спускаща се рампа, подходяща за възрастните и трудно подвижните пътници. От летището припомнят, че то е сертифицирано по програмата за намаляване на въглеродните емисии Airport Carbon Accreditation на международната организация на летищата ACI EUROPE. От април 2016 г. е със сертификат за ниво \"Картографиране\", което показва количеството на въглеродните емисии от дейността му. В ход е и процедурата по достигане на следващото ниво - \"Намаляване\".", "date": "2017.08.07", "title": "Електрически автобус се движи от днес между терминалите на летище София"}
{"url": "http://www.dnevnik.bg/bulgaria/2017/08/07/3020068_blizo_1900_dushi_sa_potursili_pomosht_v_pirogov_v/", "text": "През почивните дни 1890 души са потърсили помощ в Спешното отделение на \"Пирогов\" заради горещото време, съобщи началникът на кардиологичната клиника в болницата проф. Мария Миланова пред \"Фокус\". По думите ѝ от тях 285 са приети в болница.  \"През кабинета по вътрешни болести и кардиология са преминали 207 пациенти, от които 31 са приети. Само за сравнение - броят на приетите в Клиниката по вътрешни болести и кардиология е двойно по-висок за същия период на изминалата седмица. По думите на проф. Миланова първата помощ, която може да се окаже на потърпевшия, е да бъде отведен на хладно място, да му се даде вода. И днес метеоролозите предупреждават за опасно високи температури . В цялата страна е обявен оранжев код за очаквани горещини. ", "date": "2017.08.07", "title": "Близо 1900 души са потърсили помощ в \"Пирогов\" в почивните дни заради жегите"}
{"url": "http://www.dnevnik.bg/sport/2017/08/07/3019907_duzpite_abba_mama_mia_ili_smisleno_reshenie/", "text": "В музиката ABBA се свързва с мелодичните изпълнения на шведската група и носи полъх от спомени от минали времена. Във футбола... е точно обратното. ABBA e наименованието на едно от нововъведенията, целящо да промени играта към по-добро. Това е правило при изпълнението на дузпи, което беше приложено в  мача между \"Челси\" и \"Арсенал\" в \"Къмюнити шийлд\" . Ако досега отборите се редуваха при изпълнението на дузпите след редовното време (и евентуално продълженията) за определяне на победителя, то според ABBA първо бие единият отбор, след това вторият изпълнява две дузпи поред, след това първият бие две, вторият две и т.н. Целта на ABBA е да се отнеме предимството на този, който изпълнява първи, и да се свали напрежението от втория. В редовното време \"Челси\" и \"Арсенал\" завършиха 1:1. При дузпите шампионите бяха първи и вкараха, след това съперникът им отговори с два точно изпълнени удара. Тогава вратарят на \"Челси\" Тибо Куртоа и Алваро Мората сгрешиха и \"Арсенал\" получи възможността да спечели отличието, ако вкара двете си следващи изпълнения. Алекс Окслейд-Чембърлейн и Оливие Жиру изпълниха задачата и донесоха победата на \"топчиите\". А в социалните мрежи ABBA предизвика много коментари и разнопосочни мнения. Бившият капитан на \"Ливърпул\" Стивън Джерард заяви: \"Ако пропуснеш първата дузпа, която иначе при точно изпълнение ти носи предимство, и след това другият отбор отбележи първите си две изпълнения, става 2:0 и се получава голямо предимство за втория тим.\" Сходно мнение изрази и бившият селекционер на Англия Глен Ходъл. Според него ABBA решава досегашния проблем, но създава друг. \"Преди отборите искаха да изпълняват първи, но сега биха се замислили внимателно. Ако те изпуснат, получаваш две възможности (да вкараш), така че ще им дадеш ли шанса да са първи?\" Системата ABBA е като тайбрека в тениса, където всеки минипробив е от голямо значение. Наскоро Английската футболна лига (EFL), която ръководи по-ниските нива във футбола, обяви, че въвежда правилото за сезон 2017-2018. Решението беше подкрепено от Международния футболен борд (IFAB) в отговор на хипотезата, че при сегашния формат играчът, който втори изпълнява дузпа, е подложен на по-голямо напрежение, обявиха от EFL. \"Приветстваме нововъведението и се радвам, че EFL ще участва във важен ход от развитието на футбола. Международният футболен борд представи теория, че досегашните правила за изпълнение на дузпите потенциално дават предимство на отбора, който изпълнява пръв, затова насочваме вниманието си, за да видим дали новата система ще повлияе на една от най-обсъжданите теми във футбола\", каза изпълнителният директор на EFL Шон Харви. \"Искаме всички мачове да бъдат решавани по справедлив начин и съм сигурен, че новата система ще донесе интересна динамика в решителната част на мачовете в нашите турнири, ако е необходимо\", добави той. Сега остава времето да покаже дали експериментът ABBA е сполучлив и дали ще бъде въведен изцяло във футбола.", "date": "2017.08.07", "title": "Дузпите ABBA: \"Мама миа\", или смислено решение"}
{"url": "http://www.dnevnik.bg/sviat/2017/08/07/3020067_ideiata_na_makron_za_oficialen_statut_na_purva_dama_ne/", "text": "Френският президент  Еманюел Макрон  е изправен пред народен бунт срещу плановете му да даде на съпругата си официален статут на \"първа дама\", пише британският в. \"Гардиън\". Над 150 000 души вече са се подписали под петиция срещу такова решение, което би дало на  Брижит Макрон  офис, персонал и издръжка от държавния бюджет. Нито френската конституция, нито установеният протокол дават официален статут на президентските брачни партньори. За тях се отпускат офис, персонал и охрана, които обаче се поемат от бюджета на Елисейския дворец. Според официални одити тези разходи възлизат на около 450 000 евро годишно, отбелязва вестникът. Създаването на официална титла \"първа дама\" би довело до създаване на отделен бюджет за брачния партньор на президента.  \"Няма причина съпругата на държавния глава да получава бюджет от държавните средства. В момента  Брижит Макрон  има двама или трима сътрудници, две секретарки и двама души охрана и това е достатъчно\", каза художникът и писател Тиери Пол Валет, който е организирал подписката. Според него всякакво решение по този въпрос трябва да се вземе с референдум, а не с президентски указ. \"Французите и никой друг трябва да решат кой ги представлява. Над 65 процента от тях обаче са против създаването на  специален статут  за Брижит Макрон\", заяви Валет. Той уточни, че петицията му не е лична критика на Брижит Макрон или способностите й и остро осъди сексистките нападки срещу нея. Нито съпругът на германската канцлерка Ангела Меркел  Йоахим Зауер , нито съпругът на британския премиер Тереза Мей Филип Мей имат някаква официална роля. В САЩ, съгласно закон от 1978 г., първата дама Мелания Тръмп има персонал от 12 души и официален статут, отбелязва \"Гардиън\". /БТА", "date": "2017.08.07", "title": "Идеята на Макрон за официален статут на \"първа дама\" не среща разбиране сред французите"}
{"url": "http://www.dnevnik.bg/photos/2017/08/07/3020049_snimka_na_denia_da_stanesh_chast_ot_kartina/", "text": "Японският художник Масаши Хатори откри изложба с 3D-изображения в музея в Кавазаки, Токио. Посетителите се насърчават да се снимат с произведенията на изкуството, като се включват в създадените от Хатори сцени.", "date": "2017.08.07", "title": "Снимка на деня: Да станеш част от картина"}
{"url": "http://www.dnevnik.bg/bulgaria/2017/08/07/3020077_bulgarin_i_bivsh_ukrainski_deputat_zaginaha_pri/", "text": "Бившият украински депутат Ирина Бережная загина при тежка автомобилна катастрофа в Хърватия. Автомобилът, в който е пътувала тя, е бил управляван от 38-годишен български гражданин. Той също е загинал на място, съобщава БТА. По данни на украински медии колата е била с българска регистрация. При инцидента е ранена 8-годишната дъщеря на Бережная. Тя е оцеляла благодарение на предпазния колан, който е имала на задната седалка. Катастрофата е станала на прав участък по магистралата между градовете Масленице и Поседария. Колата се е отклонила рязко от пътя си и се е ударила в стълб. Ирина Бережная бе известна с радикалните си позиции по отношение на войната в Източна Украйна. Тя се обявяваше срещу украинските военни операции в тази част на страната и за защитна на гражданите от Донбас. От октомври 2007 г. тя бе член на Партията на регионите и заемаше проруски позиции. Бережная бе обявена за най-красивата жена в парламента в Киев. Тя бе народен представител в 6-ото и 7-ото Народно събрание. Смъртта ѝ бе потвърдена от бившия министър на правосъдието Олена Лукаш.", "date": "2017.08.07", "title": "Българин и бивш украински депутат загинаха при катастрофа в Хърватия"}
{"url": "http://www.dnevnik.bg/bulgaria/2017/08/07/3020097_izostavenoto_ot_maika_si_bebe_shte_bude_nastaneno_v/", "text": "Бебето, което на 30 юли  бе оставено от майка си в градинка в столичния жк \"Младост\" , ще бъде настанено в Център за настаняване от семеен тип в София, съобщи Агенцията за социално подпомагане. Днес 3-месечното момче ще бъде изписано от болницата, където бе настанено след инцидента. \"Тази мярка за закрила е преценена като най-подходяща след обстойно проучване на ангажираната дирекция \"Социално подпомагане\" и след като липсват близки и роднини, оценени като подходящи да се грижат адекватно за бебето. Не са установени и подходящи приемни семейства на територията на град София и област София\", се казва в съобщение на агенцията. Оттам посочват, че настаняването на детето в приемно семейство от отдалечена област е неприемливо, тъй като идеята на мярката е да не попречи на емоционалната му връзка с майка му. С жената ще работят експерти от Център за обществена подкрепа, намиращ се в близост до мястото, където ще бъде настанено бебето, и при желание майката ще може да общува с него. Работата с майката включва психологическо консултиране и подкрепа, определен е водещ социален работник, ще се включи и семеен консултант, но това ще стане, след като тя проведе лечение. Жената е запозната с характера на мярката за закрила на детето ѝ. От Агенцията за социално подпомагане посочват, че доставчик на избрания Център за настаняване е неправителствена организация, а в къща могат да бъдат настанени 6 деца на възраст до 7 години, като има възможност да бъдат настанени и деца с увреждания.", "date": "2017.08.07", "title": "Изоставеното от майка си бебе ще бъде настанено в център от семеен тип"}
{"url": "http://www.dnevnik.bg/bulgaria/2017/08/07/3018886_vurhu_kakvo_da_se_fokusirate_predi_intervju_za_rabota/", "text": "Интервюто за работа обикновено е стресиращо преживяване - всеки кандидат се стреми да се  представи по най-добрия начин  и да разкрие пълния си потенциал с надеждата да бъде нает. И ако искате да бъдете по-спокойни и уверени, просто заложете на добрата предварителна подготовка. Ключов момент, за да се справите успешно, е да репетирате отговорите на въпросите на интервюиращия. В повечето случаи очаквайте да ви питат стандартни неща като: Защо смятате, че сте подходящ/а за позицията? Какъв е професионалният ви опит? Кои са силните и слабите ви страни?. Набележете си 10-ина въпроса, помислите върху тях, преценете какво е най-добре да отговорите и репетирайте отговорите си. Много по-добре е да ги кажете на глас, за да се чуете как звучите. Добър вариант е и да се запишете с камера или да помолите приятел да ви помогне като ви задава въпроси, а вие да влезете в ролята на кандидата за работа и да отговаряте. Не забравяйте, че интервюиращият иска да научи колкото се може повече неща за вас за кратък период. Ако се запънете на 1-2 въпроса, това ще отнеме от времето ви за други. Слушайте внимателно. Когато хората са притеснени, те обикновено се фокусират върху себе си и върху това какво да кажат. Ако стресът и притеснението блокират способността ви да слушате, просто се опитайте да запазите самообладание, вдишайте дълбоко и се съсредоточете върху думите на човека отсреща. След като вече започнете да се чувствате добре подготвени, оставате нещата да отлежат. Наспете се добре, за да сте бодри за интервюто. Не е добра идея да преговаряте отговорите на въпросите преди лягане - това може само да обезпокои съня ви. Не прекалявайте и с репетициите и заучаването на отговорите по принцип, за да не звучите изкуствено на интервюто. И ако все още се оглеждате за новото ви работно място, прегледайте обявите за работа на  Karieri.bg:  търси: Експерт в отдел \"Ковчежничество\", отдел \"Анализи\" Експерт в отдел \"Ковчежничество\", отдел \"Инвестиции\" Юрисконсулт в дирекция \"Обществени поръчки\"  търси  Web Developer  търси  Кариерен консултант (по заместване)  търси: Групов отговорник Младши специалист \"Първо ниво обслужване на мобилни услуги\" Senior Specialist Controlling Technical support specialist  търси  Director of Operations  търси  Sales Coordinator  търси  Marketing Professional Leiter Produktion (m/w)  търси  Education Abroad Consultant - Sofia  търси  ETRM Business Analyst", "date": "2017.08.07", "title": "Върху какво да се фокусирате преди интервю за работа"}
{"url": "http://www.dnevnik.bg/biznes/2017/08/07/3020071_polovinata_ot_obshtinite_traino_ostavat_s_prosrocheni/", "text": "Анализът на общините, изготвян традиционно от Министерството на финансите, показва към края на второто тримесечие запазване на тенденциите - както от същия период на миналата година, така и тези към края на 2016 г. Продължава да е факт това, че около половината от общините формират просрочените дългове в системата. Приходите и разходите - почти без промяна Данните показват запазване на относително постоянно равнище на средния дял на приходите в общите постъпления за страната - 43.52% спрямо 44.52% за същия период на миналата година и 40.07% в края на 2016 г. Приходите превишават разходите към края на второто тримесечие на 2017 г. при 26.4 % от общините (при 70 общини), идентично със същия период на миналата година (при 73 общини и 27.5%), но към края на 2016 г. този резултат е факт само при 10% (26 общини). Броят на общините, които отчитат дял на приходите от общите постъпления, по-висок от средния за страната, също не се променя значително и в трите разглеждани периода. Наличните в края на юни 2017 г. задължения за разходи към годишния размер на разходите на общините достига 4.8% (при 5.5% година по-рано и 8.4% към 31.12.2016 г.). Броят на общините, превишаващи средните нива за страната, е 75 (при 83 за същия период на миналата година и 70 към края на 2016 г.). Към края на юни в 27 общини задълженията за разходи към годишния размер на разходите превишава 15 на сто (при 32 общини за същия период на миналата година и 37 в края на 2016 г.). Като цяло приходите на общините са около 40% от общия размер на постъпленията им (приходи и трансфери), като делът на общините с равнище на този показател над средното за страната е 15 % (около 40 общини). Просрочените дългове са над 160 млн. лв. Просрочените задължения на общините към края на юни са 160.3 млн. лв., в т.ч. по бюджета на общините 149.5 млн. лева. Просрочените задължения по бюджетите на общините са формирани от 142 общини (53.6 % от общия брой общини). Над 46 % (123 общини) завършват второто тримесечие без просрочени задължения в бюджета. Сравнено със същия период на миналата година, намаление на просрочените задължения отчитат 40% (105 общини), като общият размер на намалението, реализирано от тях, е 36.6 млн. лв. В същото време 56 общини (21% от всичките) увеличават просрочените си задължения в рамките на една година общо със 17.8 млн. лв. Само 2 общини (Генерал Тошево и Нови пазар) запазват размера на просрочените си задължения без изменение в рамките на последната година. В делегираните от държавата дейности просрочените задължения са 4.6 млн. лв. и, както обикновено, съставляват около 3% от размера на просрочените задължения в бюджета. Шест общини са с планове за оздравяване  Общинският дълг и общинските гаранции към 30 юни са за 1.231 млрд. лв.. От него 555.5 млн. лв. вътрешен (45.1%) и 675.5 млн. лв. външен дълг (дългът на Столичната община формира 51.8% от общия размер на дълга). Спрямо края на 2016 година размерът на общинския дълг и общинските гаранции намалява с 21.7 млн. лв., което се дължи на намаление на размера на вътрешните заеми с 20.5 млн. лв. и на намаление на размера на външните заеми с 1.2 млн. лв. От началото на годината министърът на финансите е съгласувал планове за финансово оздравяване на 6 общини – Перник, Белово, Тетевен, Септември, Велинград и Сливен. Планът на община Сливен е съгласуван през май, когато на общината е предоставен и заем за финансово оздравяване, поради което на този етап не може да се даде категорична оценка на наблюдаваните показатели и финансово състояние на тази община. Общият финансов ефект от оздравителните планове се очаква да се види в края на периода 2017 – 2019 г.", "date": "2017.08.07", "title": "Половината от общините трайно остават с просрочени дългове"}
{"url": "http://www.dnevnik.bg/sviat/2017/08/07/3020099_izrael_zatvaria_ofisite_na_al_djazira_ot_suobrajeniia/", "text": "Израел се стреми да забрани излъчването на водещата катарска новинарска мрежа  \"Ал Джазира\"  в страната и така да се присъедини към арабските държави, които вече спряха телевизията, обвинявайки я в подстрекаване към насилие. Това обяви днес израелският министър на комуникациите Аюб Кара, цитиран от \"Асошиейтед прес\" и БТА. Мярката цели да подобри сигурността в Израел и \"да създаде ситуация, в която каналите, базирани в Израел, ще предоставят обективно новинарско съдържание\". По думите на Кара, който е от партията на премиера Бенямин Нетаняху \"Ликуд\", предвижда се да бъдат анулирани прескартите на репортерите на \"Ал Джазира\", което би им попречило да работят в Израел. Министърът е поискал от правителствената пресслужба да анулира журналистическите карти и преговаря с кабелните и сателитните оператори за блокиране на емисиите на \"Ал Джазира\" в Израел, предаде ДПА. Крайната цел е законодателство, което да ги забрани изцяло, допълва АП. График за мерките не се посочва. Още миналия месец, след  напрежението около джамията  \"Ал Акса\" в Ерусалим,  Нетаняху каза , че подобна стъпка ще е нужна заради дейности като подстрекаване към насилие, с които според него се занимава телевизията. Израел ще затвори офиса на \"Ал Джазира\" в Ерусалим, потвърди новинарската телевизионна мрежа с централа в Доха, цитирана от ДПА. В \"Туитър\" медията написа, че ще ще бъдат засегнати и арабските, и английските й канали. Неотдавна Йордания и  Саудитска Арабия  закриха местните офиси на \"Ал Джазира\", припомня АП. Освен това мрежата е забранена в няколко страни - Египет, Ирак, Саудитска Арабия, Обединените арабски емирства, Сирия, Бахрейн.  \"Ал Джазира\" е обвинявана, че дава трибуна на ислямистки групировки, посочва ДПА, допълвайки, че каналът отхвърля подобни твърдения. Катарската новинарска мрежа осъжда решението на Израел и ще го оспори в съда, предаде \"Франс прес\", позовавайки се на високопоставен представител на \"Ал Джазира\".  Според \"Ройтерс\" намеренията на Израел само ще засилят натиска върху Катар на фона на задълбочаващата се криза с другите държави от Персийския залив. Това обаче няма да стане незабавно, казват работещи за \"Ал Джазира\" журналисти, цитирани от агенцията.", "date": "2017.08.07", "title": "Израел затваря офисите на \"Ал Джазира\" от съображения за сигурност"}
{"url": "http://www.dnevnik.bg/citat_na_deniia/2017/08/07/3020124_citat_na_denia_ne_e_chestno_da_subirame_tolkova_pari/", "text": "Това заяви премиерът Бойко Борисов при посещението си в бившия завод \"Полимери\" – Девня, съобщава \"Фокус\". Той изрази възмущението си от начина на управление на завода, като подчерта, че всичко в него е разграбено и унищожено. Министър-председателят подчерта, че \"вследствие на тази разбойническа приватизация\" държавата е загубила милиарди левове. Борисов уточни, че в страната има десетки подобни случаи, при които цялото оборудване на една фабрика се изнася. \"Новият собственик на \"Полимери\" на практика е дошъл, за да нареже завода и да го приключи. Това е историята на българския преход. Всичко това е разграбено и унищожено, а пък собствениците имат \"Мерцедеси-Майбах\" и ни дават оценка\", каза още Борисов. Той добави, че е разговарял с главния прокурор Сотир Цацаров и е поискал хората, които са \"причинили този пладнешки грабеж\", да понесат отговорност.", "date": "2017.08.07", "title": "Цитат на деня: Не е честно да събираме толкова пари, за да ги харчим за стари бакии"}
{"url": "http://www.dnevnik.bg/sviat/2017/08/07/3020147_trus_ot_45_po_rihter_predizvika_panika_v_bodrum/", "text": "Земетресение от 4.5 степен е регистрирано днес близо до турския курорт Бодрум. Първоначално бе съобщено за магнитуд 4.8. Трусът е регистриран в 8.18 ч. местно време, в село Пънарлъбелен. Епицентърът е на 18 км източно от Бодрум, на дълбочина 2 км, съобщава Европейският средиземноморски сеизмологичен център. В 8.44 часа е регистрирано второ земетресение с магнитуд 4.2 по Рихтер. Земетресенията са придизвикали паника и жителите в района са излезли на улиците, съобщава БТА. Няма информация за щети или пострадали. На 21 юли районът бе разтърсен от земетресение от 6.6 по Рихтер. Тогава  най-тежко пострада остров Кос , където имаше разрушения, двама души загинаха, а жители и туристи прекарваха следващите нощи на открито.", "date": "2017.08.07", "title": "Трус от 4.5 по Рихтер предизвика паника в Бодрум"}
{"url": "http://www.dnevnik.bg/biznes/2017/08/07/3020146_domakinstvata_ochakvat_podobrenie_vuv_finansite_im/", "text": "През юли Националният статистически институт наблюдава подобрение в потребителското доверие, сравнено със ситуацията през април. Попадналите в изследването жители на градовете и селата не очакват висока инфлация, но в същото време не смятат, че икономическата конюнктура е подходяща за пестене на пари. Общият показател на доверие на потребителите нараства през юли с 1.6 пункта в сравнение с нивото си от април. Повишаване на потребителското доверие се наблюдава сред населението както в градовете, така и в селата - съответно с 1.2 и 2.8 пункта, съобщават от института. Общата оценка на потребителите за настоящото развитие на икономическата ситуация в страната през последните дванадесет месеца се подобрява - увеличение на балансовия показател с 3.9 пункта. Същевременно и прогнозите им за следващите дванадесет месеца са по-малко негативни спрямо предходното наблюдение. По-благоприятни в сравнение с април са оценките и очакванията им за промените във финансовото състояние на техните домакинства. Потребителите продължават да смятат, че през последните дванадесет месеца има покачване на потребителските цени, но с по-слабо темпо спрямо оценките, регистрирани през април. Същевременно и инфлационните им очаквания за следващите дванадесет месеца са по-слабо изразени. По отношение на безработицата в страната през следващите дванадесет месеца негативизмът също намалява. Прогнозите се изместват към запазване или незначително намаление, в резултат на което балансовият показател се понижава с 1 пункт. През юли по-голямата част от потребителите продължават да оценяват икономическата ситуация в страната като неблагоприятна за спестяване, въпреки че техният относителен дял намалява в сравнение с три месеца по-рано. Последната анкета отчита известно подобрение (с 2.1 пункта) на общата оценка на настоящата ситуация да се правят разходи за покупка на предмети за дълготрайна употреба. Потребителите в селата са благоприятно настроени да извършват такива покупки и през следващите дванадесет месеца, докато при градското население очакванията са по-резервирани.", "date": "2017.08.07", "title": "Домакинствата очакват подобрение във финансите им, няма да пестят"}
{"url": "http://www.dnevnik.bg/photos/2017/08/07/3020096_fotogaleriia_kucheta_na_surf/", "text": "Световен шампионат за сърф за кучета се проведе на плажа Линда Мар в Северна Калифорния. Поканени да се включат в състезанието бяха и професионалисти, и аматьори.", "date": "2017.08.07", "title": "Фотогалерия: Кучета на сърф"}
{"url": "http://www.dnevnik.bg/sviat/2017/08/07/3020153_germanskite_socialdemokrati_se_obiaviha_sreshtu/", "text": "Германската социалдемократическа партия е против заложената от НАТО цел два процента от брутния вътрешен продукт на страните членки да отиват за отбрана. Социалдемократите сериозно разкритикуваха канцлера Ангела Меркел и консервативния й блок за това, че приемат исканията на американския президент Доналд Тръмп, предадоха \"Ройтерс\" и БТА. Малко повече от месец преди парламентарните избори в Германия, които са на 24 септември, лидерът на ГСДП  Мартин Шулц  и председателят на парламентарната ѝ група Томас Оперман отправиха най-острите си досега критики към Меркел, целта на НАТО за военните разходи и германския министър на отбраната Урсула фон дер Лайен.  \"Ние ясно казваме \"не\" на двата процента на Тръмп и (блока) ХДС/ХСС\", заявиха двамата политици в съвместна статия, публикувана от медийната група \"Функе\". \"Това не само е нереалистична цел, това е погрешната цел\", посочват  Шулц  и Оперман. С това изявление ГСДП върви към конфронтация с властите в САЩ, които още много преди избирането на Тръмп започнаха да упражняват натиск върху Германия да увеличи военните си разходи, отбелязва \"Ройтерс\".  Шулц и Оперман, чиято партия в проучванията  изостава  от Християндемократическия съюз на Меркел с 15 процента, заявяват още, че за да постигне целта на НАТО Берлин ще трябва почти да удвои разходите си за отбрана. Така, подчертават те, а това е цел, \"която никой не би искал\" да бъде постигната, имайки предвид нацисткото минало на Германия. Шулц и Оперман казват, че вместо да увеличава разходите си за отбрана, Германия трябва да се съсредоточи върху изграждането на силен европейски отбранителен съюз, а в последна сметка и на европейска армия. Това становище може да предизвика отрицателна реакция у пацифистки настроеното германско общество, което все още гледа скептично на всякакви военни ангажименти, отбелязва \"Ройтерс\". Двамата полици упрекват Меркел и ХДС/ХСС, че отстъпват пред натиска на Доналд Тръмп, когато отговарят на провокациите му за двата процента. Те просто казват: добре, ще заделим още пари, сякаш Германия няма по-добри идеи какво да се прави, пишат лидерите на социалдемократите. Те защитават тезата, че увеличаването на военни разходи трябва да бъде съпроводено от по-голямо увеличаване на разходите за дипломация, хуманитарна помощ и превенция на кризи. Шулц и Оперман критикуват работата на военния министър Урсула фон дер Лайен, посочвайки нерешените проблеми с екипировката на армията, липсата на добро планиране и трудностите с набирането на военнослужещи.", "date": "2017.08.07", "title": "Германските социалдемократи се обявиха срещу исканите от НАТО разходи за отбрана"}
{"url": "http://www.dnevnik.bg/bulgaria/2017/08/07/3020157_nad_630_pojara_sa_pogaseni_v_stranata_za_poslednite/", "text": "За последните три денонощия в страната са погасени над 630 пожара. Повече от 80% от тях са в полски и горски територии и стърнища, съобщиха от Министерството на вътрешните работи. За днес е обявен оранжев код за пожароопасност в цялата страна. Миналата седмица от МВР отчетоха  153 ликвидирани пожара само за един ден . И тогава огромен процент от тях – 85, бяха случаите на горели сухи треви, храсти и стърнища. При пожарите от последните три дни няма загинали и пострадали хора. От ГД \"Пожарна безопасност и защита на населението\" призоваха да не се използва открит огън за почистване на сухата тревна растителност, а при използването на огън за битови нужди хората трябвало да бъдат много внимателни при изграждането на огнището и обезопасяването му. Пожарът, който възникна между бургаските села Изворище, Миролюбово и Банево, вече е потушен, уточниха от МВР. Огънят изгори 3000 дка смесена гора и около 1000 дка сухи треви и храсти. В района все още има дежурна пожарна техника. Продължава борбата с ликвидирането на пожара в района на софийските села Радуловци и Бърложница. В гасенето участват 4 пожарни екипа, а стихията е обхванала площ от около 2000 дка суха тревна растителност. Локализиран е и пожарът в землището на пазарджишкия град Ветрен. Огънят е обхванал около 2000 дка предимно сухи треви и храсти.", "date": "2017.08.07", "title": "Над 630 пожара са погасени в страната за последните три денонощия"}
{"url": "http://www.dnevnik.bg/sviat/2017/08/07/3020162_katimerini_borisov_i_zaev_suboriha_grucko-bulgarskiia/", "text": "Договорът за добросъседство,  подписан миналата седмица  в Скопие от премиерите на Македония и на България Зоран Заев и Бойко Борисов, несъмнено бe върховно политическо и дипломатическо събитие от последните дни в региона, което не оставя Атина безразлична. Това пише гръцкият в.  \"Катимерини\"  в коментар, озаглавен \"Промяна в равновесието на силите на Балканите\" и цитиран от БТА. Отношенията между двете страни от създаването на Македония (наричана от официална Атина Бивша югославска република Македония, или БЮРМ) през 1991 г. се развиваха в атмосфера на мнителност. София първа призна през 1992 г. новата държава с нейното конституционно име, но не и съществуването на \"македонска нация\", защото смята славянския елемент на Македония за част от българската нация, отбелязва изданието. На един и същ бряг  Страстите между двете \"братски\" страни периодично се разпалваха по  различни теми , като тази на кого принадлежат Кирил и Методий или цар Самуил, които извън Балканския полуостров трудно могат да бъдат възприети като причини за търкания. Неведнъж София дори открито е упреквала Скопие за водената от македонските власти политика на иредентизъм и териториални претенции, като е заплашвала, че ще попречи на членството на бившата югорепублика в НАТО и ЕС, пише Ставрос Димас. \"През последните години България и Гърция се оказаха на един и същ бряг, да се борят с \"агресивния национализъм\" на Скопие, чийто изразител бе Никола Груевски с неговите статуи и архаични триери край Вардар, но без да е била създавана, поне официално, \"антимакедонска ос\" между Атина и София, от която не преставаха да недоволстват в Скопие\", се казва още в материала. Сега, с подписването на  дълго дискутирания  договор, \"рухва\" неформалният гръцко-български \"фронт\" срещу крайния национализъм на Скопие. Гърция остава сама да се бори срещу \"иредентистката политика\" и тази нейна \"самота\" не облагодетелства дипломатическите й действия с оглед на задаващите се процеси и събития, свързани с евроатлантическите цели на съседната държава. \"Ще уважим чувствителността на гръцката страна\" Наскоро премиерът Борисов се опита да успокои тревогите на Атина, като на среща на четири очи в Солун с гръцкия си колега Алексис Ципрас, където бе поканен извън програмата на съвместно заседание на министерските съвети на Гърция и Сърбия, го е уверил по повод подписването на Договора за добросъседство със Скопие, че България \"ще уважи чувствителността на гръцката страна\", се посочва в публикацията.  Подписването на един договор със сигурност не премахва отведнъж вековните различия между две страни, нито пък разкъсва облаците в двустранните отношения. В средата на 90-те години Гърция и Албания подписаха договор за приятелство, но отношенията им продължават да се развиват зле и да вървят към още по-зле, смята вестникът.  При положение че Договорът за добросъседство няма да остане на хартия,  международният фактор  е обнадежден, че е била направена  значителна крачка  към премахване на едно поле на търкания и провокиране на етническо напрежение на нестабилния Балкански полуостров и като такова то бе приветствано от Вашингтон, Лондон, Брюксел, Берлин. Все пак източник от гръцкото външно министерство каза пред в. \"Катимерини\", че вече е планирана визита на първия дипломат Никос Коциас в Скопие в края на август. ", "date": "2017.08.07", "title": "\"Катимерини\": Борисов и Заев събориха гръцко-българския фронт срещу национализма в Скопие"}
{"url": "http://www.dnevnik.bg/bulgaria/2017/08/07/3020187_agenciiata_po_hranite_ne_otkri_dvoen_standart_pri/", "text": "Българската агенция по безопасност на храните (БАБХ) и Комисията за защита на потребителите (КЗП) направиха второ сравнение на продукти, които са купени в България и в Западна Европа. Целта е да се установи дали има двоен стандарт при хранителните продукти. Този път проверката включваше подробен сравнителен анализ на етикетите. Освен това продуктите бяха сравнени и финансово. При сравнителния анализ на етикетите не са установени разлики, като съставките са идентични. Само при един продукт на българския пазар не е отбелязан процентът какао за разлика от аналога му на западноевропейските пазари. При  първото изследване през юни  разлики в етикетите бяха открити при 8 от 31 храни. При сегашната проверка са направени 31 проби на 31 артикула. Продуктите са били купени от търговски обекти в Италия, Франция и Швейцария. Паралелно от България са взети същите марки и видове продукти. Сравнението на цените показва, че нетната стойност на 9 продукта е по-висока в България спрямо тази в Италия, Франция и Швейцария. Най-голяма е разликата при макаронени изделия от твърда пшеница – 50%. Между 32 и 36 на сто по-скъпи са концентрирано доматено пюре и кетчуп. С по-високи цени в България са още конфитюр от боровинки, печено мляно кафе за еспресо машина, какаова напитка на прах, руло с пълнеж от крем и ягоди, светла бира, както и зехтин \"Екстра върджин\". При 5 от продуктите нетната цена е една и съща или с минимално отклонение спрямо западноевропейския пазар. Останалите 17 храни са по-евтини в България, като разликите варират от 9 до 74%.", "date": "2017.08.07", "title": "Агенцията по храните не откри двоен стандарт при проверка на етикетите на продуктите"}
{"url": "http://www.dnevnik.bg/zelen/2017/08/07/3020163_rabotodateli_vijdat_zelen_reket_v_iskaniiata_za_veto/", "text": "Приетите в края на юли промени в Закона за опазване на околната среда не налагат ограничения пред обжалването на инвестиционни проекти, а вето върху проекта искат няколко \"псевдоприродозащитни организации\", които години наред препятстват инвестиционния процес и растежа на икономиката ни, превръщайки т.нар. екологичен рекет в своя основна дейност. Това пише в становище (целият му текст е в прикачения файл - бел. ред.) на четирите основни работодателски организации (Асоциацията на индустриалния капитал в България, Българска стопанска камара, Българска търговско-промишлена палата и Конфедерацията на работодателите и индустриалците в България), изпратено до медиите и адресирано до президента Румен Радев. Документът защитава приетите промени и апелира да не им бъде налагано вето. \"Категорично заставаме зад основната цел на въведените промени, а именно облекчаване на процедурите по обжалване във връзка с осъществяването на инвестиционни проекти от най-значим обществен интерес, а именно обектите от национално значение и стратегическа важност\", пише в позицията на работодателите. Те посочват, че промените в закона по никакъв начин не ограничават правото на граждани и юридически лица да обжалват проекти. Дори посочват, че действащите закони позволяват жалбите да се разглеждат два пъти от един и същ съд - ВАС, на различни инстанции. Това според организациите води до загуба на време и не е в обществения интерес.", "date": "2017.08.07", "title": "Работодатели виждат зелен рекет в исканията за вето върху Закона за околната среда"}
{"url": "http://www.dnevnik.bg/sviat/2017/08/07/3020227_kolko_hitler_ima_u_vagner/", "text": "Един учтив гост, издокаран със смокинг, симпатичен и спокоен, непринудено разговаря с директорката на  Байройтския музикален фестивал  и с внуците на Вагнер. Това е сцена от историческия филм за Байройтския фестивал през 1936 година. На кадрите се виждат режисьорът Хайнц Титен, министърът на пропагандата Йозеф Гьобелс, диригентът и композитор Вилхелм Фуртвенглер, сияещата Винифред Вагнер, а след представлението на сцената се качва и фюрерът, за да приеме заедно с хора и солистите аплодисментите на публиката. Следва хитлеристки поздрав. Всички тези сцени са смущаващи, особено когато човек си даде сметка, че в тях Хитлер изглежда някак невинен и външно симпатичен. Вагнер при националсоциализма Сензационни нови разкрития по тази щекотлива тема едва ли могат да се очакват. А и самото разискване на исторически щекотливи аспекти, свързани с Байройт, не е ново. Това отбелязва и Свен Фридрих, директор на музея \"Рихард Вагнер\" - още през 80-те и 90-те години е имало изложба и симпозиум на тема \"Хитлер и евреите\", припомня той. Ясно е същевременно, че темата за Вагнер и националсоциалистите съвсем не е изчерпана. \"Че какво общо има Рихард Вагнер?\"; \"Цялата тази мръсотия, която се излива върху името му, няма нищо общо с него\" - подобни аргументи продължават да се чуват и до ден-днешен. Директорът на музея \"Рихард Вагнер\" изтъква, че \"метаполитическото измерение на  творчеството на Вагнер  го прави интересен за националсоциалистите\". Дали Томас Ман е бил прав?  Тазгодишният симпозиум по темата започна с оживена дискусия за актуалната постановка на \"Нюрнбергските майстори певци\" на режисьора Бари Коски. Австралиецът с еврейски корени за пръв път показа на сцената  Рихард Вагнер като антисемит , а неговото тълкуване се позовава на историята на поставянето на Вагнеровите произведения на сцената. За германската авторка Ирмела фон дер Люе постановката на Коски на практика представлява изпълнение на искането на Томас Ман от 1947 година. Тя припомня, че по време на емиграцията си в Америка Томас Ман отказва да стане почетен председател на фондация за обновяване на напълно дискредитирания Байройтски фестивал \"докато не бъде разнищено всичко, което доведе до грехопадението на Байройт\". Дали през 2017 всичко вече е разнищено? Наследството на Волфганг Вагнер е предадено през 2013 г. на Баварския държавен архив. Други източници обаче вероятно липсват. Дали постановката на Коски щеше да е възможна през 1951, когато Байройтският фестивал е открит отново след войната? Тогава се гледат необвързващите постановки на Виланд Вагнер, а миналото все още е било изтласквано от съзнанието. Във всеки случай Байройтският фестивал има тогава многобройни гости от чужбина, главно от Франция, включително много евреи, оцелели от холокоста и възторжени почитатели на Вагнер. Вагнер - предвестник на нацистите? През 1949 г. Томас Ман отбелязва в едно писмо: \"В самохвалствата на Вагнер, в неговото вечно самоизтъкване и вездесъщност има една безименна нескромност, която предшества тази на Хитлер. Няма съмнение, у Вагнер има много \"Хитлер\". И все пак писателят вижда у Вагнер по-скоро европейски космополит, отколкото предшественик на нацизма. И много преди катастрофата на Втората световна война и холокоста противникът на Хитлер пише: \"Представата, че този идиотски подлец се наслаждава на сладко-героичната романтика, е безкрайно отвратителна.\" Често е изтъквано, че духът, в който са написани произведенията на Вагнер, поначало е националистически и антисемитски. Швейцарският публицист Миша Брумлик посочва в тази връзка, че понякога творчеството дава израз на несъзнателни процеси - без авторът да си дава сметка за това. Злоупотребата на нацистите с Вагнер  и сервилността на Байройт към Хитлер често биват релативирани от дистанцията на времето. Вагнер умира през 1883. Четиридесет години по-късно зетят на композитора Хюстън Стюарт Чембърлейн и снахата Уинифред Вагнер превъзнасят Хитлер като новия Парсифал и спасител на Германия. Именно заради Хитлер Байройтският фестивал се политизира - още през 1925 година. Историкът и националист Чембърлейн обосновава расистките си тези с превъзходството на германската музика. Неговият аргумент гласи приблизително следното: щом германците са толкова велики в музиката, те трябва да станат велики и в политиката. Дали силният образен език на Вагнер или по-скоро неговата неприязън към евреите вдъхновява Хитлер? Известно е, че с есето си \"Юдаизмът в музиката\" Вагнер проправя пътя на антисемитизма в буржоазните среди. Но също така той е и хвалил евреите, наричал ги е \"най-благородните сред всички нас\".", "date": "2017.08.07", "title": "Колко \"Хитлер\" има у Вагнер"}
{"url": "http://www.dnevnik.bg/biznes/2017/08/07/3020253_amerikanci_kupiha_suzdadenata_ot_bulgari_avioplatforma/", "text": "Новата технологична компания с български корен Vayant Travel Technologies е продадена на американската PROS Holdings. Сделката е за 35 млн. долара, обект е платформата за обработка на големи бази авиоданни. Най-голям акционер в продаденото дружество е българският фонд за рисков капитал NEVEQ. Това съобщава в днешния си брой  \"Капитал Daily\". . Продадената компания е регистрирана в САЩ, но е създадена по идея на българи и почти целият екип е базиран в София.  Сделката прави възможно Vayant да се превърне в европейски център и основно звено на опериращата на три континента PROS, т.е. дейността в София да нарасне още. Освен това двете компании могат да нараснат по-бързо, като кръстосано си добавят нови клиенти и услуги, посочва изданието. Регистрираната в САЩ Vayant разработва SaaS (software as a service) платформа, насочена към авиокомпаниите. Чрез индивидуален алгоритъм фирмите могат да предложат на своите крайни клиенти актуална информация за цената на самолетните им билети и съпътстващите ги услуги, съобразявайки се с всички ценообразуващи фактори. Основната дейност на компанията по разработка и поддръжка на продуктите се извършва в София, където е базиран и мениджмънт екипът, наброявайки общо около 90 служители. Vayant има офиси и търговци още в Лондон и Сингапур. Информацията за финансовите резултати на компанията са конфиденциални, каза пред \"Капитал\" Павел Езекиев, председател на борда на директорите на Vayant и партньор във фонда NEVEQ. \"Фирмата е печеливша и оборотът й расте с над 30% на годишна база за последните 5 години\", добави още той. От основаването й през 2007 г. Vayant е финансирана от общо пет по-големи инвеститора. Първо от българския фонд за рисков капитал NEVEQ, който е и най-големият акционер в компанията. Впоследствие получи финансова инжекция и от инвестиционния фонд Cape Capital, а през 2014 г. към тях се присъедини с миноритарен дял и германският авиогигант Deutsche Lufthansa AG.", "date": "2017.08.07", "title": "Американци купиха създадената от българи авиоплатформа Vayant"}
{"url": "http://www.dnevnik.bg/sport/2017/08/07/3020263_fotogaleriia_piasuchni_emocii_ot_zrelishtnoto_svetovno/", "text": "Германката Лаура Лудвиг се е хвърлила по време на финала в женския турнир от световното по плажен волейбол във Виена. Заедно с Кира Валкенхорст спечелиха златните медали след победа с 2:1 (19:21, 21:13, 15:9) срещу Ейприл Рос и Лорън Фендрик от САЩ.", "date": "2017.08.07", "title": "Фотогалерия: Пясъчни емоции от зрелищното световно по плажен волейбол във Виена"}
{"url": "http://www.dnevnik.bg/gradska_sreda/2017/08/07/3020159_chast_ot_bul_dondukov_shte_bude_otvorena_ot_sredata_na/", "text": "Участъкът на бул. \"Княз Александър Дондуков\" от Министерски съвет до улица \"Г.С. Раковски\" ще бъде отворена за движение до средата на септември. Това съобщи днес кметът на София Йорданка Фандъкова, която провери дейностите, които започнаха преди месец. По думите на Фандъкова това е \"най-тежкият проект\"  от програмата на общината за ремонти през това лято . Спазвали се всички технологични изисквания, всичко вървяло по график, като \"въпреки високите температури, работата продължава с удължено работно време\". \"Инструктирали сме фирмата да дава достатъчно почивки на работниците, да им бъде осигурена вода, за да няма инциденти\", успокои Фандъкова. След като се отвори движението до ул \"Г.С. Раковски\", ще бъде напълно спряно движението до бул. \"Васил Левски\". \"По този начин  до края на октомври трябва да приключи работата по целия обект \", обеща за пореден път Фандъкова. Ще се видим във \"Владая\" Попитана от репортер, тя говори и за протестите на жителите на \"Княжево\" и \"Владая\" срещу лошото качество на градския транспорт.  Вчера жителите на двата района протестираха за пореден пъ т, като преминаваха по пешеходните пътеки по Александровския мост. Те се обърнаха към кмета на София с искания линията на трамвай №5 да стига до \"Владая\", по-модерни автобуси, които да разполагат с багажници за велосипеди, велоалея, както и да бъдат поставени светофари по Александровския мост, които да улеснят преминаването по пешеходните пътеки. Фандъкова заяви, че тази сутрин е разговаряла с председателката на комисията по транспорт на Столичния общински съвет - Екатерина Йорданова, за да се уговори среща с недоволните граждани. Кметът на София каза и че ще се подготви конкурс за маршрутна линия, която да обслужва жителите на \"Владая\". \"Ако се явят кандидати, добре са дошли!\", подкани Фандъкова.", "date": "2017.08.07", "title": "Част от бул. \"Дондуков\" ще бъде отворена от средата на септември"}
{"url": "http://www.dnevnik.bg/bulgaria/2017/08/07/3020302_sudut_vurna_na_prokuraturata_obvinitelniia_akt_sreshtu/", "text": "Софийският градски съд (СГС) върна на прокуратурата обвинителния акт срещу Румяна Ченалова заради допуснато съществено отстранимо процесуално нарушение, засягащо правото на защитата й, съобщиха от градския съд.  В разпореждането си съдия Даниела Талева, председател на 12 състав и съдия-докладчик по делото, пише, че обстоятелството, че обвиняемото лице е с юридическо образование и дългогодишен опит като съдия, , което да бъде разбрано както от лицето, привлечено към наказателна отговорност, така и от неговия защитник. \"Да се приеме противното би означавало да се създават двойни стандарти, с което ще бъде нарушен един от основните принципи на наказателния процес за равенство на всички граждани пред закона и еднакво приложение на законите спрямо всички граждани, залегнал в чл.11 от НПК\", заявява в разпореждането си съдия Талева. То може да бъде обжалвано и протестирано пред апелативния съд в седем дневен срок от получаването му от страните. В началото на декември 2016 г.  стана известно, че Ченалова се изправя пред съда по две обвинения - престъпление по служба и за документно престъпление. След като обвинителният акт беше внесен в съда, двама съдии си направиха отвод по процеса срещу нея - Николай Младенов и Атанас Атанасов, затова той бе поет от Вера Чочкова, която обаче  в началото на февруари  прецени, че той трябва да бъде прекратен. Малко по-късно обаче горноинстанционният съд отмени решението на Чочкова и го върна на градския съд.", "date": "2017.08.07", "title": "Съдът върна на прокуратурата обвинителния акт срещу Ченалова заради неясно обвинение"}
{"url": "http://www.dnevnik.bg/sport/2017/08/07/3020223_kontador_shte_prekrati_karierata_si_sled_obikolkata_na/", "text": "Двукратният шампион в \"Тур дьо Франс\" Алберто Контадор ще сложи край на впечатляващата си кариера. Последното участие на колоездача ще бъде в Обиколката на Испания, която започва на 19 август. \"Отказвам се от професионалното колоездене. Казвам го с радост и без никакви тъжни мисли. Това е решение, което обмислих много добре, и не мисля, че има по-добро време да кажа сбогом от домашното състезание\", каза състезателят на \"Трек-Сегафредо\". Контадор се превърна в една от най-емблематичните фигури в многоетапните състезания в последното десетиление. 34-годишният испанец спечели седем големи колоездачни обиколки - \"Джиро д'Италия\" (2008 и 2015 г.), \"Тур дьо Франс\" (2007 и 2009 г.) и \"Вуелта\" (2008, 2012 и 2014 г.). Повече победи от Контадор имат легендите Еди Меркс (11), Бернар Ино (10) и Жак Анкетил (8). В своята кариера Контадор е печелил още престижните многоетапни състезание Париж-Ница (2007 и 2010 г.), Тирено - Адриатико (2014 г.) и Обиколката на Баския (2008, 2009, 2014 и 2016 г.). Той е национален шампион на Испания в бягането по часовник през 2009 г. Контадор се оказа в центъра на допинг скандал в края на 2010 г. Смятаният за наследник на испанската легенда Мигел Индурайн  даде четири положителни допинг проби  по време на \"Тур дьо Франс\" същата година. Контадор се състезава през 2011 г. без яснота около евентуално наказание, като то беше оповестено в началото на 2012 г. Международният колоездачен съюз (UCI) анулира всички резултати на испанеца от юли 2010 г. до февруари 2012 г., като му отне победите в Тура през 2010 г. и Джирото през 2011 г. Контадор остана девети след слабо представяне в  тазгодишния \"Тур дьо Франс\" . Дотук през сезона има втори места в Париж - Ница, Обиколката на Андалусия, Обиколката на Каталуния и Обиколката на Баския.", "date": "2017.08.07", "title": "Контадор ще прекрати кариерата си след Обиколката на Испания"}
{"url": "http://www.dnevnik.bg/biznes/2017/08/07/3020290_aec_kozlodui_otchita_pechalba_za_shestte_meseca/", "text": "АЕЦ \"Козлодуй\" приключи първото полугодие на 2017 г. с положителни финансови резултати, съобщават от компанията. Печалбата й за първите шест месеца след данъчно облагане е в размер на 33.9 млн. лв. при печалба от 236 хил. лв. за същия период на 2016 г. Приходите от дейността на атомната централа са 418 млн. лв., с ръст от 22 млн. лв. спрямо първото шестмесечие на миналата година. Със собствени средства е обезпечено изпълнението на дейностите по осигуряване на безопасната експлоатация на ядрените блокове и изпълнението на инвестиционните проекти за продължаване на срока на експлоатация и за повишаване на мощността им. \"Принос за добрите финансови резултати има както отличната работа на екипа на атомната централа, така и намаляването на размера на вземанията от НЕК ЕАД и значително по-благоприятната в сравнение с миналата година пазарна среда\", посочват от централата. Положителната тенденция продължава и през юли по данни на самото дружество. В края на месеца са отчетени приходи от продажба на електрическа енергия по регулирани и свободни цени на стойност почти 96 млн. лв. Това е най-високият размер на месечни приходи от продажби за АЕЦ \"Козлодуй\" от началото на либерализацията на енергийния пазар в страната през 2004 г. до момента.", "date": "2017.08.07", "title": "АЕЦ \"Козлодуй\" отчита печалба за шестте месеца"}
{"url": "http://www.dnevnik.bg/sviat/2017/08/07/3020287_rusiia_planira_da_namali_zavisimostta_si_ot_dolara_v/", "text": "Русия ще ускори работата по намаляване на зависимостта си от американските парични системи и от долара като разплащателно средство в отговор на новите санкции, наложени от Съединените щати. Това обяви руският заместник външен министър Сергей Рябков, цитиран от РИА \"Новости\" и РБК. \"Разбира се, че ще ускорим работата си по замяна на вноса, намаляване на зависимостта от разплащателните системи на САЩ, на долара като разплащателно средство и така нататък. Това се превръща в жизненоважна нужда\", каза Рябков. \"За нас е важно да създадем работоспособна икономическа схема, в която зависимостта от долара, от американската валутно-финансова система, е по-малка.\" В края на юли  Сенатът на САЩ  одобри, а дни по-късно президентът Доналд Тръмп подписа нови мерки, които Вашингтон налага на Русия, Иран и Северна Корея. В отговор Москва  обяви, че конфискува  американски дипломатически имоти и че  стотици дипломати  трябва да напуснат страната. В интервю за списание \"Международная жизнь\", цитирано от няколко руски издания, Рябков обаче също така изрази надежда за нормализиране на отношенията със САЩ и че \"до конфронтация няма да се стигне\", а Вашингтон и Москва ще работят за \"минимализиране на вредата от случилото се\". Говорейки за възстановяване на отношенията със САЩ, той обаче предупреждава, че става дума \"действително за действия, които ще имат дългосрочни последствия\". Тъй като за отмяната на сега въведените от Вашигтон санкции е нужно съгласие и от двете камари на Конгреса, \"премахването им ще е много трудно и ще отнеме много време\".", "date": "2017.08.07", "title": "Русия планира да намали зависимостта си от долара в отговор на американските санкции"}
{"url": "http://www.dnevnik.bg/photos/2017/08/07/3020234_fotogaleriia_lucifer_izpoti_polovin_evropa/", "text": "Части от Източна и Южна Европа са обхванати от горещата вълна \"Луцифер\", която в петък донесе със себе си температури от над 40 градуса. През тази седмица на Балканския полуостров се очаква максималните температури да се задържат около 40 градуса по Целзий. Румъния.", "date": "2017.08.07", "title": "Фотогалерия: \"Луцифер\" изпоти половин Европа"}
{"url": "http://www.dnevnik.bg/sport/2017/08/07/3020312_kristiano_ronaldo_popadna_v_grupata_na_real_za_macha_s/", "text": "Нападателят на \"Реал\" (Мадрид) Кристиано Роналдо попадна в групата за мача с \"Манчестър юнайтед\" за Суперкупата на Европа. Португалецът отпътува с отбора за Скопие. Роналдо пропусна предсезонната подготовка на мадридчани, като получи по-дълга почивка след Купата на конфедерациите. Очаква се той да остане извън титулярния състав. Това лято водеща тема около Роналдо бяха проблемите му с испанските власти. Той е разследван за укриване на 15 млн. евро данъци, като след разпита в съда заяви, че е невинен. Според \"Скай спортс\" там той е казал, че иска да се върне в Англия. Наскоро  португалецът заяви пред \"Марка\", че остава в \"Реал\" . Победителят в Шампионската лига \"Реал\" се изправя срещу \"Манчестър юнайтед\", който триумфира в Лига Европа, във вторник в Скопие.", "date": "2017.08.07", "title": "Кристиано Роналдо попадна в групата нa \"Реал\" за мача с \"Юнайтед\" в Скопие"}
{"url": "http://www.dnevnik.bg/analizi/2017/08/07/3020140_borisov_niama_po-dobri_ot_nas/", "text": "\"Просто нямаме алтернатива, няма по-добри от нас и всеки ден трябва максимално да се доказваме и да си изпълняваме програмата. Това изпълним ли го като програма, аз мисля, че ще се случат доста по-добри неща.\" Така  премиерът окуражава  и мотивира министрите си малко преди те да приемат Програмата за управление на правителството за периода 2017 - 2021 година. Онези, които му вярват безрезервно и наистина не виждат алтернатива, вероятно въобще няма да си направят труда да погледнат тази програма. А и да я погледнат, сигурно ще останат напълно удовлетворени от забележителния ѝ обем – правителството обещава да изпълни 902 мерки в преследване на 236 цели, конкретизиращи 65 приоритета в 20 области. Предлаганият тук най-общ прочит на програмата е за останалите - които не приемат всичко на доверие и знаят, че алтернатива винаги има. Които се питат дали този път страната няма да свърне по някой алтернативен път и дали пък няма забатачените реформи най-после да тръгнат. Набива се на очи и непрекъснатото позоваване и препращане към всевъзможни стратегии, планове за действие, годишни планове, пътни карти, които (главно в бъдеще време) повече ще се анализират, оптимизират, актуализират, разработват и приемат, отколкото да се изпълняват. Има, разбира се, и раздели в програмата, които са изписани строго конкретно. Не е чудно, че най-яркият пример сред тях е транспортната политика. Тъй че, ако не друго, и третото правителство на този премиер се очертава като правителство на магистралите. От друга страна, отново най-сериозни съмнения и опасения в програмата и на това правителство пораждат реформистките му намерения и възможности. Съдбата на някои от реформите предварително изглежда обречена, също като при наборната военна служба. Например обещаното \"започване на поетапна демонополизация на Националната здравноосигурителна каса\" отново е понижено само до \"иницииране на обществен дебат относно моделите и средствата за постигането\" ѝ. Тоест, дебатът, който поне 10 години не е спирал, ще започва отначало. Въобще след героичните, но, общо взето, безплодни напъни в предишния мандат се забелязва липса на ентусиазъм за реформи в някои сектори – не само в здравеопазването, но и в МВР, да кажем. Най-разочароваща е т.нар.  съдебна реформа , която при новото правителство навлезе в поредната си фаза на имитация и вече дори усилено се изпълнява. Като набързо приетите поправки в Наказателно-процесуалния кодекс, които изпълняват прокламирания приоритет за \"гарантиране на ефективна, бърза и справедлива съдебна власт\" изцяло според рецептите на главния прокурор. Това, разбира се, не е новина. Никой не е и очаквал друго. Въобще, в публикуваната най-после програма на правителството изненади няма. \"Слава Богу\", биха казали онези, които се притесняват, че страната може да бъде отклонена от досегашния си стратегическия път на развитие. \"Лошо\", биха казали очакващите истински дълбоки реформи. Успокояващото и за едните, и за другите е, че може и да не се \"случат доста по-добри неща\", както смята премиерът. Но пък можеше да е и по-зле.", "date": "2017.08.07", "title": "Борисов: \"Няма по-добри от нас\""}
{"url": "http://www.dnevnik.bg/analizi/2017/08/07/3020054_promenite_v_sudebnite_zakoni_sa_udar_po_nezavisimostta/", "text": "Поради значението на въпросите препечатваме  статията на члена на ВСС от Съдийската колегия Калин Калпакчиев от неговия блог . Статията е публикувана за първи път в списание \"Икономист\". Акцентите са на \"Дневник\". Европейската комисия започна наказателна процедура срещу Полша заради приети закони, грубо погазващи независимостта на съдебната власт. По същото време българският парламент прие изменения в Закона за съдебната власт (ЗСВ) и Наказателно-процесуалния кодекс (НПК), които имат за цел установяване на контрол върху съда чрез окончателното му подчиняване на нелегитимни интереси за сметка на правата на българските граждани. В този смисъл важно е да се подчертае, че гласуваните от депутатите  промени в ЗСВ  не преследват легитимна цел, а са част от авторитарната вълна на \"съдебни реформи\" в страните от Централна и Източна Европа, които са насочени към чувствително ограничаване на независимостта на съда. защото противоречат на основни принципи на правовата държава, като разделението на властите и независимост на съда. Приемането на промените в ЗСВ се предприе без преди това да се извърши оценка на едногодишното действие на закона, след последната му мащабна проява, в нарушение на всички срокове, установени в парламентарната практика и законодателния процес. Това само подсилва усещането за извънредност на закона, който цели да обслужи цели, различни от прокламираните, а всъщност подкопава независимостта на съда.  касае разпоредбите на чл. 28, ал. 1 и чл. 50, ал. 1 от ЗСВ, които предвиждат привилегии за изборните членове на ВСС и инспекторите, като им дават право след изтичане на мандата да се върнат на избрана от тях длъжност в съдебната система от същото ниво. Така се нарушава конкурсното начало, тъй като всички останали магистрати, за да се преместят в друг съдебен орган, макар и от същото ниво, трябва да се явят на конкурс. Новите положения в закона, наречени още и \"кариерни бонуси\", създават противоконституционна привилегия, защото третират неравнопоставено магистратите и членовете на ВСС и инспекторите. Съвсем основателно българските граждани и магистратите възприемат кариерната привилегия за членовете на ВСС като вид \"награда\" и \"отплащане\" за изпълнените през мандата поръчки. В теорията През 2012 г. законодателят направи опит да се отплати на членовете на предишния ВСС, като предвиди сходен \"кариерен бонус\", и то отново в условията на спешност в края на мандата. Тогава президентът на републиката наложи вето на приетия закон, като изрично посочи, че предвиденото повишение или преместване на изборните членове на ВСС, в отклонение от конкурсното начало, представлява изземване от законодателната власт правомощия на съдебната, а това противоречи на конституционния принцип за разделение на властите. Предоставянето със закон на \"кариерен бонус\" на членовете на ВСС нагледно демонстрира в закона е свързано с правото на главния прокурор да иска безусловно отстраняване на всеки съдия, прокурор или следовател, срещу когото има повдигнато обвинение за тежко умишлено престъпление от общ характер. По силата на Конституцията и процесуалния закон прокуратурата има суверенното право и монопол върху обвинителната функция за тежките престъпления. Прокурорът може да повдигне обвинение срещу всеки, за когото смята, че са налице основанията за това и тази преценка и решение на държавния обвинител не подлежи на никакъв, включително и съдебен контрол. С промяната в закона се отнема и правото на ВСС да извършва проверка и преценка за основателността на искането на главния прокурор за отстраняване на съдията, прокурора или следователя срещу когото има повдигнато обвинение. ВСС трябва да може да проверява искането за отстраняване, защото само така може да даде защита на магистрата от произвол и неоснователно накърняване на неговата индивидуална независимост. В съчетание с липсата на срок на \"временното\" отстраняване за съдебната фаза на наказателния процес, елиминирането на съдебния контрол и защитата от ВСС което, ако се ползва недобросъвестно, може сериозно да увреди съдебната независимост. Като се има предвид и прибързано приетото без сериозни мотиви изменение в НПК, с което голяма част от делата срещу магистрати се преместват от \"непослушния\" СГС в специализирания наказателен съд (в който има установено добро сътрудничество с прокуратурата – по доклада на \"европрокурорите\"), то заплахата за независимостта на съдиите е съвсем реална. Поради това предлаганата промяна, като лишава кадровия орган от правото на преценка за прилагане на мярката \"отстраняване от длъжност\" и не предвижда никакво право на защита на магистрата и възможност да поиска преразглеждане на мярката, създава условия за дисбаланс на правата на съдиите, прокурорите и следователите и обществения интерес от отчетност, почтеност и доверие към магистратите при упражняване на правосъдната дейност. Съществена част от изменението на ЗСВ е насочено към ограничаване на основно право на българските магистрати на сдружаване. Макар и да отпадна забраната за т.нар. \"външно\" финансиране бяха приети задължението за деклариране на членство в съсловни организации и други рестрикции, имащи за цел сплашване основно на съдиите в България. От Европейската асоциация на съдиите ясно заявиха, че изискването за деклариране на такова членство пред Висшия съдебен съвет — органът, който прима решения по всички въпроси, свързани с кадровото развитие на съдиите, има сковаващо действие и възпира упражняването на правото на свободно сдружаване. Приетите промени в ЗСВ и НПК все по-ясно доближават България към държавите от Централна и Източна Европа, в които е подет поход срещу независимостта на съда, те са част от вълната срещу върховенството на правото в тези страни.", "date": "2017.08.07", "title": "Промените в съдебните закони са удар по независимостта на съда"}
{"url": "http://www.dnevnik.bg/sviat/2017/08/07/3020325_britancite_ne_odobriavat_podhoda_na_mei_v_pregovorite/", "text": "Почти две трети от британците оценяват негативно подхода на премиера  Тереза Мей  към преговорите за Брекзит. Това показва  изследване на агенция ORB International , цитирано от \"Ройтерс\". Седмици след първия същински рунд на преговорите и 19 месеца преди Великобритания окончателно да напусне Европейския съюз, 61% от респондентите са посочили, че не одобряват начина, по който \"Даунинг стрийт\" води диалога с Брюксел. Едва 39 на сто го подкрепят. Данните на агенцията показват, че делът на одобряващите е спаднал под 50 на сто малко преди обявяването на предсрочните избори на 8 април, на които управляващите консерватори загубиха парламентарното си мнозинство и резултатът разклати позициите на Мей за това как Великобритания трябва да излезе от съюза. В края на юни след формалното начало на преговорите той паднал до 44 на сто. Това означава, че мнозинството гласоподаватели са подкрепяли начина, по който Мей подхожда към преговорите, до началото на юни, посочва изследването. \"Щетите от лошия резултат на изборите продължават да извикват съмнения заради Брекзит, казва Джони Хийлд, управляващ директор на ORB. Доверието във възможността премиерът да говори най-добрата сделка остава слабо.\" Попитани дали премиерът би могъл да издейства такава сделка, 44% от респондентите отговарят, че не са уверени в това. Едва 35% изразяват увереност, а 21 на сто казват, че не знаят. Увереността също започва да намалява в навечерието на изборите. В други области като миграцията сигурността, че Великобритания ще контролира по-добре границите си след Брекзит, надделява над несъгласието. По въпроси като икономиката и връзките с ЕС обаче британците са разделени: 40 на сто са съгласни, а 37 - несъгласни, че страната им ще е в по-добро икономическо положение, след като напусне съюза. Попитани за твърдението, че е по-важно да овладеят миграцията, отколкото да запазят достъп до общия пазар, 44% отговарят \"Съгласен\", а 41% - \"несъгласен\". Проучването е проведено сред 2000 души в цяла Великобритания, с възможна статистическа грешка 2.2 на сто. Резултатите от него идват на фона на ниския рейтинг на Мей и на спекулации както за бъдещия статут на гражданите на Европейския съюз на територията на Обединеното кралство, така и за \"сметката\", която Лондон ще трябва да плати на Брюксел под формата на вноски в Европейския бюджет. По-рано в понеделник говорител на Мей опроверга публикация в  \"Сънди телеграф\" , според която сумата може да достигне 40 милиарда евро. \"Не признаваме тази сума\", каза говорител на \"Даунинг стрийт\" пред британски медии.", "date": "2017.08.07", "title": "Британците не одобряват подхода на Мей в преговорите за Брекзит, сочи проучване"}
{"url": "http://www.dnevnik.bg/bulgaria/2017/08/07/3020344_ot_sriada_zapochva_obezvrejdaneto_na_trihloretanovata/", "text": "Десетмесечният срок за утилизацията на  взривоопасния химикал дихлоретан , който се съхранява на територията на някогашния завод \"Полимери\" в Девня, започва да тече от сряда. Това заяви областният управител на Варненска област Стоян Пасев, който заедно с премиера Бойко Борисов днес посети площадката, на която се съхранява химикалът. Процесът по утилизацията ще бъде извършен във Франция, за което в края на миналия месец правителството отпусна над 14.4 млн. лв. Сумата трябва да покрие и разходите по отстраняване на непосредствената заплаха от взрив при безконтролно рязане на скрап на територията на \"Полимери\". Пасев обясни още, че по-голямата част от трихлоретана, който в момента се съхранява в компрометирани цистерни на територията на завода, е бил произведен след приватизацията му. Въпреки това сега унищожаването на химикала е останало което според Пасев било необяснимо, при положение че в \"Полимери\" е имало система за утилизация, която е била продадена в Румъния, без изобщо да е работила. Теренът на \"Полимери\" от близо 1.3 хил. дка бе купен от пловдивското дружество \"Хъс\", което се занимава с производството на метал от скрап. С парите от сделката според Пасев щели да бъдат удовлетворени исковете на част от кредиторите на дружеството, което до фалита си е натрупало задължения от над 20 млн. лв. Преименуваното и приватизирано през 1998 г. дружество \"Полимери\" През есента на 2011 г. без разрешение на общото събрание на \"Полимери\" част от сградите,  производствените инсталации и машини на компанията на обща стойност около 25 млн. лв. са прехвърлени в ново дружество - \"Полимери инвест\", собственост на Николай Банев и съпругата му Евгения.  До 7 септември 2011 г. негов мажоритарен собственик на компанията е публичното дружество \"Полимери\". Баневи обаче апортират в новата компания и други свои активи, като по този начин придобиват мажоритарния контрол върху нея. По това време Евгения Банева обяснява, че целта на операцията е в Девня да бъде изграден нов завод за сода каустик. Тя дори съобщава, че за тази цел е осигурена инвестиция от над 100 млн. евро. Само година по-късно става ясно, че тъй като е систематично източвана. Според официално съобщаваната информация през 2011 г. неправомерно присвоените средства са на стойност над 124 хил. лв., а само година по-късно обявената сума е вече 1.5 млн. лв. Като виновни за предизвестената смърт на \"Полимери\" са посочени \"правоохранителните органи и институциите\", които бездействат, вместо да вземат мерки за предотвратяване на кражбите, парите, от които са прехвърляни в частната компания на Николай и Евгения Баневи. Според Румен Дяков, инженер от екипа на синдика на \"Полимери\", така е била подготвена \"стратегията за декапитализация на компанията, преди тя да бъде фалирана\". \"Изпълнението на плана започва през юли 2012 г., обясни той преди време за \"Капитал\". На тази дата 168 сгради и съоръжения, собственост на \"Полимери\", са апортирани в \"Полимери инвест\". Веднага след това те са заличени от кадастралните и имотните регистри, за да бъдат подготвени за събаряне\", смята Дяков. Сега повечето от производствените халета действително вече са като рециклиран бетон, а инсталациите и металните естакади - нарязани и продадени като скрап. При посещението си в завода днес премиерът Борисов каза, че новият собственик на \"Полимери\" на практика е дошъл, за да нареже завода и да го приключи. \"Това е историята на българския преход. Всичко това е разграбено и унищожено, а пък собствениците имат \"Мерцедеси-Майбах\" и ни дават оценка\", каза Борисов. Той добави, че е разговарял с главния прокурор Сотир Цацаров и е поискал хората, които са \"причинили този пладнешки грабеж\", да понесат отговорност. На територията на завода в момента продължават да се намират и резервоарите с трихлоретан, като една от тях е в лошо състояние. За транспортирането и обезвреждането на тежките фракции бе обявен търг за възлагане на обществена поръчка. Той бе спечелен от консорциума \"Ви Пи Инд-Еко\" с оферта от 12 млн. лв. без ДДС. Резултатите от конкурса обаче бяха обжалвани, което забави процедурата по обезвреждане. Последната голяма авария с трихлоретан в \"Полимери\" се случи през далечната 1986 г. По това време той е произвеждал хлор, винил и поливинилхлорид, като най-новата и модерна мощност в девненския химически комплекс. В следствие на взрив заводът е почти разрушен. Ударната вълна от експлозията е усетена чак във Варна. На 20 км от мястото на взрива е регистриран трус от 3 степен по скалата на Рихтер. Загиват 20 души, а ранените са няколко десетки.", "date": "2017.08.07", "title": "От сряда започва обезвреждането на трихлоретановата \"бомба\" в \"Полимери\""}
{"url": "http://www.dnevnik.bg/zelen/2017/08/07/3020327_prokuraturata_proveriava_zapovedta_na_ekoministura_za/", "text": "Прокуратурата проверява законността на заповед на министъра на околната среда и водите Нено Димов, с която се въвежда и забрана за земеделие и други дейности в части на защитена зона \"Комплекс Калиакра\". Това съобщават от пресцентъра на Върховнаа административна прокуратура (ВАП) като уточняват, че образуваната преписка е по публикации в медиите. От прокуратурата посочват, че заповедта е от 21 юли 2017 г. И с нея е въведена \"и забрана за разораване, залесяване и създаване на трайни насаждения на територията, плодови и зеленчукови култури, зърнено-бобови култури, листно-стъблени зеленчукови култури, кореноплодни зеленчукови култури, луковично-зеленчукови култури, маслодайни култури, влакнодайни култури, етеричномаслени култури, едногодишни или многогодишни фуражни култури на територията на защитена зона \"Комплекс Калиакра\" до обявяването ѝ за защитена зона, но за не повече от 2 години\". По-рано днес Нено Димов съобщи  пред Би Ти Ви, че заповедта за забрана на бъдещото строителство и други дейности в защитената зона \"Калиакра\" се отнася само до много малка част от територията - с  понто-сарматски степи . Причината е наказателно дело на Европейската комисия, заведено заради множество изградени вятърни генератори в защитената зона \"Калиакра\", откъдето минават прелетни птици. Според решението на ЕК няма да бъдат премахвани изградените до момента вятърни генератори, голф игрище, къщи, хотели, вилни селища, инфраструктура в защитената зона. В края на миналата седмица жители на региона, рибари и представители на туристическия бранш протестираха срещу  заповедта  на министъра от юли заради опасенията си, че се забранява земеделската дейност в региона. Последва  разпореждане на премиера Бойко Борисов  за отмяна на заповедта. Едва днес министърът обясни, че забраната за разораване се отнася единствено до степите, по-голямата част от които са държавни. По думите му става дума за 7600 дка, които трябва да бъдат нанесени върху кадастъра. На Калиакра се намират последните понто-сарматски степи, оцелели в Европа, и те попадат в защитената мрежа \"Натура 2000\". При първоначалното проучване на прокуратурата е установено, че защитената зона е включена в списъка на проектозащитените зони с решение на Министерския съвет отпреди десет години – от 2 март 2007 г. От прокуратурата са изискали от Нено Димов копия от административната преписка по издаване на посочената заповед и от документацията за защитена зона \"Комплекс Калиакра\", както и за начина на създаването на картен материал и координатен регистър на границата на защитената зона.", "date": "2017.08.07", "title": "Прокуратурата проверява заповедта на екоминистъра за \"Калиакра\""}
{"url": "http://www.dnevnik.bg/sport/2017/08/07/3020324_bufon_kum_bolt_produljavai_da_tichash_dokato_svetut_se/", "text": "Вратарят на италианския национален отбор и \"Ювентус\" Джанлуиджи Буфон привлече вниманието с емоционално послание към спринтьора Юсейн Болт. \"Всяка история има край. И когато началото е невероятно, краят трябва да бъде паметен. Най-бързият човек за всички времена, светкавицата от атлетиката, се оттегля. Неизбежно. И все пак невероятно\", написа Буфон в \"Инстаграм\". Италианецът продължи: \"В живота никога не спираш да бягаш. Просто го правиш на различна писта. Така че продължавай да бягаш, Светкавица Болт. Докато светът продължава да опитва да те стигне.\" Това е поредният случай, в който Буфон показва емоционалната си страна. Преди време  той написа  писмо до... футболната врата , в което заяви, че е посветил кариерата си, за да ѝ осигури спокойствие.", "date": "2017.08.07", "title": "Буфон към Болт: Продължавай да тичаш, докато светът се опитва да те стигне"}
{"url": "http://www.dnevnik.bg/biznes/2017/08/07/3020330_peevski_subira_kompaniite_si_pod_shapkata_na/", "text": "Публичната компания \"Булгартабак холдинг\" АД съобщи през сайта на фондовата борса, че е прехвърлила акции на дъщерни дружества към друга своя фирма. Съобщението е с днешна дата, 7 август. То е адресирано до обществеността и до Комисията за финансов надзор. От публикацията се разбира, че на 31 юли в Централния депозитар е регистрирано прехвърляне на 98.19% от акциите на \"София-БТ\"АД и 100% от акциите на \"Плевен-БТ\" на \"Благоевград-БТ\"АД. Според данните за 2016 г. под шапката на благоевградското дружество влизат активи за над 1 млрд. лв., като неговите приходи и тези на дружествата, влезли в него, от началото на годината сумарно възлизат на същата сума, писа в края на юли седмичното издание  \"Капитал\" . То посочи, че явно след сделката, в която BAT купи марките и дистрибуторския бизнес от \"Булгартабак\" за 105 млн. евро, дъщерното му дружество \"Благоевград БТ\" скоростно се превръща в холдинг, концентриращ придобивките на депутата от ДПС Делян Пеевски през годините в различни сектори. Благоевградската компатия предстои да се прекръсти на БЛ-БТХ. За двете сделки е поискано разрешение и сега те се оповестяват. За другите информацията е оскъдна и се разбира след вписвания на сделките в Търговския регистър. През първата половина на годината \"Техномаркет България\", която до края на 2016 г. е официално притежание на Пеевски, а след това е прехвърлена на дубайската TGI Middle East, също е част от благоевградското дружество. Сделката е със свързано лице, тъй като офшорката е акционер в \"Булгартабак\" с 12% и има и представители в борда, но въпреки това не е поискано съгласие на акционерите. На 30 юни \"Благоевград БТ\" се сдобива срещу неизвестна сума с още няколко свързани с Пеевски компании. Сред тях са \"Лодис инвест\" (собственик на мандри, произвеждащи млечни продукти под марките Lacrima и Frezco) и \"Булвег трейд\" (собственик на 80% от заленчуковата борса в с. Огняново). За тях не е искано разрешение от Комисията за защита на конкуренцията. С този процес по обединяване на собствеността на Пеевски ще се оформи един от най-големите холдинги в страната. В последната си декларация пред Сметната палата депутатът декларира  влогове и собственост на фирми на стойност около 77 млн. лв.  при 155 хил. лв. година по-рано. Благоевградската фирма освен това наскоро е регистрирала дружество - \"Юлиус Майнл България\", което означава, че вероятно ще е дистрибутор на тази известна марка австрийско кафе. Каквато и да е целта зад изграждането на благоевградския мегахолдинг обаче, засега той далеч не обхваща всичко с етикет \"Пеевски\" и само по-едрите други гроздове компании отчитат активи за 300-400 млн. лв., пише изданието. Сред тях е и официално признатата собственост на депутата, концентрирана най-вече в \"НСН инвестмънт\".", "date": "2017.08.07", "title": "Пеевски събира компаниите си под шапката на \"Благоевград-БТ\""}
{"url": "http://www.dnevnik.bg/biznes/2017/08/07/3020360_danuchnite_shte_davat_informaciia_za_dulgove_i_po/", "text": "Националната агенция за приходите (НАП) ще може да предоставя данъчно-осигурителна информация на клиентите си, които притежават персонален идентификационен код (ПИК), и по телефона чрез кол-центъра си, съобщиха от приходната администрация. На практика това означава, че гражданите и фирмите с ПИК ще могат да получават информация за своите данъчни и осигурителни задължения по още един начин, не само онлайн - с ПИК или електронен подпис и в офисите на агенцията, но и по телефона, след като се идентифицират със своя ПИК. Досега нямаше такава възможност, но последните промени в Данъчно-осигурителния процесуален кодекс дадоха възможност на НАП да предложи новата услуга. Очаква се агенцията да въведе проверката за данъци и осигуровки по телефона в близките месеци. Разпоредбите на данъчния кодекс дават 6-месечен срок, в който да се уредят редът и начинът за прилагането им. От създаването му през 2008 г. досега кол-центърът на НАП е получил близо 3 милиона запитвания на клиенти на агенцията, допълват оттам. Чрез телефона за информация на Агенцията 0700 18 700 са обслужени 2 200 000 запитвания на клиенти, а служителите на информационния център са отговорили на над 164 400 въпроса, постъпили на електронния му адрес –  infocenter@nra.bg . Автоматизираните справки и информация са ползвани над 680 000 пъти. Статистиката на информационния център сочи още, че пропуснатите обаждания в работно време са под 5%, а доволните от получената информация от служителите на НАП са над 90%. Средната продължителност на телефонните разговори е 4 минути, показват данните на приходната агенция На телефона на информационния център на НАП 0700 18 700 гражданите и представителите на фирмите могат да получат съвет за декларирането и плащане на данъци и осигурителни вноски. Освен това могат да ползват и автоматичните услуги, които не изискват разговор с оператор и са достъпни 24 часа в денонощието, 7 дни в седмицата: проверка на здравен статус, справка за регистрация по ДДС и др. Телефонното обаждане към 0700 18 700 е на цената на градски разговор от цялата страна за абонатите на стационарни телефони. Обажданията от мобилни телефони се заплащат по стандартната тарифа на съответния мобилен оператор. Запитвания клиентите могат да изпращат и на имейл адрес  infocenter@nra.bg . Кол-центърът на НАП приема също и сигнали за неиздаване на касови бележки и други данъчни и осигурителни нарушения.", "date": "2017.08.07", "title": "Данъчните ще дават информация за дългове и по телефона на граждани с ПИК"}
{"url": "http://www.dnevnik.bg/razvlechenie/2017/08/07/3020372_aktrisa_ot_seriala_seksut_i_gradut_moje_da_se/", "text": "Актрисата Синтия Никсън може да се кандидатира за губернатор на Ню Йорк. Това съобщава \"Уолстрийт джърнъл\". Тя има подкрепата на редица либерални политически сили, тъй като от години е сред борците за права на хомосексуалните двойки. Никсън играе ролята на Миранда в популярния сериал \"Сексът и градът\". През 2004 г., когато снимките на лентата спират, тя започва да излиза с активистката Кристин Маринони. Въпреки че преди това актрисата има 15-годишен брак с учител, от който има и две деца, тя се влюбва в Маринони и през 2012 г. двете сключват брак. Синтия Никсън е сред известните лица, които подкрепиха легализирането на еднополовите бракове в щата Вашингтон. Именно тези ѝ действия са подтикнали либералните организации в САЩ да я подкрепят в надпреварата за губернатор на Ню Йорк. Самата актриса вече има опит в сферата, след като през 2013 г. беше част от предизборния щаб на настоящия кмет на града Бил де Блазио. 51-годишната Никсън е определяна от своите близки като една нестандартна личност, която разполага с големи възможности. Освен това имала качеството да вдъхновява хората, което в битката за губернатор може да се окаже от решаващо значение в привличането на гласове. Актрисата все още не е потвърдила официално дали ще се включи в надпреварата, но е дала принципното си съгласие. Сред другите споменавани имена, които могат да се включат в надпреварата за поста, личат тези на кмета на град Сиракюз Стефани Майнър и бившия сенатор на Ню Йорк Тери Гибсън. Сегашният губернатор на щата Андрю Куомо планира да се кандидатира за трети мандат.", "date": "2017.08.07", "title": "Актриса от сериала \"Сексът и градът\" може да се кандидатира за губернатор на Ню Йорк"}
{"url": "http://www.dnevnik.bg/ot_vas/novini_ot_vas/2017/08/07/3020382_za_da_e_sigurno_che_zabranata_shte_se_spazva/", "text": "Столичната община реши да забрани достъпа на коли до частта на Борисовата градина край стадион \"Българска армия\". За да е сигурно, че забраната ще се спазва, са взети и мерки.", "date": "2017.08.07", "title": "За да е сигурно, че забраната ще се спазва"}
{"url": "http://www.dnevnik.bg/sviat/2017/08/07/3020359_vunshno_ministerstvo_svobodnoto_kumpinguvane_v_gurciia/", "text": "Свободното къмпингуване в Гърция е забранено и се допуска само на утвърдените и регистрирани за целта места, припомнят от Министерството на външните работи (МВнР). Неспазването на тази забрана може да бъде наказана с административно наказание – предупреждение, парична глоба в размер на 150 евро или лишаване от свобода за срок до три месеца. От Външно министерство бяха издали подобно предупреждение в средата на юли. Въпреки това, преди няколко дни стана известно, че двама българи са били задържани, заради къмпингуване в крайбрежната зона на втория ръкав на Халкидики - Ситония. От ведомството предупреждават, че разпоредбите, свързани с къмпингуването, може да се прилагат по различен начин в различните части на Гърция и препоръчват на българите, които отиват на палатка в Гърция, добре да оглеждат мястото, което ще изберат, както и да се информират за подобни разпоредби в други държави.", "date": "2017.08.07", "title": "Външно министерство: Свободното къмпингуване в Гърция може да се наказва и със затвор"}
{"url": "http://www.dnevnik.bg/bulgaria/2017/08/07/3020384_prokuraturata_ne_e_suglasna_che_obvinenieto_sreshtu/", "text": "Прокуратурата ще протестира разпореждането, с което обвинителният акт срещу Румяна Ченалова беше върнат на държавното обвинение. За това съобщиха от пресцентъра на прокуратурата няколко часа, след като стана известно, че съдът е отказал да разгледа делото срещу съдията. От  разпореждането  става известно, че случаят е върнат заради неясно обвинение, с което е допуснато съществено отстранимо процесуално нарушение, засягащо правото на защитата й, \"Софийската градска прокуратура не споделя изложените от съдията-докладчик мотиви и след постъпване на разпореждането за връщане на делото в прокуратурата, ще изготви протест. Така за втори път в рамките на 9 месеца от внасяне на материалите в съда СГП ще положи процесуални усилия за даване на ход на делото по същество\", е записано в съобщението на държавното обвинение.", "date": "2017.08.07", "title": "Прокуратурата не е съгласна, че обвинението срещу Ченалова е неясно"}
{"url": "http://www.dnevnik.bg/bulgaria/2017/08/07/3020403_video_drugite_novini/", "text": "Концерт за спящи в Цюрих. Лунна атракция ни очаква тази вечер.", "date": "2017.08.07", "title": "Видео: Другите новини"}
{"url": "http://www.dnevnik.bg/biznes/2017/08/07/3020397_i_bivshiiat_premier_sakskoburggotski_suobshti_za/", "text": "Проблемите на пътниците, които летят с \"България ер\", продължават. Преди няколко седмици клиенти на авиокомпанията се оплакаха от големи закъснения, липса на информация, докато чакат, и др. Днес на сайта на бившия премиер Симеон Сакскобургготски се съобщава, че през уикенда семейството му поканило гости от Испания, чийто полет не е минал без проблеми. От сайта се апелира към журналистите да споделят разказа на друг пътник със същия полет на националния превозвач. Пътникът, който е българин, разказва, че вместо в полунощ самолетът кацнал от Мадрид около 3 ч. сутринта в събота, като преди излитането са давани различни обяснения защо самолетът не излита, които били свързани с условията на пистата в испанската столица. Пътниците обаче видели, че другите полети на различни авиокомпании се изпълняват. В допълнение, след като самолетът кацнал, било съобщено, че нито един багаж на пътниците не е бил качен на борда и се наложило до сутринта да се описват багажите, за да бъдат доставени по домовете. Това обаче също не се случило в обявения от компанията срок. Пътникът пише и за лошо обслужване, както и за неудобство при пътуването заради тесния самолет. Изразява удивление как ще реагират на такива условия посетителите на България по време на предстоящото председателство на ЕС. След като се появиха сигнали за проблеми с полетите на \"България ер\", които от компанията мотивираха с различни обяснения, от Министерството на транспорта се ангажираха с проверка до края на юли. Официално резултати не бяха оповестени, но от интервю на ресорния министър Ивайло Московски преди седмица се разбра, че компанията щяла да бъде подложена на четиримесечен мониторинг. От негов отговор на депутатски въпрос пък се разбра, че превозвачът нямал публични дългове.", "date": "2017.08.07", "title": "И бившият премиер Сакскобургготски съобщи за проблеми с полетите на \"България ер\""}
{"url": "http://www.dnevnik.bg/zelen/2017/08/07/3020394_ekoinspekciia_napomnia_kak_da_pomognem_na_mladi_ptici/", "text": "Пет млади щъркела, един сокол от вида орко и две сови са били спасени и изпратени за лечение в Спасителен център за диви животни в Стара Загора само през последния месец от екоинсекцията в Пазарджик, съобщават от министерство на околната среда. Граждани са намерили птиците в безпомощно състояние, в населени места на област Пазарджик. Екземплярите са били млади птици, които в момента се учат да летят и са били с наранявания на крилата и краката. При един от сигналите за щъркел, оплетен в електрически кабел, инспекцията е получила съдействие от служители на \"ЕР Юг\" ЕАД. Белият щъркел (Ciconia ciconia), соколът (Falco peregrinus) и совата (Asio otus) са защитени видове по Закона за биологичното разнообразие.  След тази поредица от инциденти с пострадали млади птици от РИОСВ – Пазарджик, напомнят как да разберем дали птицата има нужда от помощ. Младите щъркели извършват първите си опити за летене в началото на август, на къси разстояния между покривите на къщите и заради неопитност често кацат на неподходящи, нетипични места като улици и дворове. Ако при тези първи опити птицата падне, но няма наранявания, не е необходима човешка намеса. В тези случаи РИОСВ препоръчва 24-часово наблюдение. Ако и след този период птицата не прави опити и не успява да полети, тогава трябва да се потърсят институциите за експертна помощ. Съгласно разпоредби към Закон за биологичното разнообразие \"екземпляр в безпомощно състояние\" е жив екземпляр от животински вид, ранен, физически слаб или обездвижен вследствие на продължително гладуване или опаразитяване.", "date": "2017.08.07", "title": "Екоинспекция напомня как да помогнем на млади птици, които се учат да летят"}
{"url": "http://www.dnevnik.bg/sport/2017/08/07/3020411_tenisistkata_sara_erani_poluchi_2_meseca_nakazanie_za/", "text": "Бившата финалистка от \"Ролан Гарос\" Сара Ерани е уличена в употреба на допинг, обяви Международната федерация по тенис (ITF). 30-годишната състезателка, която заема 98-ото място в световната ранглиста, е дала положителна проба за летрозол. Тя ще изтърпи наказание от два месеца. Първоначално медиите в Италия съобщиха, че Ерани е хваната с анастрозол. Двете вещества са ароматазни инхибитори, които най-често се използват при лечение на рак на гърдата. Те обаче присъстват в забранения списък на WADA в раздел S4 (хормонални и метаболитни модулатори), тъй като могат да служат като маскиращ агент при употребата на анаболни стероиди и драстично намалява страничните ефекти, свързани с повишените нива на естроген. Ерани се е провалила при извънсъстезателен тест за урина, взет в дома й на 3 февруари тази година. Тя се е признала за виновна и на 19 юли е била изслушана пред независимия трибунал на ITF. Италианската тенисистка е представила доказателства, че е приела забраненото вещество без знанието си, заради което получава толкова малка санкция. Версията на Ерани Версията е, че Ерани е приела случайно от хапчетата за лечение на своята майка - Фулвия Ерания, която се бори с рак от 2005 г. и два пъти се е подлагала на операция. Те са попаднали в храната, тъй като майката на тенисистката ги е държала на готварския плот. По време на изслушването Фулвия Ерани е обяснила, че ги държи там, защото трябва да пие по едно всеки ден, а й се случвало да забравя. Понякога вадела от блистера две вместо едно хапче и така то инцидентно се е озовало в храната. Лекарите са установили, че количеството летрозол в пробата на Ерани е твърде малко, за да е било приемано редовно или да бъде считано за преднамерена употреба с цел измама.  Наказанието на Ерани влиза в сила на 3 август. Тя ще може да се завърне на корта на 3 октомври. Резултатите й от 16 февруари до 7 юни ще бъдат анулирани, а освен това състезателката ще бъде лишена от парите от наградни фондове и точките за световната ранглиста, които е спечелила в този период. Наказанието изтича на 7 юни, тъй като тогава италианката е дала нова допинг проба, която е била с отрицателен резултат. Ерани ще даде извънредна пресконференция в сряда съвместно с представители на Италианската федерация по тенис. Миналата седмица тя игра осминафинал на турнира във Вашингтон, но тази седмица се отказа от надпреварата в Монреал. Фурорът през 2012 г.  През 2012 г. Ерани призна, че е била лекувана от занимаващия се основно с колоездачи испански доктор Луис Гарсия дел Морал, който е работил с Ланс Армстронг. Веднага след това италианката беше предупредена от Международната федерация по тенис, че нито един играч не трябва да има общо с Дел Морал. Същата година Ерани направи истински фурор в женския тенис. Тя стигна до №5 в световната ранглиста, като игра финала на \"Ролан Гарос\", полуфинал на US Open и четвъртфинал на Australian Open. Преди 2012 г. тя никога не беше заемала по-висока позиция от №40 в света, не беше преминавала трети кръг в турнирите от Големия шлем и имаше 28 загуби в 28 мача срещу тенисистки от топ 10 преди \"Ролан Гарос\". В Париж италианката победи последователно Кейси Делакуа, Мелани Оден, Ана Иванович, Светлана Кузнецова, Анжелик Кербер и Сам Стоусър, преди да отстъпи във финала срещу Мария Шарапова. Година по-късно тя стигна до полуфиналите във френската столица. Ерани имаше и страхотни резултати на двойки в тандем с Роберта Винчи, като през 2012, 2013 и 2014 г. двете спечелиха пет титли от Големия шлем и играха общо девет финала в турнирите от голямата четворка. През последните две години формата на италианката драстично спадна. Тя записа само три победи в десетте си мача в турнирите от Големия шлем през 2016 и 2017 г., като в последния от тях - в първия кръг на \"Уимбълдън\",  загуби катастрофално от Цветана Пиронкова. От началото на сезона италианката записа 19 победи и 20 загуби на сингъл и изигра само девет мача на двойки, нито един от които не беше в турнирите от Големия шлем. Най-доброто й участие беше полуфиналът в Рабат в началото на май, както и на \"Ролан Гарос\", където премина през квалификациите и записа четири поредни победи, преди да загуби от Кристина Младенович във втория кръг. Обвинения към Шарапова Ерани беше една от тенисистките, които се изказаха най-критично срещу даването на \"уайлд кард\" на завърналата се след наказание за употреба на мелдоний Мария Шарапова. Повод за критиките на италианката стана поканата, която организаторите на турнира в Рим дадоха на рускинята. \"Бях твърдо против да й се дава \"уайлд кард\" и съм категорична в мнението си. Мисля, че тя не трябва да бъде канена никъде, защото не е редно да се помага на спортист, който е взимал допинг\", каза Ерани преди турнира, който се проведе през май.", "date": "2017.08.07", "title": "Тенисистката Сара Ерани получи 2 месеца наказание за допинг"}
{"url": "http://www.dnevnik.bg/sviat/2017/08/07/3020428_bulgariia_i_makedoniia_moje_da_imat_obshta_lotariia/", "text": "Подобряване на търговския обмен, увеличен обем на инвестициите - Договорът за добросъседство, сътрудничество и приятелство между Македония и България даде импулс и на бизнесмените в двете страни. Документът, подписан от двамата премиери Зоран Заев и Бойко Борисов, според предприемачите разкрива положителни перспективи, които дори вече се конкретизират. Председателят на Македонско-българската стопанска камара Зоре Темелковски казва в интервю за Македонската редакция на \"Дойче веле\", че все повече български компании, окуражени от историческия документ, взимат решение да инвестират в Република Македония. Смелият ход на двамата премиери според Темелковски открива много нови възможности: \"За бизнеса споразумението означава по-свободно и по-спокойно движение на капитали. Вече очакваме навлизането на сериозен капитал от Република България в Република Македония. Досега този процес беше блокиран както заради това, което се случваше в политически план при нас, така и заради приказките, че капиталът на България е престъпен и трябва да се спира\", коментира Темелковски. Все повече фирми проявяват интерес Председателят на Македонско-българската стопанска камара вече е получил сериозни сигнали от редица български компании, че възнамеряват да инвестират в Македония. Темелковски засега не желае да посочва конкретни имена, но обяснява, че става дума за фирми от различни браншове: \"Знаете, че нашата камара доведе тук \"Минстрой\" и така решихме 30-годишния проблем на миньорите в Пробищип и Крива Паланка. Миньорите, които бяха на ръба на бедността, днес вече са доволни, така че можем дори да говорим за нови инвестиции и нови планове. Имаме освен това още пет-шест сериозни инвеститора от България. Става дума преди всичко за компании от минното дело и енергетиката, но и за националната лотария. В този сектор в България вече има сериозни фирми.\" Бизнесът с лотарията в момента е особено привлекателен, смята Темелковски. Идеята е да се създаде един вид обща лотария и дори вече се водят конкретни разговори. \"Сърцевината на идеята е, че малките държави не могат да имат ефикасни национални лотарии. Надявам се, че ще получим подкрепа и от правителството и бизнеса. Досега сме обсъждали идеята на няколко срещи и лично аз смятам, че такава съвместна лотария би носила печалба. А с помощта на тези печалби може да се осигурят средства, с които ще се финансират спортът, културата, хуманитарните организации, неправителственият сектор\", казва Темелковски. Митнически и гранични облекчения Договорът за добросъседство отваря перспективи и за македонските компании, които ще получат повече възможности не само за сътрудничество, но и за инвестиции. Вече се обсъждат законодателни промени за митнически и гранични облекчения, за по-бърз и по-лесен транспорт на стоки, но и за движението на хора. А това е много положително, защото за Македония границата с България е врата към ЕС. Перспективи се откриват и за насърчаване на пътната и газовата инфраструктура, което ще доведе до увеличаване на търговския обмен. При подписването на Договора в Скопие бяха парафирани и два меморандума за сътрудничество, които проправят пътя към железопътното свързване между двете страни с Коридор №8, а и ще позволят Македония да купува газ от Европейския съюз, който България ще транспортира. България е на пето място сред търговските партньори на Република Македония. Търговията се подобрява, но все още е далеч от потенциала на двете страни. На различни форуми през последните години бизнес камарите на двете страни обсъждат стратегии за задълбочаване на сътрудничеството. За Македония е окуражаващ фактът, че се увеличава износът на страната към българския пазар. През първото полугодие на тази година Македония за пръв път няма дефицит в двустранния търговския обмен, който по данни на Държавния статистически институт като общ обем възлиза на около 273 милиона евро. Македонският износ за България е137 милиона евро - 32% повече в сравнение със същия период на миналата година.", "date": "2017.08.07", "title": "България и Македония може да имат обща лотария"}
{"url": "http://www.dnevnik.bg/sport/2017/08/07/3020304_makedonskite_znamena_biaha_zabraneni_za_superkupata_na/", "text": "Двубоят за Суперкупата на Европа между \"Реал\" (Мадрид) и \"Манчестър юнайтед\" в Скопие ще премине без македонски знамена по трибуните, съобщи skopjeinfo.mk. Европейската футболна асоциация (УЕФА) е разрешила да бъдат използвани само знамената на двата отбора и на страните, които представляват - Испания и Англия. Мачът между победителя в Шампионската лига и носителя на Лига Европа ще се играе на националния стадион \"Филип II\" в Скопие във вторник от 21.45 ч. В България срещата ще бъде излъчена от BTV Action. Основната причина за забраната на други знамена е желанието на УЕФА да предотврати евентуални провокации и напрежение сред феновете. По време на самия двубой ще бъдат конфискувани и такива знамена, които пречат на видимостта на зрителите и телевизионното предаване. \"Знамената не трябва да бъдат по-широки от един метър и по-дълги от 2,5 метра. В противен случай те ще бъдат конфискувани. Освен това се забранява използването на знамена със съдържание, което застрашава обществената сигурност, представляващи нечия позиция или има обидно и/или дискриминационно послание\", се казва в съобщението на Македонската футболна федерация. \"Реал\" и \"Манчестър юнайтед\" ще се изправят за първи път в спор за Суперкупата на Европа. Двата отбора вече се срещнаха в приятелска среща в САЩ в края на юли, когато  \"червените дяволи\" спечелиха след изпълнение на дузпи .  Испанският шампион е печелил трофея три пъти при петте си участия. Белите два пъти надвиха \"Севиля\" - през 2014 и 2016 г., както и \"Фейенорд\" през 2002 г., а загубите им дойдоха срещу \"Челси\" през 1998 г. и \"Галатасарай\" през 2000 г. \"Манчестър юнайтед\" загуби последните си две участия в спора за Суперкупата на Европа - срещу \"Лацио\" през 1999 г. и \"Зенит\" през 2008 г. Единственият триумф за \"червените дяволи\" е през 1991 г. срещу \"Цървена звезда\". ", "date": "2017.08.07", "title": "Македонските знамена бяха забранени за Суперкупата на Европа"}
{"url": "http://www.dnevnik.bg/skorost/2017/08/07/3020435_govoritel_na_es_otreche_da_se_gotviat_kvoti_za/", "text": "Говорител на европейският съюз обяви днес, че няма планове да се въвежда квоти за електромобили за автомобилостроителния сектор,  каквито информации се появиха днес  в германския икономически вестник \"Ханделсблат\", предаде \"Ройтерс\", цитиран от БТА. \"Най-общо казано, комисията търси начини да насърчи използването на енергия и транспорт с ниски нива на отделяне на въглерод, никой от тези начини обаче не включва квоти за електромобили\", посочва говорителят, чието име не се споменава. Междувременно германският заместник-министър на икономиката Матиас Махниг заяви, че Германия трябва да въведе задължителни квоти за електромобилите в автомобилния сектор, който се опитва да се възстанови след дизеловия скандал и да запази мястото си на водещ производител. Този коментар може да доведе до сблъсък с германските автомобилопроизводители, чиято асоциация е против такива квоти. Искаме Германия да остане водеща страна в автомобилопроизводството в бъдеще, заявява Махниг пред \"Ройтерс\".", "date": "2017.08.07", "title": "Говорител на ЕС отрече да се готвят квоти за електромобили"}
{"url": "http://www.dnevnik.bg/sport/2017/08/07/3020469_liderut_v_svetovnata_ranglista_ne_startira_na_200_metra/", "text": "Лидерът в световната ранглиста за сезона Айзак Маквала се отказа от бягането на 200 метра на световното първенство по лека атлетика. Състезателят от Ботсвана трябваше да стартира в петата от седемте серии, но изненадващо не се появи на пистата в Лондон. По всяка вероятност Маквала е решил да концентрира усилията си изцяло върху бягането на 400 метра и щафетата на 4х400 метра. Във вторник вечерта е финалът в индивидуалната надпревара на една обиколка. Очакванията са 30-годишният ботсванец и световният рекордьор в дисциплината Уейд ван Нийкерк да си оспорват златния медал. Маквала оглавяваше световната ранглиста на 200 метра с 19,77 секунди, следван от Ван Нийкерк с 19,94 секунди и Крисчън Колман с 19,85 секунди. Джерийм Ричардс от Тринидад и Тобаго беше най-бърз в сериите с 20.05 секунди, които му донесоха първото място във втората серия. Британецът Нетанийл Мичел-Блейк, които бяха в последната серия, преодоляха дистанцията за 20,08 секунди. Канадецът Арън Браун постигна същото време, но беше дисквалифициран.  Ван Нийкерк премина спокойно през квалификациите, като спечели с лекота третата серия с 10,16 секунди. Същото време дадоха представителят на домакините Даниел Талбот и Рамил Гулиев от Турция. Олимпийският вицешампион на 200 метра от Лондон 2012 Йохан Блейк беше най-бърз в първата серия с 20,39 секунди. Единствената изненада в сериите беше отпадането на бронзовия медалист в дисциплината от 2012 г. и световен вицешампион за 2013 г. Уорън Уиър. Ямайският спринтьор остана четвърти в петата серия с 20,60 секунди.", "date": "2017.08.07", "title": "Лидерът в световната ранглиста не стартира на 200 метра"}
{"url": "http://www.dnevnik.bg/sport/2017/08/07/3020477_bulgarite_otpadnaha_v_kvalifikaciite_na_troiniia_skok/", "text": "Българските участници отпаднаха в квалификациите на тройния скок от световното първенство по лека атлетика в Лондон. Момчил Караилиев завърши 15-и в крайното класиране, а Георги Цонов се нареди три места по-назад. В квалификациите участие взеха 30 скачачи, а за финала се класираха най-добрите 12. С последен резултат в битката за медалите влезе кубинецът Лазаро Мартинес, който постигна 16.66 метра в последния си трети опит. Караилиев преодоля 16.57 метра в последния си скок. В първите два 35-годишният състезател, който беше в група А, записа фаул и 16.01 метра. 24-годишният Цонов, който беше във втората група, завърши с два успешни опита - 16.53 и 16.32 метра. Американецът Крис Бенард зае първото място в квалификациите със 17.20 метра, а едва трима състезатели преодоляха квалификационната норма от 17 метра. Двукратният олимпийски и световен шампион Крисчън Тейлър скочи 17.15 метра. Кубинецът Кристиан Наполес записа 17.06 метра. Първите трима в класирането направиха само по един опит. Още трима скачачи записаха опити над 16.90 метра - Анди Диас от Куба, Уил Клей от САЩ и Нелсон Евора от Португалия. Останалите финалисти са Алексис Копело (Азербайджан), Пабло Трохийос (Испания), Жан-Марк Понтвиан (Франция), Йорданис Дуранона (Доминика) и Жуейтин У (Китай). Финалът в тройния скок е на 10 август от 22.20 часа българско време.", "date": "2017.08.07", "title": "Българите отпаднаха в квалификациите на тройния скок"}
{"url": "http://www.dnevnik.bg/sviat/2017/08/07/3020485_zarazenite_s_insekticidi_iaica_sa_stignali_do_oshte/", "text": "Тринайсет партиди със заразени яйца са били доставени през юли от Холандия във Франция на две предприятия за производство на продукти на яйчна основа, съобщи днес говорител на френското министерство на земеделието и храните, цитиран от \"Франс прес\". Министерството е започнало да разследва дали опасните продукти са попаднали в търговската мрежа. Франция е била уведомена в събота вечерта и в неделя от Европейската комисия, че въпросните партиди са били доставени между 11 и 26 юли, уточни министерството в комюнике. По-рано днес Европейската комисия уведоми службите за безопасност на храните на Великобритания, Франция, Швеция и Швейцария като предпазна мярка, че яйца, заразени с инсектицид, може да са влезли на тяхна територия, предаде Асошиейтед прес. През почивните дни Германия и Холандия са известили за случая европейската система за бързо предупреждение за безопасност на храните. Целта е да се сподели информация, така че всички да знаят, че сега проверката зависи от преценката на властите в Швеция, Швейцария, Франция и Великобритания, посочи говорителката Ана-Кайса Итконен. По думите й мярката има изцяло превантивен характер и не означава, че яйца, заразени с инсектицида фипронил, всъщност са били внесени в тези страни. Властите в Белгия и Холандия разследват как инсектицидът е влязъл в досег с кокошките носачки, припомня АП. В Германия започна криминално разследване Германската прокуратура е започнала криминално разследване на ферми в провинция Долна Саксония, свързано с евентуално масово заразяване на яйца с инсектицида фипронил. Това съобщи ДПА, цитирайки говорител на прокуратурата в Олденбург. Има подозрения за нарушаване на закона за храните и фуражите, посочи тя, уточнявайки, че разследването е още в начална фаза и е насочено към отговорните лица в предприятията, в чиито яйца е установено наличие на инсектицида. Прокуратурата засега не посочва колко ферми се разследват. Инсектицидът фипронил първоначално бе открит при яйца в Белгия и Холандия. Според германското министерство на земеделието в страната са били внесени най-малко десет милиона заразени яйца, част от които са стигнали до търговската мрежа. Веществото бе установено и в някои германски птицеферми. Химикалът, който е забранен за употреба при домашни животни, изглежда е бил включен като добавка в дезинфектант. Според медии подозренията са насочени към белгийска фирма, която може би незаконно е прибавила фипронил в състава на препарата.", "date": "2017.08.07", "title": "Заразените с инсектициди яйца са стигнали до още европейски страни"}
{"url": "http://www.dnevnik.bg/evropa/2017/08/07/3020488_turciia_veroiatno_shte_ostane_bez_miliardi_evro/", "text": "Европейският комисар за бюджета и човешките ресурси Гюнтер Йотингер заяви, че очаква финансова помощ за Турция в размер на милиарди евро да бъде замразена заради репресиите на властите срещу предполагаемите си опоненти, предаде \"Асошиейтед прес\", цитирано от БТА. В публикувано днес интервю за германския вестник \"Билд\" Йотингер говори за фонд в размер на 4.3 милиарда евро, предназначен да приближи Турция към Европа. Помощта включва обучение на съдии и прокурори и по план трябва да продължи до 2020 г. \"С оглед на политическите събития в Турция не мога да си представя как подобни проекти ще продължат да бъдат финансирани\", заявява Йотингер. В Турция след неуспешния опит за военен преврат миналата година бяха уволнени хиляди съдии и прокурори, заподозрени във връзки с живеещия в САЩ мюсюлмански духовник Фетхуллах Гюлен. Общо около 50 000 души бяха арестувани.", "date": "2017.08.07", "title": "Турция вероятно ще остане без милиарди евро помощ от ЕС, прогнозира европейският комисар за бюджета"}
{"url": "http://www.dnevnik.bg/sport/2017/08/07/3020486_dunav_i_etur_zatvoriha_chetvurtiia_krug_s_nulevo/", "text": "Евроучастникът \"Дунав\" и новакът \"Етър\" не успяха да си отбележат гол в последния мач от четвъртия кръг на Първа лига. За двата отбора това е второ равенство през сезона. След него русенци са шести с пет точки, а тимът от Велико Търново е предпоследен с две точки. Двубоят градския стадион в Русе премина при неособено високи темпо и малко голови положения. Домакините бяха по-активният отбор през целия мач и имаха по-добри шансове да отбележат, но не успяха да притиснат достатъчно съперника, за да стигнат до попадение. Преди почивката двата тима не успяха да създадат нищо интересно пред вратарите Станислав Антонов и Христо Иванов. Ситуацията не се промени и през по-голямата част от второто полувреме, а първата реална голова възможност дойде чак в 73-ата минута. Бирсент Карагерен стреля атрактивно от воле след центриране отдясно, но Христо Иванов направи страхотно спасяване. В 85-ата минута \"Дунав\" отново беше много близо до гол, след като Алиуне Бадара насочи топката в собствената си врата. Иванов обаче отново реагира чудесно и изби в корнер. Две минути преди края на редовното време и \"Етър\" получи отлична възможност да стигне до победата. Бадара беше оставен свободен пред точката на дузпата след центриране от свободен удар, но от чиста позиция сенегалецът стреля над вратата с глава.", "date": "2017.08.07", "title": "\"Дунав\" и \"Етър\" затвориха четвъртия кръг с нулево равенство"}
