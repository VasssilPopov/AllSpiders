{"url": "http://www.dnevnik.bg/sport/2017/12/12/3096176_chelsi_se_izravni_s_junaited_sled_lesen_uspeh_burnli/", "text": "Английският шампион \"Челси\" спечели 11-ата си победа за сезона във Висшата лига и се изравни с втория \"Манчестър юнайтед\". Лондончани се наложиха с 3:1 при гостуването си на \"Хъдърсфийлд\". Воденият от Антонио Конте отбор поведе в 23-ата минута с гола на Бакайоко и след това нямаше никаква съпротива. Другите попадения отбелязаха Вилиан и Педро.", "date": "2017.12.12", "title": "\"Челси\" се изравни с \"Юнайтед\" след лесен успех, \"Бърнли\" изскочи четвърти"}
{"url": "http://www.dnevnik.bg/sport/2017/12/12/3096018_guardiola_opravda_burnata_radost_na_igrachite_si_sled/", "text": "Мениджърът на \"Манчестър сити\" Хосеп Гуардиола защити своите футболисти за  разправията в тунела на \"Олд трафорд\"  след края на дербито срещу \"Манчестър юнайтед\" в неделя. Според каталунеца играчите на \"гражданите\" не са дали повод за провокация с радостта си при  победата срещу градския си съперник . \"Аз съм човекът, който окуражи всички да празнуват. Определено не сме стигнали далеч в радостта си. Беше същото и след мача със \"Саутхемптън\". Хората трябва да разберат, че бяхме щастливи. Мисля, че всички отбори по света са доволни, когато спечелят дерби\", заяви Гуардиола, цитиран от Би Би Си. Според една от версиите  мениджърът на \"Юнайтед\" Жозе Моуриньо е бил в центъра на напрежението  между двата отбора. Би Би Си писа, че той е казал нещо на португалски, когато е минавал покрай празнуващите футболисти на \"Сити\". Бразилският вратар на \"гражданите\" Едерсон е чул думите на Моуриньо и двамата са влезли в остро пререкание, в което се включили още хора от двата лагера. Впоследствие португалският специалист е бил замерен с вода и с мляко. Според \"Марка\" обаче човек от щаба на \"Сити\" е провокирал напрегната обстановка с коментар към нападателя на \"Юнайтед\" Златан Ибрахимович: \"Ибра, говориш много, но тичаш малко.\" Изданието твърди, че 20 души от двата лагера са били въвлечени в суматохата. С успеха си срещу \"Юнайтед\" \"Сити\" увеличи серията си на 14 поредни победи във Висшата лига, с което подобри рекорда на \"Арсенал\" от 2002 г. \"Гражданите\" се утвърдиха на първото място в класирането с 46 точки, като имат преднина от 11 пред градския си съперник. ", "date": "2017.12.12", "title": "Гуардиола оправда бурната радост на играчите си след победата в дербито на Манчестър"}
{"url": "http://www.dnevnik.bg/sport/2017/12/12/3096133_taisun_fjuri_skljuchi_sporazumenie_i_e_svoboden_da_se/", "text": "Бившият световен шампион по бокс за професионалисти Тайсън Фюри е свободен да се завърне на ринга. Той се съгласи на споразумение за двегодишно наказание за допинг със задна дата. През юни 2016 г. Фюри беше обвинен в употреба на стероиди. Боксьорът отрече, като твърдеше, че положителната проба се дължи на консумация на глиганско месо. Последва продължителен спор с Антидопинговата агенция на Великобритания (UKAD), за да се стигне до споразумението, което отваря вратите пред Фюри. Следващата стъпка пред 29-годишния състезател е да си върне лиценза, за да може да участва в мачове. Последният голям момент в кариерата на британеца е победата му срещу Владимир Кличко през 2015 г. Преди месец  Фюри каза, че до следващото лято ще е готов да се изправи срещу настоящия световен шампион Антъни Джошуа . \"Две години не съм се качвал на ринга. Дебел съм като прасе, космат като животно, но все още съм гладен като лъв. Имах две години, за да осмисля много неща, но съм амбициран да се върна и да бия всеки, който ми се изпречи\", каза Фюри.", "date": "2017.12.12", "title": "Тайсън Фюри сключи споразумение и е свободен да се завърне на ринга"}
{"url": "http://www.dnevnik.bg/citat_na_deniia/2017/12/12/3096132_citat_na_denia_rabotodatel_mi_e_boiko_borisov/", "text": "Това заяви Пламен Георгиев, председател на Комисията за отнемане на незаконно имущество (КОНПИ) по време на  пресконференцията  за запорите, наложени на съиздателя на \"Капитал\" и \"Дневник\" Иво Прокопиев. Коментарът му беше в отговор на въпрос дали е оказван натиск върху членовете на комисията или върху него да започнат производство. Георгиев няколко пъти повтори, че КОНПИ е независим орган. Трима от членовете на комисията се избират от Народното събрание, един от президента, а председателят - от премиера.", "date": "2017.12.12", "title": "Цитат на деня: Работодател ми е Бойко Борисов"}
{"url": "http://www.dnevnik.bg/sviat/2017/12/12/3096137_feminizum_e_dumata_na_godinata_spored_rechnika/", "text": "Феминизъм\" е думата на годината според речника Merriam-Webster. Тази дума е била най-търсената през годината. Скокове в търсенето ѝ са регистрирани след  Женския марш  във Вашингтон през януари (и други женски протести в САЩ и чужбина), както и при дискусиите  феминистка  ли е била демонстрацията и от какъв тип  феминизъм . Интерес е регистриран и след интервюто на говорителката на президента Доналд Тръмп  Келиан Конуей , която заяви, че не се смята за феминистка. Киноиндустрията също е имала тежест – сериалът \" Историята на прислужницата \" и филмът \" Жената-чудо \" са раздухали дискусии по темата. Скандалите, свързани със  сексуално насилие , също са изиграли роля – кампанията  #MeToo , която вдъхнови много жени и мъже да разкрият на какви действия са  ставали жертви , и обвиненията срещу нови и нови известни мъже в света на шоубизнеса поддържаха интереса към дефиницията на \"феминизъм\". Определението на Мerriam-Webster е \"теорията за политическото, икономическото и социалното равенство на половете\" и \"организирана дейност в защита на женските права и интереси\". Сред останалите най-търсени думи са \"съучастник\", \"отвод\", \"емпатия\", \"изкуфял дядка\", \"сизигия\", \"гирос\", \"федерализъм\", \"ураган\" и \"гаф\".", "date": "2017.12.12", "title": "\"Феминизъм\" е думата на годината според речника \"Мериам-Уебстър\""}
{"url": "http://www.dnevnik.bg/bulgaria/2017/12/12/3096140_ne_mojem_poveche_da_se_prestruvame_che_klimatichnite/", "text": "Българският президент Румен Радев се включи в световната среща на върха в Париж, посветена на климатичните промени. Той взе участие в дискусията \"Една планета\", след като беше поканен от френския си колега Еманюел Макрон, генералния секретар на ООН Антониу Гутериш и президента на Световната банка Джим Йон Ким, съобщиха от прессекретариатът на държавния глава. \"Не можем повече да се преструваме, че промените в климата не са проблем. Този проблем не може да бъде решен само с ограничаването и забраната на традиционното производство на енергия, нито само с лимитирането на емисиите на парниковите газове\", подчерта Радев пред журналисти. По думите му промените в климата стават все по-драматични, засягат икономиките на всички държави и най-важното – много хора губят живота си заради тях. Според него е необходим процес на дълбока трансформация на начина, по който се създават енергия, стоки и услуги. Той каза още, че за целта трябва да се привлекат млади хора, които да решат проблема. Румен Радев подчерта, че в битката за промените в климата трябва да бъдат включени и образователните системи, за да се влагат повече инвестиции в иновативни технологии и проекти. По време на форума българският президент се срещна с премиера на Бангладеш Шейх Хасина. Той посочи държавата като пример за бъдещи проблеми с климатичните промени. С население от 165 млн. души и с много ниска надморска височина, страната е застрашена от повишаването на нивото на световния океан и създава заплаха от мащабна миграционна криза. По време на форума Радев е обсъдил и присъединяването на България към Шенгенското пространство с холандския министър-председател Марк Рюте. \"Няма да е толкова лесно, колкото очаквахме. Ще трябва много работа\", посочи държавният глава.", "date": "2017.12.12", "title": "Не можем повече да се преструваме, че климатичните промени не са проблем, заяви Румен Радев"}
{"url": "http://www.dnevnik.bg/ot_vas/novini_ot_vas/2017/12/12/3095859_muzei_na_vodkata_v_kavarna/", "text": "Вторият по рода си открит в Европа музей на водката се намира в Каварна. Могат да бъдат разгледани почти 700 бутилки с водка, сред които и носещата името на Дон Кихот, правена от кожа на носорог.", "date": "2017.12.12", "title": "Музей на водката в Каварна"}
{"url": "http://www.dnevnik.bg/sport/2017/12/12/3096118_botev_preodolia_bezproblemno_liteks_i_produljava/", "text": "Ботев\" се класира безпроблемно за полуфиналите в турнира за Купата на България. Носителят на отличието продължи успешния си ход в надпреварата след 5:0 срещу \"Литекс\". \"Канарчетата\" изиграха силно мача и заслужено спечелиха. Стивън Петков вкара три от головете, а по веднъж се разписаха Фелипе Бризола и Тодор Неделев. Още през първото полувреме пловдивчани водеха с три гола. С две попадения Петков даде добра преднина на отбора си, а секунди преди почивката вкара и Бризола. В 15-ата минута след центриране от ляво Петков отблизо без затруднения вкара с глава. Той удвои в 29-ата, когато получи от Тодор Неделев пред вратата на съперника и засече. В края на първата част Бризола влезе в наказателното поле, излъга защитник и с добре насочен удар направи 3:0. \"Литекс\" можеше да намали в 54-ата минута, но след удара на Ивайло Раденцов от фаул топката срещна гредата. \"Ботев\" получи дузпа в 64-ата минута за нарушение на Иван Иванов, за което играчът на гостите получи втори жълт картон и беше отстранен от игра. Петков изпълни точно и оформи хеттрика си. Три минути преди края и Неделев вкара - той получи на границата на наказателното поле и прати топката в долния ляв ъгъл на вратата на \"Литекс\".", "date": "2017.12.12", "title": "\"Ботев\" преодоля безпроблемно \"Литекс\" и продължава защитата на купата"}
{"url": "http://www.dnevnik.bg/bulgaria/2017/12/12/3096149_bulgarka_oglavi_centura_koordinirasht_policeiskite_i/", "text": "България за първи път оглави центъра, който координира сътрудничеството на полицейските и митническите органи в Югоизточна Европа, съобщиха от Министерството на вътрешните работи. Службата работи от 2000 г. На днешното заседание на Съвета на Центъра за правоприлагане в Югоизточна Европа (SELEC), българският представител Снежана Малеева бе избрана за генерален директор, като мандатът ѝ е от четири години. От октомври 2011 г. Малеева е директор по правните и вътрешните въпроси на SELEC, а през септември 2017 г. бе избрана за временно изпълняващ длъжността генерален директор след предсрочното прекратяване на мандата на македонския представител на този пост. Организацията е правоприемник на Регионалния център за борба с трансграничната престъпност на Инициативата за сътрудничество в Югоизточна Европа. Държави членки са Албания, Босна и Херцеговина, България, Хърватия, Македония, Гърция, Унгария, Молдова, Черна гора, Румъния, Сърбия и Турция. Всяка от страните има офицери за връзка от министерствата на вътрешните работи и от митническите органи, които координират взаимодействието на националните компетентни органи на отделните държави.", "date": "2017.12.12", "title": "Българка оглави центъра, координиращ полицейските и митническите служби в Югоизточна Европа"}
{"url": "http://www.dnevnik.bg/sviat/2017/12/12/3095879_egipet_stroi_novata_si_stolica_no_tia_ne_ubejdava/", "text": "Луксозни хотели, шикозни жилищни квартали, модерно летище, кула с височина 345 метра... Египет се надява да изуми света с  новата си столица  насред пустинята - един проект, който обаче далеч не предизвиква единодушно одобрение. \"Имаме една мечта\", заяви Халед ел Хусейни, натоварен от властите да представи мястото на новата столица пред петнайсетина чуждестранни журналисти, дошли на официална визита.  На 45 километра източно от Кайро, между пътищата за Суец и Айн Сохна, няколко камиона се движат по чисто нови шосета, прекосяващи широк пясъчен терен, който е почти празен. На строителната площадка на бъдещата сграда на Министерския съвет работници са се захванали с изграждането на правителствения квартал, в който би трябвало накрая да обхваща президентския дворец, парламента, сградите на 32-те египетски министерства и няколко посолства. \"Работя повече от 12 часа на ден на тази измислена строителна площадка, на която никой не идва да ни види\", споделя един от строителите със загорял тен и с увит около главата шал, за да се пази от слънцето. \"Искаш ли да те покажат по телевизията? Не? Ами тогава връщай се на работа!\", крещи му началникът на обекта. Обявена през 2015 г. от президента Абдел Фатах ас Сиси, новата столица официално навлезе през октомври в първата фаза на създаването си. На площ от около 170 квадратни километра се очаква тя да стане частично функционална още през 2019 г. и постепенно в нея да се заселят над 6 милиона души.  Властите казват, че искат да отговорят по този начин на проблема с пренаселеността на Кайро, известен с безкрайните си задръствания. В египетската столица и предградията й сега живеят 18 милиона човека и се очаква през 2050 г. населението да достигне 40 милиона души според официалните прогнози. Поредният нов град Сега, когато първите сгради в новата столица започват да се издигат от пясъците на пустинята, проектът обаче не успява да убеди урбанистите и инвеститорите. С жилищни сгради с бели и сиви цветове и с островърхи тухлени покриви, първият жилищен квартал на новата столица прилича на онези квартали, с които са пълни тридесетте нови града, построени в Египет от 60-те години на миналия век. Вдъхновени от начина на живот в САЩ и Залива, това са крайни квартали, които много често са скъпи и лишени от практичен обществен транспорт.  Най-емблематичният сред тях е построеният през 80-те години град Шести октомври, в който до 2027 г. би трябвало да живеят 6 милиона души. Първоначално бе предвидено 4 милиона човека да се настанят в Ново Кайро - град, построен в началото на 21-и век източно от Кайро, според Управлението за нови градски общини. Около 1.5 милиона жители на Кайро живеят сега в Ново Кайро, където са се базирали банки и компании. \"Можем да сравним новата столица с Ново Кайро\", смята Ахмед Заазаа, архитект и урбанист в изследователската група \"10 Тооба\", насърчаваща алтернативна градоустройствена политика. Със своите молове, които са недостижими без коли, и с пустите си улици, \"това не е успех, който може да ни послужи за модел\", казва експертът. Според него, вместо да отговори на действителните нужди на жителите на Кайро, новата столица ще послужи за политическа пропаганда. \"От времето на Насър при всяка власт се лансира идеята за нов град, замислен на въплъти надеждата, бъдещето и модерното\", казва Заазаа. Властите уверяват, че новият проект е различен. \"Това ще бъде един интелигентен град, използващ модерни технологии\", обещава генерал Ахмед Заки Абдин, който е начело на компанията \"Административен капитал за градоустройствено развитие\", която ще отговаря за управлението на новата столица. Несигурност за инвеститорите Министерствата на отбраната и на жилищното строителство и населените места финансират и управляват заедно проекта за новата столица, уточнява Халед ел Хусейни. За да го доведе до успешен край, правителството за момента разчита на обичайните египетски предприемачи. Името \"Ораском\", строителната фирма на милиардерския клан Сауирис, се вижда над няколко строителни обекта. Хишам Талаат Мостафа, магнат в областта на недвижимите имоти, току-що излязъл от затвора заради убийството на любовницата си през 2008 г., също си е купил терен с площ над 2 квадратни километра. Освен тях само няколко компании от Залива и един китайски партньор изразиха интерес към този огромен проект, който по официални данни ще струва 45 милиарда долара в една страна в пълен икономически застой. Китайската държавна инженерно-строителна корпорация подписа през октомври договор за 3 милиарда долара за изграждането на голям бизнес център в новата столица. \"Ние сме много оптимистично настроени, що се отнася до участието на китайски фирми в новата столица\", казва Хан Бин, министър-съветник в посолството на Китай в Кайро, отговарящ за търговските въпроси. Той обаче подчертава необходимостта от политическа стабилност и благоприятна среда за чуждестранните инвеститори няколко месеца преди президентските избори, на които се очаква да се кандидатира бившият главнокомандващ египетската армия и настоящ президент. /БТА", "date": "2017.12.12", "title": "Египет строи новата си столица, но тя не убеждава инвеститорите"}
{"url": "http://www.dnevnik.bg/sport/2017/12/12/3096154_konstantin_papazov_stana_selekcioner_na_basketbolnite/", "text": "Треньорът на \"Левски\" Константин Папазов беше избран за селекционер на националния отбор по баскетбол за мъже до 20 години. На последното си заседание за годината управителният съвет на българската федерация определи хората, които ще водят националните отбори за подрастващи. Папазов ще бъде начело на състава, изграден от играчи, родени през 1998 и 1999 г. Голямата цел е европейското първенство за младежи в София следващото лято. \"Младите трябва да бъдат мотивирани да дадат максимума тук в София. Искам най-доброто, някой да ги вдъхновява. Искам да летят\", каза президентът на баскетболната федерация Георги Глушков, цитиран от bgbasket.com. Папазов се отказа от треньорството преди две години, но това лято се завърна начело на \"Левски\". Преди това той беше селекционер и на мъжкия национален отбор, но  подаде оставка в началото на март 2014 г . Никой от треньорите на националните отбори за подрастващи не е бил избран единодушно.", "date": "2017.12.12", "title": "Константин Папазов стана селекционер на баскетболните национали до 20 г."}
{"url": "http://www.dnevnik.bg/evropa/novini_ot_es/2017/12/12/3095821_makron_obicha_da_govori_pred_sveta_no_ignorira_debata/", "text": "Седем месеца след избирането му Еманюел Макрон зае централно място на световната сцена. У дома обаче някои смятат, че френският президент е твърде плах по най-болезненият въпрос в едно от най-многообразните общества в Западна Европа – този за националната идентичност, пише \"Вашингтон пост\". Младият президент се включва в почти всяка важна геополитическа дискусия, като прави изявления и отправя предупреждения. На фона на раздираната от  вътрешни разделения Германия  и  разсеяната с Брекзит Великобритания  Макрон може да бъде най-убедителното лице на Европа. А предвид изтеглянето на САЩ от световната сцена някои смятат, че 39-годишният бивш инвестиционен банкер може да стане де факто лидер на свободния свят. Тази седмица например Макрон е  домакин на срещата на върха за климата , която събира в Париж 50 световни лидери, но без Тръмп. Климатичната среща е само последната от многото световни прояви на Макрон. Миналата седмица той остро критикува преместването на американското посолство в Израел в Ерусалим от Тел Авив и се срещна с израелския премиер Бенямин Нетаняху в Париж в неделя. Наскоро той посети Катар, където осигури близо 14 милиарда долара за френските компании. Различен имидж Във Франция обаче образът на младия лидер е малко по-различен от международния му профил. Макар французите да са доволни, че имат лидер, който е уважаван на световната сцена, много от тях остават с противоречиво мнение за личността му. Макрон често е определян като плах по отношение на културните проблеми в страната. Идентичността като цяло и по-конкретно ислямът остават ключови въпроси във Франция, макар и по двата въпроса мюсюлманите да са тихи. \"Това е един от въпросите, за които хората се питат \"Кога ще започне да говори\", коментира Франсоа Хайсбург, политически анализатор от Париж и бивш президентски съветник по националната сигурност на Никола Саркози и Франсоа Оланд. \"Той няма да може да мълчи дълго време. Това е едно от най-дълбоките разделения в обществения дебат, на което ставаме свидетели от дълго време.\" Макар на президентските избори тази година Макрон да победи крайнодясната ксенофобска партия Национален фронт, дебатът, който кандидатурата на Марин льо Пен предизвика, все още не е стихнал. Напоследък Франция бе погълната от скандал, започнал с обвинения в сексуални злоупотреби срещу един от най-видните мюсюлмани във френския обществен живот. След като бе избран, Макрон избегна наболелите социални въпроси като формира необичайна центристка коалиция и веднага започна работа по съживяването на френската икономика. На предприемаческа конференция в Париж през юни президентът заяви, че иска Франция да стане стартъп нация, нация, която мисли и се движи подобно на стартиращ бизнес. Според критици отляво и отдясно обаче нацията, която Макрон си представя, е просто един народ, изпълнен с културни и социални борби, които не могат да бъдат игнорирани. За много хора във Франция дълбоко екзистенциалните въпроси, поставени по време на изборите, за това какво означава да си французин остават без отговор. И докато Макрон пътува по света, няколко странични фигури започнаха да се занимават с въпросите, с които Макрон няма да се заеме. Какво прави опозицията И докато Макрон се ползва с репутацията на \"президент на богатите\", Лоран  Вокие, новият лидер на републиканците , които в момента са най-голямата опозиционна партия в парламента, обеща да върне \"истинските ценности на десницата\". \"Искам да се обърна към разочарованите избиратели на Националния фронт. Трябва да си ги върнем\", каза Вокие по-рано този месец. Подобен феномен се наблюдава и в левицата. Манюел Валс, бивш премиер на социалистите и сегашен депутат, е познат със смелите си позиции по въпросите за идентичността. През последните седмици той отправи критики към \"проблема с исляма, с мюсюлманите\" и повтори, че според него е глупаво да се казва, че ислямските терористи нямат нищо общо с исляма. \"Това означава да отхвърлим отговорността да действаме за нашите приятели мюсюлмани. Ние трябва да им помогнем\", коментира той. Според някои наблюдатели тактиката на Макрон да избягва този дебат е свидетелство за политическа интелигентност и начин да се избягва една дискусия, която в противен случай би разделила ненужно електората. \"Той иска да изглежда като гласа на разума, коментира Доминик Мойзи, експерт по външна политика. Има по-важни проблеми днес, с неразумното поведение в Северна Корея, Вашингтон и Ерусалим. Неговите мисли са \"Хайде да проповядваме умереността, разума и интелигентността\". За други мълчанието на Макрон единствено е позволило проблемът да се разрасне. \"Той е банкер, той не се интересува от социалните въпроси... Но с мълчанието си той позволява общественият дебат да бъде завзет от екстремистки партии\", коментира Ясер Луати, защитник на човешките права.", "date": "2017.12.12", "title": "Макрон обича да говори пред света, но игнорира дебата за исляма у дома"}
{"url": "http://www.dnevnik.bg/bulgaria/2017/12/12/3096157_ot_da_bulgariia_iskat_kmetut_na_plovdiv_da_obiasni_kak/", "text": "Пловдивската организация на \"Движение Да, България\" настоя кметът на града Иван Тотев да даде публичен отчет за това как се изразходват средствата за културна инфраструктура, предоставени от българското правителство за реализирането на проекта Пловдив – Европейска столица на културата през 2019 г. От политическата формация призоваха общината да започне да предприеме спешни действия по реализирането на събитието, тъй като според тях към момента има \"грандиозно изоставане\". От \"Да, България\" припомнят, че европейска столица на културата е най-голямото културно събитие в новата история на страната, \"което представя не само града-домакин, но и цяла България\". Те твърдят, че \"бездействието на общинската администрация вече поставя под сериозна заплаха пълноценното реализиране на събитието\". От партията посочват 4 заложени проекта, чиято реализация се бави сериозно. Първият е за съвременна мобилна зала за култура, която е трябвало да бъде завършена до края на 2016 г., а тя дори не е била започната, като дори няма проект за нея. Кино \"Космос\" също се оказва проблемно, тъй като все още не му е извършен обещаният ремонт за 1 млн. лв. Активистите на \"Да, България\" настояват да разберат каква ще е съдбата на Тютюневите складове в града. Те питат и какво става с реконструкцията на площад \"Централен\". \"Пловдив не е в състояние да посрещне нито една голяма международна изложба през 2019 г. поради това, че в града не съществуват пространства, които да отговарят на международните стандарти\", пишат в позицията си от \"Да, България\", като подчертават, че ще инициират създаването на независим обществен орган, който да следи за изпълнението на проекта и да информира обществеността. От партията взеха отношение и по решението на Комисията за незаконно придобито имущество (КОНПИ) да наложи  запори върху имущество и сметки на съиздателя на \"Дневник\" и \"Капитал\" Иво Прокопиев.  Те протестираха срещу действията на органа, като заявяват, че \"режимът на  Пеевски- Борисов- Цацаров превръща КОНПИ в инструмент за репресия  срещу свободата на медиите и словото\".", "date": "2017.12.12", "title": "От \"Да, България\" искат кметът на Пловдив да обясни как изразходва парите за културна инфраструктура"}
{"url": "http://www.dnevnik.bg/photos/2017/12/12/3096047_fotogaleriia_kak_izglejda_buntovnicheskiiat_doneck_dnes/", "text": "Разрушени къщи и пусти улици - това е типична сцена от квартала на бунтовниците в Донецк, който е най-големият град в проруския бунтовнически регион. Агенция \"Ройтерс\" разказва история за трудностите и отчаянието на обитателите на този квартал, който е на фронтовата линия на много битки.", "date": "2017.12.12", "title": "Фотогалерия: Как изглежда бунтовническият Донецк днес"}
{"url": "http://www.dnevnik.bg/evropa/novini_ot_es/2017/12/12/3096058_britanska_asociaciia_prevrushta_izostanaliia_hliab_v/", "text": "Тонове хляб се изхвърлят на боклука всяка година. За да се бори с това пилеене на храна, британска асоциация започна да произвежда бира от непродадения хляб и дори изнася идеята си в чужбина, съобщи \"Франс прес\", цитирана от БТА. Десетки филии корав хляб се изсипват в огромен казан от неръждаема стомана в пивоварната \"Уърлд Топ\" (Wold Top) близо до Дрифийлд, в северното английско графство Йоркшър. Хлябът е съвсем пресен, но пристига от цех за сандвичи, където се използват само меките филии, без коравите крайчета, които не се харесват особено на потребителите. Досега те се изхвърляха, но вече се преработват. \"Заместваме част от малца с хляб\", обясни Алекс Болчин, ръководител на бирарията, където от 2016 година се произвежда златистата напитка, като към малца и хляба се добавят вода, хмел и дрожди. Инициативата е на асоциацията за борба с пилеенето на храни \"Фийдбек\" (Feedback). Бирата, наречена \"Тоуст ейл\" (Toast ale - букв. бира от препечена филийка - бел. ред.), се е появила благодарение на основателя на \"Фийдбек\" Тристрам Стюарт. Той се е вдъхновил от брюкселските пивовари от Брюкселския бирен проект (Brussels beer project), започнали да произвеждат бирата \"Бабилон\" (Babylone) от зърно и неизползван хляб. Днес \"по света се изхвърлят промишлени количества хляб и асоциациите за хранителни помощи не успяват да раздадат всичкия хляб, който им се дава\", изтъква Стюарт. В същото време, отбелязва той, има голям интерес към т.нар. занаятчийски бири (крафт бири). Всички приходи от продажбите на \"Тоуст ейл\" се превеждат на \"Фийдбек\", а останалото след приготвянето на бирата зърно се рециклира и се използва за храна на добитък. Досега във Великобритания са използвани 9.75 тона хляб за производството на над 300 000 бири, продавани между 2.5 и 3 британски лири бутилката (2.80-3.40 евро) - цена, отговаряща на средната за занаятчийските бири. \"Тоуст ейл\" се разпространява много бързо и вече се произвежда в Ню Йорк, Рио де Жанейро и Кейптаун (РЮА). Целта на \"Фийдбек\" е също така да се намали масовото производство на хляб, за да не бъде изхвърлян на боклука.", "date": "2017.12.12", "title": "Британска асоциация превръща изостаналия хляб в бира"}
{"url": "http://www.dnevnik.bg/sviat/2017/12/12/3096163_kongresut_na_sasht_otkaza_da_vuzobnovi_sankciite/", "text": "Американският Конгрес не наложи повторно санкциите срещу Иран, каквато вероятност имаше, след като президентът Доналд Тръмп постави под въпрос историческото споразумение за иранската ядрена програма. На 13 октомври  държавният глава заяви, че САЩ няма да потвърдят, че Иран спазва международното споразумение  от 2015 г. за контрол над ядрената му програма и предупреди, че всеки момент може да прекрати сделката, като я нарече \"най-лошата в историята\". Тази стъпка на президента остави решението на Конгреса, който разполагаше с 60 дни, за да обяви дали да се възстановят или не икономическите санкции, отменени в замяна на ограничаването на иранската ядрена програма. Евентуалното връщане на санкциите щеше да остави на заден план увенчалото се с успех споразумение, гарантиращо, че ядрената програма на Иран е с мирно предназначение, отбелязват световните медии. Държавният секретар Рекс Тилърсън заяви, че президентът е решил да поиска от Конгреса да проучи споразумението, за да предложи евентуални \"допълнителни изисквания\" за \"подсилването му\".", "date": "2017.12.12", "title": "Конгресът на САЩ отказа да възобнови санкциите срещу Иран"}
{"url": "http://www.dnevnik.bg/bulgaria/2017/12/12/3095441_sudiiskata_kolegiia_shte_izbira_predsedatel_na/", "text": "Съдийската колегия към Висшия съдебен съвет (ВСС) ще избира председател на Административния съд в Бургас. Кандидатите са трима. Сред тях са двама съдии от съда - Веселин Енчев и Христо Христов, както и бившият върховен съдия Панайот Генков, известен с участието си в скандала с имотите на \"бедни\" роднини в Приморско. Генков е и.д. шеф на Административния съд в Бургас от  април тази година по предложение на бившия председател на ВАС Георги Колев. Преди време колегията реши, че Генков, както и всички върховни магистрати, които желаят да станат административни ръководители, няма да подлежат на  проверка за професионални качества. Името на някогашния шеф на отделение във ВАС Панайот Генков нашумя през 2010 г. със скандала с т.нар. бедни съдийски роднини. Тогава се доказа, че през 2004 г. дъщеря му Ваня Генкова, тогава студентка, се е регистрирала в община Приморско, а скоро след това получила като крайно нуждаеща се право на строеж върху 430 кв.м на Буруната в града срещу 1677 лв. По-късно крайно нуждаещата се от жилище студентка построява хотел и продава апартаментите на баща си, а после  те са продадени на бизнесмени с дела, решавани именно във ВАС, включително от отделението на баща ѝ. В скандала бяха замесени и колегите на Генков Николай Урумов и Андрей Икономов (също шефове на отделения във ВАС по онова време), чиито деца също са се сдобили с имоти в Приморско като крайно нуждаещи се, без да са такива. Тримата съдии бяха отстранени от тогавашния шеф на ВАС Константин Пенчев. ВСС обаче ги санкционира, като единствено намали заплатите им с 25% за две години, а  впоследствие и това наказание бе отменено .", "date": "2017.12.12", "title": "Съдийската колегия ще избира председател на административния съд в Бургас"}
{"url": "http://www.dnevnik.bg/bulgaria/2017/12/12/3095297_tristrankata_shte_obsudi_minimalnata_zaplata_i/", "text": "Националният съвет за тристранно сътрудничество се събира да обсъди новия размер на минималната заплата, който влиза в сила от 1 януари 2018 г. Според вече одобрения от Народното събрание закон за бюджета за догодина, минималната заплата ще стане 510 лв. при 460 лв. през тази или с 10.8%. Тристранката ще обсъди постановлението на Министерския съвет за новия й размер.  В дневния ред е и обсъждане на изменение на Наредбата за отпускане и изплащане на парични обезщетения за безработица и за изменение и допълнение на Наредбата за пенсиите и осигурителния стаж. Ще бъде разгледан и проект на решение за предложение до Народното събрание за ратифициране на Конвенция №131 на МОТ за определяне на минималната работна заплата. Социално-икономическите партньори ще обсъдят също предложения на АИКБ, БСК, БТПП и КТ \"Подкрепа\" и на КНСБ за предприемане на спешни мерки за преодоляване на тежкото финансово състояние на общинските болници.", "date": "2017.12.12", "title": "Тристранката ще обсъди минималната заплата и финансите на общинските болници"}
{"url": "http://www.dnevnik.bg/bulgaria/2017/12/12/3095425_nad_20_dela_za_ktb_otlejavat_v_sofiiskata_gradska/", "text": "Над 20 дела, отделени от разследването за източването на Корпоративна търговска банка (КТБ) все още са на етап проверка или досъдебно производство в Софийската градска прокуратура (СГП). Това се разбира от отговор на обвинението до \"Дневник\". Говорителят на градска прокуратура Зорница Таскова заяви, че не може да даде повече информация, защото няма разрешение от наблюдаващите прокурори за това. Обвинителният акт срещу организирана престъпна група, която е източвала банката,  беше внесен през юли  с обем от над 10 хиляди страници, а  тази сряда - 13 декември  ще бъде проведено и първото, разпоредително заседание по делото. През февруари тази година  наблюдаващият прокурор по случая , който стана и ръководител на специализираната прокуратура Иван Гешев заяви, че има около 24 досъдебни производства, свързани с първичната кражба на активи от КТБ. Първо, дейността на БНБ – с банковия надзор, заради който са обвиняеми двама бивши подуправители и един служител, също високопоставен; второ – престъпната група, ръководена от Василев; трето – едни липсващи 206 млн. лв. от главната каса на КТБ, раздадени в пликове, торбички и чувалчета за няколко години (по първите точки беше внесен и обвинителният акт - бел. ред.); четвърто – около 2 млрд. лв., източени от КТБ. Други около 1.5 млрд. лв., пак източени от КТБ, са отделени в друго досъдебно производство. Тоест ние разследваме първичната кражба, а тя е причина за вторичната кражба на активи, която от своя страна е предмет на други 24 досъдебни производства\", каза Гешев тогава в интервю за в. \"Труд\". За тези разследвания беше споменато при внасянето на обвинителния акт. От него стана известно, че това са дела за пране на пари, длъжностни престъпления и: \"\"финансиране\" на политици (бел. ред. Бареков беше наречен от Гешев емблематичен пример, като е получил над 30 млн. лева от банката), журналисти, спортисти, актьори и/или други лица от обществено-политическия живот; \"финансиране\" на лични нужди на обв. Василев; \"финансиране\" на инвестиционни (губещи или печеливши) инвестиционни, медийни и други проекти на обв. Василев; увеличаване на капиталовата база на КТБ АД; осигуряване на парични средства за подържане пирамидалното функциониране на КТБ АД (за обслужване на получени вече кредити на търговски дружества - кредитополучатели без реална търговска дейност контролирани от обв. Цветан Василев).\" (КТБ беше поставена под специален надзор и обявена в несъстоятелност през 2014 година). Не е известно на какъв етап са разследванията сега, вероятно са спрени. Те би трябвало да са по-лесни от основното, чийто обвинителен акт е над 10 хиляди страници. Очевидно по тях няма повдигнати обвинения, защото обвиняемите са могли да поискат делото да влезе в съда. През лятото на 2016 година, след две години разследване,  прокуратурата осъзна , че в източването на КТБ има организирана престъпна група, начело с Цветан Василев. Тогава случая беше преместен в специализираната прокуратура, заедно с наблюдащия прокурор по делото, който я оглави. Единственото дело от тази поредица, което е стигнало  до съда е това срещу Соня Колтуклиева  за получени от нея близо 70 хиляди лева хонорари за пиар дейност. Сред тези отлежаващи дела  вероятно е и това за кредитните карти от КТБ  на почетния председател на ДПС Ахмед Доган и бившият министър на държавната политика при бедствия и аварии Емел Етем, които не са били декларирани. В папките на прокуратурата сигурно е и \"емблематичният пример\" на настоящия евродепутат и бивш тв водещ - Николай Бареков. От резюмето на обвинителния акт по делото за КТБ стана известно, че до Бареков и политическия му проект са стигнали над 25 милиона лева. Според държавното обвинение част от парите са били изнасяни от трезора на банката в сакове и били предавани на шофьора на бившия тв водещ. Николай Бареков започнал да получава пари още когато започнал работа в ТВ7, но след изборите през 2013 г. сумите, които достигали до него, се увеличили значително.", "date": "2017.12.12", "title": "Над 20 дела за КТБ отлежават в Софийската градска прокуратура (допълнена в 10:01 ч.)"}
{"url": "http://www.dnevnik.bg/bulgaria/2017/12/12/3095544_otstranena_e_avariiata_koiato_spria_parnoto_v_chast_ot/", "text": "Авария, прекъснала топлоподаването в част от София, е отстранена, съобщи БНТ. Цяла нощ са продължили ремонтните работи по авариралия тръбопровод на, който остави без парно и топла вода 4 квартала в южната част на столицата. Директорът на топлорайон \"Земляне\" Николай Кювлиев каза пред БНТ, че екипите се надяват парно да има навсякъде 10 часа тази сутрин. От аварията на ул. \"Дойран\"  бяха засегнати  над 24 хиляди домакинства в \"Стрелбище\", \"Красно село\", \"Белите брези\" и \"Гоце Делчев\". В засегнатите райони има 7 детски градини и 4 училища. Ако температурата в учебните заведения падне под 18 градуса, децата ще бъдат връщани.", "date": "2017.12.12", "title": "Отстранена е аварията, която спря парното в част от София"}
{"url": "http://www.dnevnik.bg/evropa/novini_ot_es/2017/12/12/3094993_danuchnite_ubejishta_i_voinata_na_chernite_spisuci/", "text": "Европейският съюз включи 17 страни, Организацията за икономическо сътрудничество и развитие (ОИСР) - само една, а неправителствената организация \"Оксфам\" - 35. Черните списъци за борба с данъчните убежища се множат с риск да бъде внесено объркване какви критерии трябва да бъдат спазвани. Официално няма конкуренция, както увери европейският комисар по икономическите и финансовите въпроси Пиер Московисиq след като  на 5 декември 28-те страни - членки на ЕС, публикуваха списък , включващ 17 данъчни убежища. Много повече, отколкото съдържа индексът, представен тази пролет от Организацията за икономическо сътрудничество и развитие (ОИСР), който се ограничава само с Тринидад и Тобаго. \"ОИСР изигра роля на важен гид\", обясни Московиси, приветствайки действията на генералния секретар на организацията Анхел Гурия, но след това бързо подчерта, че ЕС е отишъл \"с една стъпка по-далеч\". \"Целта не е да дискредитираме техния списък, а може би да кажем, че европейският демарш е с един ход напред.\" От страна на ОИСР, чиито трудове са представяни в Г-20, европейският списък не предизвиква публични вълнения. \"Не е нелегитимно група страни като ЕС да направи своя собствена оценка\", призна Паскал Сен-Аман, директор на Центъра за фискална политика и администрация към организацията, чиято централа се намира в Париж. Недоволните Как да бъдат обяснени различията между двете институции? \"Според ОИСР не е задължително на всяка цена да се иска от развиващи се страни, които не са финансови центрове, автоматичен обмен на данни - нещо, което предвижда прилагането на задължителни протоколи и техники\", обяснява Сен-Аман. Има обаче риск нарочените държави да възприемат лошо тази разлика в подхода. След публикуването на европейския списък някои възнегодуваха. Сред тях бе Южна Корея, страна - членка на Г-20, която разкритикува остро решението на ЕС. Според Сеул то \"не отговаря на международните стандарти\" и би могло да \"бъде посегателство срещу фискалния ни суверенитет\". Панама, която предприе миналата година мерки, за да не бъде включена в списъка на ОИСР, осъди едно \"произволно и дискриминационно вписване\", след като се озова в индекса на ЕС. Съществуването на тези два списъка поражда риск от \"внасяне на объркване сред засегнатите страни, които вече няма да знаят на кой светец да се молят\", каза пред \"Франс прес\" специалист по фискалните преговори, пожелал да остане анонимен. \"Огромният пропуск\" в списъка на ЕС Според Ан-Лор Дьолат от Cepii (Центъра за международни изследвания и информации в Париж) \"европейската инициатива е много интересна, защото отива отвъд автоматичния обмен на данни, основния принцип на ОИСР\". \"Има обаче един огромен пропуск: членовете на ЕС не фигурират в тези списъци\", припомни тя. \"Следователно една голяма част от укриването на данъци става вътре в ЕС на места като Холандия или Ирландия. Тези страни не са данъчни убежища, но осигуряват достъп до такива\", според Дьолат. Без да забравяме САЩ, които не са подписали споразумения за автоматичен обмен на информация. При това някои от щатите се отличават с режими на данъчна оптимизация. \"Предвид използваните критерии ЕС не трябваше да се ограничава с един списък с микродържави, в който не фигурират големите данъчни убежища\", не скри недоволството си Манон Обри, говорителка на \"Оксфам\". \"Това е един проект с големи амбиции, но изключително разочароващи резултати. Това е вредно.\" Тази неправителствена организация състави през ноември \"черен списък на данъчните убежища, такъв, какъвто би трябвало да бъде наистина\". В него фигурират четири страни от ЕС (Ирландия, Люксембург, Малта и Холандия), както и държави като Швейцария и британски територии като Гибралтар и Бахамските острови, които също не са част от съюза. Московиси обаче остава непреклонен: \"Няма европейска страна, която да е данъчно убежище.\" Признавайки обаче съществуването на \"големи проблеми\", той обещава, че \"европейските държави няма да се измъкнат от нашата борба срещу агресивното фискално планиране\". Тези различни списъци все пак имат положителен ефект. \"Налице е динамика\", посочва Сен-Аман, който ще представи нови критерии, \"за да отрази състоянието на нещата\" на следващата среща на министрите на финансите от Г-20, в Аржентина през март. За него целта \"не е да има страни в черен списък\", а да бъде използвана тази заплаха и тези страни да бъдат принудени да вземат мерки за прозрачност./БТА", "date": "2017.12.12", "title": "Данъчните убежища и войната на черните списъци"}
{"url": "http://www.dnevnik.bg/detski_dnevnik/2017/12/12/3095288_pozdrav_ot_muzikalnite_djedai/", "text": "Ден преди премиерата на най-новия епизод от поредицата \"Междузвездни войни\" - \"Последните джедаи\", любителите на филмова музика имат възможност да се насладят на най-популярните теми от музиката към поредицата в изпълнение на Софийската филхармония и хора \"Светослав Обретенов\". Мултимедийният спектакъл включва и незабравими кадри от всички серии досега. Организаторът на концерта - \"Фортисимо Фамилия\", обяви трета дата за концерт с музиката на популярния композитор на филмова музика Джон Уилямс, след като предишните два - на 7 и 8 декември, преминаха при препълнена зала. Той ще се състои на 14 декември (четвъртък) от 19 ч. в зала \"България\", а този път  вместо Максим Ешкенази , на диригентския пулт ще бъде Найден Тодоров. Програмата включва и други от популярните творби на Уилямс - музика от филмите за Хари Потър, \"Сам вкъщи\", \"Джурасик парк\", \"Супермен\" и \"Извънземното\". Билетите са в продажба на касите на Софийска филхармония, както и  онлайн .", "date": "2017.12.12", "title": "Поздрав от музикалните джедаи"}
{"url": "http://www.dnevnik.bg/sviat/2017/12/12/3095337_vunshnata_politika_na_trump_kampaniini_obeshtaniia/", "text": "На фона на бушуващите протести в палестинските общини на Западния бряг и в ивицата Газа и на острите критики от страна на най-близките европейски и арабски съюзници, много хора се чудеха защо миналата седмица президентът Тръмп обърна с главата надолу десетилетния принцип във външната политика на САЩ, като призна  Ерусалим за столица на Израел  и разпореди преместването на посолството на САЩ там. Тръмп заяви, че решението само признава каква е \"реалността\", защото Израел така или иначе е управляван от територията на Ерусалим. Висши представители на правителството във Вашингтон настояха, че решението е безсмислено в контекста на очакваните близкоизточни мирни преговори и подчертаха, че повечето спорни въпроси между Израел и палестинците остават на масата. По нищо не личи зад този ход да стои конкретна цел за националната сигурност на САЩ или стратегия за постигане на мирно споразумение, каквото Тръмп казва, че е основна цел на външната му политика. Регионалните играчи заявиха, че никой не се е допитал до тях за това решение, а много от високопоставените помощници в Белия дом посъветваха Тръмп да не го взима. С него президентът изпълни едно от предизборните си обещания и затвърди репутацията си на човек с нетрадиционно мислене - нещо, което Тръмп явно вижда като актив. В петъчен брифинг за репортери Дейвид Сатърфийлд, и.д. помощник-държавен секретар за региона, до голяма степен избягваше въпроса \"защо\", а единствено повтори формулировката на Тръмп за \"реалността\" и многократно отбеляза, че президентът е действал според убежденията си. В края на първата си година като  лидер на свободния свят  Тръмп категорично вярва, че по този въпрос и по други важни международни проблеми, пред които са изправени Съединените щати, върши отлична работа. След продължителното си пътуване до Азия миналия месец Тръмп говори за \"велико американско завръщане\", както и че \"позицията на Америка в света никога не е била по-силна от сега\". Тръмп очевидно си има фенове, сред които израелското правителство и европейските популисти, които приветстваха безкомпромисната му позиция срещу имигрантите. Някои арабски и азиатски правителства и поддръжници на Тръмп в Конгреса аплодираха категоричните, безкомпромисни, според тях, позиции срещу Северна Корея и Иран, въпреки че стратегията му за справяне с тези две страни остава неясна. Президентът правилно отбеляза, че НАТО се радва, че е повдигнал въпроса с неизпълнението на финансовите задължения на държавите членки за отбранителни разходи и че е подтикнал някои да увеличат бюджетите си по-бързо. Но той има малко истински почитатели сред лидерите на алианса, които отчужди заради въпроси, вариращи от отхвърлянето на договорените с голяма мъка климатично и търговско споразумение, до нежеланието му да защитава договора за колективна отбрана на алианса и неговото презрение към ядрената сделка с Иран. Германският външен министър Зигмар Габриел заяви на всеослушание миналата седмица, говорейки от името на много западноевропейски съюзници, че САЩ далеч не затвърждават водещата си роля, оттеглили са се от международната сцена и сега виждат света като \"общност, в която се води борба за надмощие и всеки трябва да преследва собствената си изгода\". След Тръмп, каза Габриел, отношенията на Германия с Америка \"никога няма да бъдат същите\". Сенаторите Джон Маккейн (републиканец от Аризона) и Бенджамин Л. Кардин (демократ от Мериленд) изразиха в петък съжаление за оттеглянето на САЩ от позицията си на световен защитник на правата на човека. В писмо до Тръмп те отбелязаха, че президентът дори не е споменал публично въпроса при посещенията си в държави с репресивни режими в Азия. Нежеланието на Тръмп да критикува Русия - независимо дали се дължи на текущото разследване на американското разузнаване, според което Москва е опитала да помогне за избирането му в Белия дом, или на често повтаряното му убеждение, че близките отношения между САЩ и Русия са добри за Съединените щати - накара много конгресмени да се чувстват неудобно. Много от най-силните му привърженици в Конгреса гласуваха масово миналото лято за налагане на нови санкции срещу Русия въпреки силните възражения на президента. Докато Съединените щати оставят празно място, други настъпват. Русия разшири влиянието си в Близкия изток, ролята на Китай нараства в Африка и Латинска Америка и скоро се очаква в много аспекти да настигне или изпревари Съединените щати като глобален лидер. Големият търговски дефицит в САЩ се увеличава значително при управлението на Тръмп, а президентът Си Цзинпин заяви, че Китай е готов да даде на развиващите се страни \"нов избор\", тъй като страната му заема \"централна роля\" в света. Дори дългогодишните арабски партньори в Близкия изток изразиха възмущение от решението за Ерусалим, като мнозина казаха, че Съединените щати вече не могат да претендират за водеща роля при договарянето на мир между израелците и палестинците. На въпроса дали решението за Ерусалим ще възпрепятства постигането на \"окончателно споразумение\", каквото Тръмп заяви, че иска да постигне там, Сатърфийлд отговори: \"Не мога да направя тази преценка в момента\". Други бяха по-категорични. \"По никакъв начин не смятаме това за добра идея\", заяви високопоставен правителствен служител на страна, близък съюзник на САЩ в Близкия изток, пожелал анонимност. \"Ето защо казваме, че това е нещо, което имаше подкрепа на хора от американската политическа върхушка. Ние го разглеждаме като позиция, продиктувана от вътрешнополитическата конюнктура\", защото \"е нелогично в контекста на мирния процес\". Това, което решението на Тръмп постигна, бе да се отметне едно предизборно обещание към две важни групи - богати консервативни еврейски дарители и ревностни бели евангелисти, които гласуваха за него въпреки моралните му недостатъци и липсата на реална връзка с тази общност. Според някои експерти в областта на външната политика позициите, които Тръмп зае по време на предизборната кампания и които той смята, че са му донесли победата - и очаква да направят същото и следващия път - са в основата на много от основните му външнополитически инициативи. \"Външната политика на Тръмп обслужва политическите му цели, а не интересите на страната\", написа в края на миналия месец в \"Уолстрийт джърнъл\" Робърт Б. Зелик, бивш президент на Световната банка и висш служител в администрацията на Джордж У. Буш. Популизмът на Тръмп, пише Зелик, търси врагове и \"подхранва оплакванията и нетърпимостта към традиционната политика\". В статия за \"Уолстрийт джърнъл\" на следващия ден преподавателят от колежа \"Бард\" Уолтър Ръсел Мийд е изразил друга позиция. Според него Тръмп реагира на изтощението и неспособността на \"многословния глобализъм\", който бе стратегията на Америка през по-голямата част от стратегията й за лидерство след Втората световна война. Тази \"огромна, деформирана структура\", в която Съединените щати претендират за водеща роля по почти всеки международен въпрос, твърди той, е неустойчива. Джон Б. Олтърман, вицепрезидент на Центъра за стратегически и международни изследвания, представи трета обосновка. Външната политика на Тръмп, каза той в интервю, \"е инстинктивна и нерационална\" и се корени в това, че той \"изпитва наслада в противопоставянето на здравия разум\". Решения като признаването на Ерусалим, каза Олтърман, \"не гонят стратегически цели, а са въпрос на личен стил и инстинкт\", дори и да възпрепятстват собствените дипломатически инициативи на администрацията. \"Мисля, че през последните три години,\" откакто той за пръв път погледна към президентския пост, \"у него се затвърди идеята, че е необикновено талантлив и успешен, защото е неконвенционален\", каза Олтърман. \"Всичко това може и да е вярно\", казва Иво Далдър, председател на Чикагския съвет по глобалните въпроси и автор, заедно с Джеймс Линдзи, на книгата \"Как Америка абдикира от своята роля на световен лидер\". \"Но това, в което съм убеден, е, че той е имал определен поглед върху това, какви са отношенията на Америка със света\", датиращ от много години, казва Далдър, припомняйки, че през 1987 г. Тръмп е купил цяла страница в \"Ню Йорк таймс\", за да отправи критика, че на Америка \"ѝ се присмиват\", че позволява волности на други за своя сметка. След Втората световна война САЩ понесоха бремето да бъдат лидер в многополюсния свят, но \"ние не сме нормална страна, когато става въпрос за поемане на ангажимент в света\", каза Далдър. \"За да бъдем нормална страна\", посочи той, Съединените щати ще трябва да свикнат да \"са на губещата страна\" по международни въпроси по-често, отколкото са свикнали. /БТА", "date": "2017.12.12", "title": "Външната политика на Тръмп: кампанийни обещания, инстинкт и неконвенционални идеи"}
{"url": "http://www.dnevnik.bg/kultura/2017/12/12/3095515_zapochvat_panairut_na_knigata_i_literaturniiat/", "text": "Четиридесет и петото издание на коледния панаир на книгата започва успоредно с петото издание на Софийския международен литературен фестивал. И двете събития ще се проведат в НДК и ще продължат до 17 декември. Официалното откриване на панаира е в 12 ч. днес с концерт на Софийския духов оркестър, а работното време - всеки ден от 10 до 20 ч., а в неделя - до 19 ч. Над 200 са издателствата, които ще съберат на едно място заглавията си и ще представят своите автори в отделната културна програма на панаира, която ще се провежда на 4 етаж, западно крило. Петото издание на  от своя страна се фокусира върху страните от вишеградската четворка. Гостуват 12 чуждестранни писатели: Кая Малановска, Кшищов Варга и Еугениуш Ткачишин-Дицки от Полша; от Словакия: Михал Хворецки, Яна Беньова и Петер Били; Виктор Хорват, Ласло Мартон и Дьорд Драгоман от Унгария и от Чехия - Михал Айваз, Ива Прохазкова, Милош Урбан. Над 60 са българските писатели, които ще бъдат техни домакини на дискусиите, организирани в новия формат на фестивала. Официалното откриване е от 18 ч днес на сцената на Мраморно фоайе Ани Илков, Владимир Зарев и Владимир Левчев ще представят част от дебютантите на2017 г.: Антон Стайков, Боян Крачолов, Десислава Николова, Марианна Георгиева. Какво може да очаквате от него,  вижте тук.  на себе си или на свой близък? Може да потърсите вдъхновение в рубриката с  откъси от нови заглавия \"Четиво\" , която от днес до края на годината ще предлага по едно заглавие на ден. А ето и Кога, къде, какво на Коледния панаир на книгата С участието на Софийския духов оркестър, диригент Юли Дамянов Наричат Рафик Шами \"най-успешния сирийски автор в света\". Живее в Германия, пише на немски и е преведен на повече от 30 езика. Не само ориенталската поетичност буди възхищение в този великолепен роман, в който любовта е основната движеща сила – той се чете като репортаж от едно пътуване, простиращо се от следвоенните години в Сирия до началото на Арабската пролет. Чрез главния герой Салман, който попада в полезрението на тайните служби и изпитва на гърба си цялото насилие на корумпираната сирийска диктатура, книгата оглежда внимателно процесите в сирийското общество и хвърля светлина върху причините за днешните сътресения в него. Сцена на панаира на ет. 4 (запад) На събитието ще бъде представена съвместната дейност на двете издателства. Освен излезлите до момента книги, свързани с Китай, ще бъдат представени предстоящи заглавия, свързани с китайския език, култура и история, както и издаването на български автори в Китай. Сцена на панаира на ет. 4 (запад) Петър Пунчев предлага на читателя рядка по своята жанрова специфика книга. В нея ще видим органично преплетени елементи на пътеписа, есето, разказа, публицистичния коментар, беседата и портретните ескизи на ярки и интересни личности, с които Провидението е срещало автора. Сцена на панаира на ет. 4 (запад) Вторият сборник с разкази на Венцислав Божинов \"С аромат на тютюн\" го превръща категорично в зрял автор със своя дума в литературата ни. Той умее да види своите герои и да изгради атмосфера, но това го умеят мнозина. Той умее обаче и най-важното от изкуството на разказвача – да създаде запомнящи се произведения с много прецизно изчислен център на въздействие, които продължават своята невидима работа в сърцето дълго след прочита. Бойка Асиова разказва като свидетел на събитията. Не измисля, а подслушва героите си. Съчувства им, чуди им се, страхува се за тях, стъписва се, сякаш ставащото е извън волята й на автор. Някои обича, други презира, а от трети се пази. Примамва читателя си, за да не изпада той в идеализиране на конкретен герой. Накрая умело ги вплита и сближава в обща драматургия. \"Владимир Зарев. Литературна анкета\" представя най-пълно и цялостно творческия път на един от най-значимите съвременни български писатели. Тя ще предизвика интерес не само сред професионалните литератори, но и сред най-широк кръг от неговите почитатели. Сцена на панаира на ет. 4 (запад) Роман за едно провинциално кино и за една прожекция на филм, прекъсната от неочаквано събитие. Кои са трийсетината зрители, дошли на кино в този ден и час, и какво ще се случи с тях след години? Книгата е от поредицата \"Новите лица на литературна Европа\", издадена с подкрепата на програма \"Творческа Европа\". С участието на писателя Горан Петрович и преводачката Жела Георгиева.  - Пам Велидис Кристофър Бъкстон е един от най-добрите преводачи на българска литература на английски. Съставител и преводач е на Антология на българската поезия на английски език (2016), както и автор на текстове за Димчо Дебелянов и за българската литература и култура. Преводът на Кристофър Бъкстон на част от книгата Възвишение на Милен Русков беше представен в Европейският съюз и авторът получи наградата на ЕС за 2014. Превел или редактирал е английските преводи на \"На изток от рая\" на Изабела Шопова, \"Бъди ми приятел\" на Юлия Спиридонова и \"Мисия Лондон\" на Алек Попов. В резултат на интереса му към българската история и литература се раждат и романите му. Бъкстон е член на Управителния съвет на Британско-Българското общество във Великобритания, негов заместник-председател и отговорен редактор на изданието на обществото. Като резултат на работата му за по-добро разбирателство на твърде непознатата, но богата българска история и култура във Великобритания, през 2015 година Кристофър Бъкстон получава орден от Министерство на културата на Република България. Сцена на панаира на ет. 4 (запад) Светът посреща 1941 година с тревога. Германският райх владее територии от Балтийско до Черно море, искрата на войната е подпалила и Африка. Победителите чертаят картата на една нова Европа, в която ще господства арийската раса, а бъдещето на всички останали народи е заложено на карта. В такива условия България е изправена пред съдбоносен избор. Противопоставянето на най-мощната военна машина към онзи момент е сигурна катастрофа. Как изглежда един от най-страшните военни сблъсъци в историята на човечеството през погледа на обикновения немски войник и хората, оказали се на пътя му? Възможно ли е да мечтаеш за по-добро бъдеще, когато целият свят се преобръща. Романът \"Грохот\" талантливо и проникновено ни пренася в окото на бурята, от която България не може да се измъкне. Смел, завладяващ и правдив исторически роман, който не робува на идеологически щампи, нито на пропагандни клишета, а гледа истината право в очите. Всички приключенци от 8 до 11 г. са поканени на най-голямото пиратско парти за годината! Те ще изработят свои карти на скрито съкровище, ще се състезават в пиратски игри и ще научат повече за живота на някои от най-атрактивните пирати, сред които Черната брада и сър Франсис Дрейк. Сцена на панаира на ет. 4 (запад) Какви са нагласите в най-новата португалска проза? Кои са младите съвременни автори? Какви са творческите им търсения през последното десетилетие? Кои и какви са новите женски гласове в литературата на далечната иберийска страна? На тези и други въпроси ще дадем отговор в представянето на българските преводи на романите \"Моето опяване\" на Дулсе Мария Кардозо и \"Непотребният живот на Жозе Омейн\" на Марлене Фераш под съпровода на литературното четене на студенти от специалност \"Португалска филология\" на СУ \"Св. Климент Охридски\". Сцена на панаира на ет. 4 (запад) \"Клубът на българските писателки\" отбелязва три години от възстановяването си. 2017 беше силна творческа година за членовете му. Приносът на петте издадени книги е безспорен. Заповядайте на представяне сборниците с разкази от Светлана Дичева \"Разкази от черен шоколад\" (изд. \"Лексикон\") и \"Като пристигнеш, обади се\" от Кристин Димитрова (изд. \"Обсидиан\"); романът \"Рафаел\" от Леа Коен (изд. \"Ентусиаст\"); стихосбирката \"Зверски кротка\" от Амелия Личева (изд. \"Лексикон\") и есеистичната книга \"Словозографии\" от Катя Зографова (изд. \"Богианна\"). Първият роман на Мария Пеева, известна като Мама Нинджа, и доктора по клинична психология Люси Рикспуун се чете на един дъх, но топли дълго. \"Писмо до сестра ми\" е история за две сестри като двете страни на монета – неразривно свързани, но и неоспоримо различни, и за онези малки нащърбени ръбчета във всеки от нас, които ни помагат да се напасваме с другите. Книга, топла като прегръдка, която може да вземете с автограф лично от Мария! Сцена на панаира на ет. 4 (запад) Представяне на последните заглавия, публикувани на български език в рамките на Програма \"Юг\". Разговор със специалния гост на събитието, аржентинската писателка Мори Понсови, по повод първата й среща с българския читател – представяне на книгата \"Търся си приятел\". Събитието ще се проведе с участието на университетски преподаватели, преводачи и издателства. Николай Терзийски е дипломиран журналист, работи от дълги години в екипа на \"Седем-Осми\". След като създава блога с авторски разкази и есета \"Терзилъци\", който събира над 30 хиляди посетители, той решава да предизвика читателите с един сложен и многопластов роман, събрал на страниците си последните два века от българската история. Романът му \"Отлъчване\" е на книжния пазар от тази година. Според автора това е разказ, който започва с края на света. И пътува с векове назад, към началото. По време на това пътуване читателят е въвлечен в лабиринт от истории. Истории за древна любов, за раздели и смърт, за разминавания и грешки, за грехове и предателства; за самотата на единствените деца, за вглъбеността в миналото и за илюзиите на бъдещето, за отхвърлянето на обикновеното и търсенето на неповторимото, за оцеляването на духа във времето. Недялко Славов е новото белетристично явление в съвременната българска литература. Романите му носят белезите на съвременната европейска проза – проблемност, афористичност и хуманистична тръпка. Защита на човешките и християнските ценности, безкомпромисна битка срещу унифицирането на човешката личност и ерозията на потребителската стихия. Последният му роман \"Камбаната\", е истинска литературна сензация. Сцена на панаира на ет. 4 (запад)  - Марин Бодаков Това е първата история на Сърбия, която излиза на български език. Авторът е един от най-известните сръбски историци. Със специалното участие на акад. Васил Гюзелев и сръбския историк д-р Сърджан Пириватрич от Византоложкия институт на Сръбската Академия на науките, научен консултант на книгата, автор на \"Самуиловата държава\" Любен Петков събра приживе своето творчество – повести, разкази, пътеписи, детско творчество, пиеси и романи в 6 отделни тома. В това издание, подкрепено от Министерство на културата, са събрани романите му \"Убийство\" и \"Преображение Господне\". Любен Петков e български белетрист, автор на разкази, повести и романи за възрастни и деца. Роден е на 3 юни 1939 г. в с. Крушевец, Бургаска област. Работил е като журналист, редактор и издател – сп. \"Съвременник\", изд. \"Български писател\", директор на издателство \"Отечество\". Книгите му са превеждани на над 10 езика. Носител е на престижни литературни награди. Деян Енев:  Предадени на един колкото радикален, толкова и самобитен език, размислите на Бочев за силата и безсилието на съзнанието пред несъзнаваното, на рационалното пред ирационалното, на сетивното пред умозрителното, на земното пред извънземното вълнуват. А решимостта на автора да се себеразкрие без остатък и в най-сакралните си безпокойства увлича така, че неусетно превръща читателя в съавтор в романа му \"Несъгласни думи\". И може би най-вече в това се крие очарованието на тази необикновена книга. Сцена на панаира на ет. 4 (запад) В последните дни преди Рождество ще ви очарова виенски поетичен дух в София. Ще откриете в пустинята на ежедневието \"Пясъчна роза\" и предколедните послания в стиховете на Катя Кремзер – един споделен духовен празник. \" Анжела Димчева Сцена на панаира на ет. 4 (запад) Кой вече познава буквичките, цифрите, цветовете и формите? Как да влезем в къщата на числата? Познаваме ли часовника? Всичко това и още много други интересни и важни неща ще разберем от новите помагала за детските градини – \"Приятели\" и \"Приказни пътечки\" заедно с Йоана Мирчева и Кристъл Илчева. Вокално студио \"Хай лайт\" и Боби Мирчев ще се погрижат за Вашето настроение. Да зарадваме децата, да се забавляваме заедно, да вървим с \"Приятели\" по \"Приказни пътечки\"! Сцена на панаира на ет. 4 (запад) Полският писател Марек Биенчик пише \"Психиатрична болница \"Творки\"\" през 1999 г. Действието в романа се развива в края на Втората световна война. И все пак той не прилича на никоя друга книга, писана за войната. В него този добре познат ни фрагмент от Историята е разгледан от неочакван ъгъл – голяма психиатрична болница в района на Варшава, където протагонистите – неколцина млади хора, намират убежище от околния ад. С изострена чувствителност авторът ни разкрива техния необичаен тип съпротива: любовта. Италианският писател Лоренцо Амури разказва собствената си история в романа \"Спиране на дишането\". След инцидент при каране на ски Лоренцо е прикован в инвалидна количка. Сега с кураж и решителност разказва за своето завръщане към живота. Желанието да вижда, докосва, усеща. Да започне пак да закъснява нощем с приятели. Да се отдаде на любовта си към любимата жена и да възвърне свободата си, която му е била открадната. Всеки етап е бавно изкачване към повърхността, дълбока апнея, отнемаща дишането, която предхожда мига на благодатното и безкрайно поемане на дъх. Сцена на панаира на ет. 4 (запад) Не беше толкова отдавна, когато някои рискуваха свободата си, за да достигне написаното от тях до хората. Книгите на чехословашки и полски дисиденти пропътуваха разстоянието Прага-София заедно с Петр Поспихал, някогашния дисидент от Бърно, сподвижник на Вацлав Хавел и дългогодишен посланик на Чешката република у нас. Уникатите от неговата колекция гостуват на фестивала заедно с въпросите, които неизменно задават. Защото литературата е само едно от лицата на дисидентството. За човешките ценности и тези, които ги отстояват в трудни времена, ще разговарят на откриването на изложбата Владимир Левчев, Едвин Сугарев, Миглена Николчина, Михаил Неделчев, Петр Поспихал, Пламен Дойнов. Преди 10 години излезе изящният роман \"Колекционер на любовни изречения\" от Александър Секулов. Десет години по-късно юбилейното луксозно издание на \"Колекционер на любовни изречения\" е истински подарък за неговите почитатели и предизвикателство към онези, които не са чели тази изящна история. Замесен с късчета история и пълни чаши въображение, \"Афиши в огледалото\" е история за София преди 100 години и София днес, за магията на театъра и малките вълшебства в ежедневието. Роман, който умело пренася в света на една актриса, която не заслужава да бъде забравена, и на една пианистка, която трябва да си спомни, за да продължи напред. Сцена на панаира на ет. 4 (запад) Ново издание с четири сценария – \"Всичко е любов\", \"Летало\", \"Дом за нежни души\", \"Една жена на 33\". През 2015 година, по повод 100-годишнината от раждането на българското кино, Българската национална телевизия направи допитване сред многомилионната си аудитория – \"Кои са 100-те най-добри български филми?\". Сред тях бяха \"Всичко е любов\", \"Дом за нежни души\", \"Летало\" и \"Една жена на 33\". И четирите филма са по сценарии на Боян Папазов, а \"Всичко е любов\" беше класиран на 6-а позиция сред първите 10, потвърждавайки, че в колективното съзнание това са едни от най-любимите български филми. Сцена на панаира на ет. 4 (запад) В романа оживява голямата, потресаваща любов на една забележителна жена към най-великия художник на ХХ век. Любовта на прочутата фотографка Дора Маар към егоцентричния, гениален Пабло Пикасо. Книгата е от поредицата \"Новите лица на литературна Европа\", издадена с подкрепата на програма \"Творческа Европа\". Една от най-забележителните исторически саги на ХХI век. Състои се от три романа - \"Времето на меча\", \"Кралеубийците\" и \"Светият олтар\". Сравнявана с \"Рицарят тамплиер\" на Ян Гиу и \"Устоите на земята\" на Кен Фолет, тя разказва по подобен начин за размирния XII век, изпълнен с борби за престола. Брат застава срещу брат си, семейства и приятелства са подложени на изпитания, а за да опазиш правата и любовта си, често се налага да проливаш кръв. \" \" – така определя \"Времето на меча\", световноизвестният норвежки писател Том Егеланд. Когато ходи по улиците, Тошка Иванова гледа хората и си представя живота им. Когато ходи по улиците, Димана Трънкова гледа света и си представя как щеше да изглежда той без нещата, които приемаме за даденост. Заповядайте при нас, за да видите с Тошка Иванова и Димана Трънкова \"По колко пъти на ден не умираме\" в \"Празната пещера\". Тони Николов Сцена на панаира на ет. 4 (запад)  е могъщ боен стил на китайското Кунг фу и практическо средство за самоотбрана. Поради своята ефикасност и практичност   става изключително популярен сред телохранителите на важни личности, в императорската гвардия, охранители на търговски кервани, висши сановници и даоски монаси. Тази традиция се е запазила и до днес в Китай и Тайван. Освен признатите достойнства на   във великолепните бойни техники, това изкуство се разглежда и като средство за психо-физическа тренировка, метод за укрепване на здравето и постигане на дълголетие. С тази книга завършва нашата поредица, представяща изчерпателно трите най-известни вътрешни стилове в китайските бойни изкуства –  ,  и  . Малките сръчковци от 4 до 10 години са поканени в работилница за коледни картички. Докато майсторят своите честитки, децата ще научат повече за коледните обичаи у нас и по света. Сцена на панаира на ет. 4 (запад) Издателство \"ТАТ Криейтив\" ще представи най-новата си книга от мултимедийната поредица \"Туй-Онуй\", която се казва: \"Колко е часът? - Наръчник за Времето\". Участници в събитието ще вземат гласовитите деца от \"Бон-Бон\", а водещ ще е Константин Кучев, който заедно с авторката и художничка на поредицата - Мая Бочева-Уики, ще покажат на децата няколко съвсем нови образователни игри, ще прочетат откъси от новата книга, а за десерт ще изиграят заедно с публиката и няколко игри от първата по рода си българска интерактивна приказка: \"Кой светна Луната?\". Децата ще получат подаръци, свързани с книгите и ще си тръгнат с приказно предколедно настроение! Сцена на панаира на ет. 4 (запад) Авторката Александра Иванова и редакторката Анелия Узунова ще представят новата хитова книга на издателство \"Милениум\" - \"Размерът има значение 2. Наръчникът\". В нея Александра разкрива в детайли революционната система, с която сваля 42 кг. за девет месеца, отговаря на всички въпроси, останали у читателите след публикуването на бестселъра \"Размерът има значение 1\", предлага лесен за следване режим и съобразени с него кулинарни рецепти. Сцена на панаира на ет. 4 (запад) Представяне на книгата \"Чернобилска молитва\" на Нобеловия лауреат за литература Светлана Алексиевич и прожекция на филма \"Черната хроника\". С участието на проф. д-р Тотка Монова (ФЖМК), Елдора Трайкова (режисьор), Димитър Дерелиев (сценарист) и др. Съставители: Аурел Мария Барос и Мариус Михец Участват: Аурел Мария Барос (съставител), Ванина Божикова (преводач на антологията / устен превод) Модератор: Лора Ненковска Книгата е публикувана в началото на тази година в превод на г-н Корнелиу Йонел Чуботару. Участват: Корнелиу Йонел Чуботару; Превод: Ванина Божикова Модератор: Лора Ненковска Сцена на панаира на ет. 4 (запад) Брак по любов. Развод от любов. Един мъж следва сърцето си, една жена остава с разбито сърце. Това е нейната изповед за любовта, за брака, за мечтите и рухването им, за кухнята и секса, за изневярата, развода, депресията и как тя преживява всичко това. Една история, в която любовта е навсякъде, дори когато липсва. Една история за силата да се променяш.  – Алек Попов  – Васил Георгиев Книга за любовта, за всичките ѝ форми, превъплъщения и предизвикателства. Без любовта ние просто съществуваме, тя ще спаси света, тъй като е красотата сама по себе си. Забързаният град е фон, където можем да разкрием чувствата си пред другия, а леглото – място, в което делим тишината. Времето не съществува. Махалото на часовника отмерва разстоянието между страха и нуждата да обичаме. Боряна Дукова е испанист и преводач, който стъпва уверено в пътеката на българския криминален жанр и трилър. \"Трилъри по женски\" са седем разказа със задъхан сюжет и неочакван край, следващи празничния календар на живота ни. Сцена на панаира на ет. 4 (запад) Среща с автограф от журналиста на bTV Светослав Иванов и представяне на сборника му с коментари \"Чудовища и будители\", включващ анализи на актуални теми от страната и света. Церемония по връчване на годишните награди \"Златен лъв\" на Асоциация \"Българска книга\". \"От Мърквичка до Минотавъра\" е поредното гмуркане на Митко Новков в света на изкуството. Гмуркане, което ни повлича към галерия от образи, създадени от знакови творци като Иван Мърквичка, Иван Милев, Сирак Скитник, Васил Бараков, Златю Бояджиев, Дечко Узунов, Станислав Памукчиев, Павел Койчев, Греди Асса, Андрей Даниел и др. Авторът се оттласква от полето на изкуствознанието, за да фокусира вниманието върху понякога неочакваните смисли, които художниците ни завещават. \" .\" – Пламен В. Петров", "date": "2017.12.12", "title": "Започват панаирът на книгата и литературният фестивал (програма)"}
{"url": "http://www.dnevnik.bg/sport/2017/12/12/3095546_turskiiat_futbol_protestira_sreshtu_reshenieto_na/", "text": "Решението на американския президент  Доналд Тръмп да признае Йерусалим  за столица на Израел предизвика множество реакции. След като беше осъдено от много държавни глави и дипломати, турският футбол също реагира остро и мачовете от местната Суперлига през изминалия уикенд бяха белязани от пропалестински настроения. Преди двубоите \"Галатасарай\" – \"Акхисар\", \"Аданаспор\" – \"Елазигспор\" и \"Газиантеп\" срещу \"Анкарагюджю\" футболистите излязоха на терена, носейки банери, на които пишеше \"Йерусалим е нашата червена линия\". Според медиите в Турция всички клубове са получили нареждане от ръководството на местния футбол да носят тези банери. Това се отнася както за отборите от Суперлигата, така и за тези от останалите четири нива на турския футбол. Феновете на \"Галатасарай\" разгърнаха доста плакати по време на двубоя срещу \"Акхисар\", на които се четяха послания за Йерусалим. Част от тях гласяха: \"Ако Йерусалим не е свободен, светът остава пленник\" и \"Йерусалим е кибла, Ерусалим е михраб\", цитирайки посоките, към които мюсюлманите се обръщат по време на молитва. Засега няма реакция от УЕФА и ФИФА, които осъждат строго политическите послания по време на футболни срещи. Не е ясно и дали организациите ще забранят на турските тимове да носят подобни банери преди мачовете от следващия кръг в Суперлигата. През годините и двете федерации са били обвинявани в израелски пристрастия. Решението на САЩ да признае Йерусалим като столица на Израел и преместване на посолството им от Тел Авив беше осъдено от всички членове на Съвета за сигурност на ООН. Те го обявиха като вредно за мирния процес в Близкия изток. Халфът на  \"Барселона\"  Арда Туран също не остана безучастен, публикувайки снимка в социалната мрежа \"Инстаграм\". \"Йерусалим винаги ще остане столица на мира и човечността. Свалете оръжията си\", написа капитанът на националния отбор на Турция. Междувременно се чака решение на Спортния арбитражен съд (CAS) по жалба на Палестинската футболна федерация. Тя се оплака, че ФИФА е нарушила собствените си разпоредби, позволявайки на отбори от окупираната палестинска територия да се състезават във футболната лига на Израел.", "date": "2017.12.12", "title": "Турският футбол протестира срещу решението на Тръмп за Йерусалим"}
{"url": "http://www.dnevnik.bg/zelen/2017/12/12/3095555_okolo_100_shte_bude_uvelichena_taksata_za_koncesionera/", "text": "Около 100% ще бъде увеличена таксата за концесионера на ски зона Банско, обяви министърът на околната среда и водите Нено Димов в интервю за БНТ. \"Това е промяна в закона, който действа в момента. Концесията е правена по закон от 2001 година, това е първата такава концесия и самата тя има неточности. Много са важни изчистванията им\", каза той. \"Концесионната такса е базирана на приходи. Увеличението ще е около 100%, но не може да се фиксира точно. Колкото по-високи са приходите, толкова по-висока е таксата\", обясни екоминистърът. Димов коментира вчерашната среща за Пирин със заинтересованите страни, на която  представителите на природозащитните организации отказаха да присъстват  и насрочиха протест. \"Те категорично не желаят развитието на ски туризма в Банско, а може би и въобще ски туризма в България. Демокрацията е това, слава богу, че има различни гледни точки\", обобщи Димов. \"Всички теми и позиции вече са безкрайно ясни, вече няма какво да се изяснява. Който е имал допълнителни въпроси и аргументи е присъствал, който е нямал - не е присъствал\", каза още той. Нено Димов отново подчерта, че има шанс за построяване на втори лифт в Банко. \"Шанс винаги има за втори лифт в Банско. Всички министри, които присъстваха на общественото обсъждане заявиха, че това е перспективата. От екологична гледна точка е много по-чисто да имаме електрическо придвижване, отколкото с коли. Това е много по-добро екологично решение\", заяви министърът. \"Минавайки едно трасе, безспорно ще бъдат отсечени някакви дървета. Колко и какви, е въпрос на инвестиционното намерение, а дали ще бъде разрешено е въпрос на оценката за въздействие върху околната среда\", коментира още Димов и се аргументира, че санитарни сечи има и в момента, защото така гората оздравява и защото \"ние трябва да се грижим за екологията, ние трябва да се грижим за околната среда, а не да я оставим на произвола\". \"Възможността да спортувате е здраве. В крайна сметка качвате повече хора на планината. Трябва да има възможност децата да могат да се учат на спорт и да излязат малко от сферата на интернет пространството и да отидат в една нормална сфера. Това е въпрос и на надкаляване на воля и на здраве, а и е много важно за здравето на нацията\", аргументира се Димов в полза на втори лифт в Банско. \"Външната граница остава непроменена. Вътрешно, каквото и да се иска да се прави, не може, защото те са само инвестиционни намерения. Но това не е свързано с концесията. Дори този план за управление не дава право на сеч, строежи. Без промяна на концесиите и плана на управление не може да бъде изградено нищо\", разясни Димов. Министърът увери още, че чистота на въздуха е национален приоритет и ще бъде сред основните теми по време на европредседателството. По думите му има съгласие за въвеждането на стандарти за битово отопление (твърди горива) и то ще стане от следващия отоплителен сезон, но е труден въпросът за контрола. Идея е да се въведат по-рано екостандартите за отоплителните тела като целта е 2020 година.", "date": "2017.12.12", "title": "Около 100% ще бъде увеличена таксата за концесионера на ски зона Банско"}
{"url": "http://www.dnevnik.bg/bulgaria/2017/12/12/3095553_prokuraturata_e_poiskala_izzemvaneto_na_nad_6_hil/", "text": "Прокуратурата е разпоредила на МВР да изземе от притежателите им над 6 хил. лични оръжия, защото разрешителните за ползването им са с изтекъл срок. Това се разбра от думите на Ася Петрова, заместник-главен прокурор. Над 340 хил. са носените оръжия с надлежно разрешително като над 124 хил. се държат от физически лица с цел самоотбрана като сред тях няма ловци. Петрова напомни, че притежаването на оръжение за самоотбрана е крайна мярка и трябва да се докаже реална опасност за живота и здравето при искане на разрешително с тази цел. Много често обаче контролният орган подхожда формално към проверката на тази необходимост, посочва тя. Контролният орган в случая е МВР. Оказва се, че във ведомството няма електронен регистър на издадените разрешителни за оръжия, поради което е трудно да се следи оперативно дали при изтичане на разрешителното, оръжието се предава. На въпрос на прокуратурата от МВР отговорили, че нямат средства, за да направят такъв регистър, но обещали до 2018 г. това да стане. Съществуването на такъв регистър е задължение на МВР по закон. В отговор на въпрос Петрова обяви, че срещата и подписаното споразумение между главните прокурори на Сърбия и България е принципно и няма отношение към никой конкретен казус. От няколко години в Сърбия е мажоритарният собственик на фалиралата КТБ Цветан Василев като Сърбия не се е произнесла по поисканата от България екстрадиция. Евродепутатът Николай Бареков е подал сигнал в прокуратурата във връзка с провеждането на конкурса \"Мис България\", каза още Петрова на въпрос на водещия. След финала на конкурса се породиха съмнения в принципността на провеждането му.", "date": "2017.12.12", "title": "Прокуратурата е поискала изземването на над 6 хил. оръжия"}
{"url": "http://www.dnevnik.bg/na_put/2017/12/12/3093259_otkus_ot_da_dokosnesh_nebesata_na_maik_horn/", "text": "В  \"Да докоснеш небесата\"  смелият приключенец ни прави част от най-рискованата си експедиция досега. Без въже, кислородна бутилка и какъвто и да е опит в катеренето на високи върхове Майк предприема последователно изкачване на четири осемхилядника от Хималайската верига. Издателство \"Вакон\" представя на българската публика книгата му \"Да докоснеш небесата\". Днес ви предлагаме откъс от нея.  Точно в полунощ, насред мрака, най-после атакуваме Гашербрум II от горния базов лагер. Добре аклиматизирани. С достатъчно червени кръвни телца. Фред и Оливие отново са отпред, но скоро пътищата ни ще се разделят. Всеки прокарва свой собствен път. В един момент виждам светлините на другарите си, друг път съм сам. Това не ме тревожи: започвам да се справям сам и, парадоксално – самостоятелното катерене изисква по-малко енергия. Челникът ми осветява скалните гънки. Стремя се да ги откривам. * * * Когато се катериш в толкова тъмна нощ, лампата осветява само най-същественото пред теб, останалото вече не е от значение. Знаеш, че около теб дебнат опасности – ледени блокове, скали – но не ги виждаш. Когато вдигнеш глава, челникът ти показва пътя. Всичко, което е зад или около теб, е притъмнено и не съществува. Светлината се отразява в леда, пресреща силуетите на другарите ти и рисува призрачни форми. В тази нереалност въображението се разгръща. Не виждаш колко стръмен е склонът, не виждаш какво ти остава да изкатериш. Ти си единствено в настоящия момент, свръхсъсредоточен в тесния сноп светлина. Единствената ти надежда е тази светлина. Навсякъде, където е тъмно, е минно поле. Обожавам да се катеря през нощта, реалността вече не съществува, почти няма и възможности. А колкото по-малко възможности имаш, толкова по-бързо вземаш решение. Леко съм разочарован, че слънцето изгрява. * * * Постепенно светлината огрява планината. Аз съм на ръба. Небето става яркосиньо. Малко по малко умората ме наляга. На някои заснежени пасажи изразходвам огромно количество енергия. Изминаването на един метър ми коства страшно много. Понякога се питам какво изобщо правя тук. Крача, плъзгам се назад и всичко се повтаря отново и отново. До безкрайност. Тъпча на място. Отчайващо. Но се успокоявам, защото опитът ме е научил: изнервянето е синоним на загуба на енергия. Радвам се, че се боря. Пристигам в Лагер 2, на 6400 м. Жан е тук. Той ме води по дирите си. Фред и Оливие ни чакат усмихнати. Палатките на германците са тук, непокътнати. Инвентарът им е чисто нов, вече леко затрупан от снега. Всичко това скоро ще бъде отвяно от вятъра. Затова е по-добре да се възползваме от случая. Фред и Оливие си избират палатка, ние с Жан също. Вътре намираме последен модел екипировка.  Склоновете на Еверест са замърсени. Палатки, щайги, бутилки, тоалетни, всичко остава там. Хората оскверняват най-далечните кътчета на планетата. Има цели водовъртежи от пластмаса, големи колкото континенти, които плават в океаните. Има морски ями, замърсени от разлагането на боклука. Има цели страни, чиято земя е напоена с човешки отпадъци. Хиляди тонове изпражнения се изхвърлят в реките. Пампасите са осеяни с ръждясали коли, пустините служат за диви бунища Въпреки това планините остават символ на абсолютната чистота. Пийваме по един горещ шоколад. Ще си починем няколко часа, ще поспим и тръгваме отново в късния следобед. Ясно небе, лек вятър, добри условия. Заставам начело на групата. Опитвам се да поддържам равномерен ход. Липсата на кислород все пак се усеща. – Майк! Фред ме вика. Посочва ми нещо с ръка. Виждам котки в снега. Но това не са котките на някой от германците, защото лавината е паднала по-долу. Да не би да е имало експедиция преди нас? Може би. Но тогава щяха да изоставят въжетата, не котките. Издърпваме изоставените котки, биха могли да са ни полезни. Малко по малко друга истина излиза наяве: котките са закрепени върху нечии крака. Нечие тяло лежи там долу. Появяват се два замръзнали крака. От колко ли време е тук бедният човек? При вида му Фред се провиква: – Мамка му, този е тук от доста време. Тръгваме отново, оставяйки мъртвеца в ледения му гроб. Колко ли хора са загинали тук? Никой не знае. Настъпва здрач, остават ни три часа изкачване, за да стигнем последния височинен лагер, точно под върха на пирамидата. Нощта настъпва рязко. Студът също. Продължаваме нагоре под светлините на челниците. Един леден блок, един ръб, после един стар бивак: палатките не са устояли и са разкъсани от вятъра. Под светлината на лампите ни зрелището е злокобно. Забити в снега рейки, платна се реят в пустошта, призрачно убежище Надига се пронизващ леден вятър. Следващите пасажи са изтощителни. Изминаваме двеста метра за два часа. Стигаме до последния ръб. Ограничена видимост, максимална предпазливост: осеяно е със снежни слоеве, довявани от вятъра. Вятърът се завихря около хребетите и натрупва снежни пластове по склона. Под този слаб слой има въздушна възглавница. Най-малкото движение е достатъчно, за да се пропука повърхността и тогава цялата стена може да поддаде. Фред върви начело и търси път нагоре, за да заобиколим опасността. Отново слиза. Спираме на ръба между скалата и снега. Тук няма слаби снежни слоеве, а цепнатини и надвесени скали. Мисълта, че някоя скала или леден блок може да падне върху главата ти, съвсем не е успокояваща. Продължаваме нагоре. След стотина метра Фред отново спира. Пред него се простира голям участък с дълбок сняг. Челникът му не осветява достатъчно далеч, за да предвиди рисковете. Затова пък моят, предназначен за полярната нощ, има по-широк сноп светлина. Внимателно наблюдаваме осветената част: излизаме от зоната на ледените блокове, минаваме под опасната зона. Този траверс ще ни изведе точно под предвърховия ръб. И тогава ще се наложи да се преборим с вятъра и липсата на кислород. Предпазливи сме. Всеки ще изчаква предходния да мине. Фред атакува. Прави двадесет крачки, когато изведнъж тътен разтърсва планината. Къде да се скрием? Челникът на Фред се обръща към нас, а после започва да се поклаща. Той тича", "date": "2017.12.12", "title": "Откъс от \"Да докоснеш небесата\" на Майк Хорн"}
{"url": "http://www.dnevnik.bg/bulgaria/2017/12/12/3095569_dvama_dushi_sa_zaginali_pri_katastrofa_na_avtobus_s/", "text": "Двама души са загинали, след като автобус с работници се ударил в дърво на пътя между новозагорските села Сокол и Еленево, съобщи БНТ. Тежкият инцидент е станал около 7.30 тази сутрин. По първоначална информация са загинали шофьорът и един от пътниците. Петима души са откарани в болницата в Нова Загора.", "date": "2017.12.12", "title": "Двама души са загинали при катастрофа на автобус с работници"}
{"url": "http://www.dnevnik.bg/evropa/novini_ot_es/2017/12/12/3095570_gardiun_tusk_shte_predloji_otmiana_na_shemata_za/", "text": "Европейският съюз може да отмени схемата, която задължава държавите членки да приемат бежанци според предварително определени квоти. Това, според \"Гардиън\", ще заяви председателят на Европейския съвет Доналд Туск на среща на лидерите от ЕС по-късно тази седмица. Според изданието  в четвъртък Туск ще каже на европейските ръководители , че задължителните квоти са предизвикали разделение и са били неефективни – знак, че е готов да изостави политиката, която разпали остри спорове на континента. Туск ще определи шестмесечен краен срок за лидерите на ЕС, за да постигнат единодушно съгласие за реформите в европейската система за предоставяне на убежище, но ще предложи и алтернативи, ако няма консенсус. \"Ако няма решение... включително по въпроса за задължителните квоти, председателят на Европейския съвет ще представи друг план\", се посочва в чернова на писмо от Туск до националните столици, видяно от \"Гардиън\". На практика това означава премахване на задължителните квоти, защото Унгария, Полша и Чехия са против идеята за разпределяне на бежанците в блока според формула, определена от Брюксел. Туск вероятно ще срещне съпротивата на евроинституциите, включително и на Европейската комисия, отбелязва изданието. Лидерите на ЕС въведоха задължителните квоти през 2015 г. в разгара на мигрантската криза, когато ежедневно до бреговете на Европа достигаха хиляди хора, много от които бежанци от Сирия, Ирак и Еритрея. Унгария, Словакия, Румъния и Чехия гласуваха против решението, но политиката бе прокарана с гласуване с мнозинство. Унгария и Полша предизвикаха ЕС като не приеха нито един бежанец по схемата, която цели релокацията на около 120 000 бежанци, основно сирийци. Чехия прие едва 12. Европейската комисия  миналата седмица заяви, че  ще предяви иск  в Съда на ЕС срещу Чехия, Унгария и Полша, защото не са изпълнили задълженията си във връзка с разселването на мигранти. Дипломат от ЕС коментира, че някои държави членки са били изненадани от писмото на Туск, защото то не изглежда да е в синхрон с работата на министрите на вътрешните работи, които се занимават с въпроса. Според Туск, който е бивш полски премиер, задължителните квоти са облагодетелствали твърдолинейните политици като унгарския премиер Виктор Орбан, който включи мирацията в по-широката си кампания срещу Брюксел. През октомври Туск заяви, че постоянните квоти поставят държавите членки в почти постоянен конфликт. В писмото, видяно от \"Гардиън\" се посочва, че според него \"само държавите членки са способни да решат мигрантската криза ефективно\". \"Ролята на ЕС е да предлага пълната си подкрепа по всички възможни начини, за да помогне на държавите членки да се справят с мигрантската криза. Но ЕС няма нито капацитета, нито правните възможности да замени държавите членки\". Той ще помоли страните да вложат повече средства в схемите, които целят да задържат бежанците извън Европа. Туск иска да има повече средства в новия седемгодишен бюджет за периода след 2021 г., който ще се обсъжда следващата година.", "date": "2017.12.12", "title": "\"Гардиън\": Туск ще предложи отмяна на схемата за мигрантски квоти"}
{"url": "http://www.dnevnik.bg/sport/2017/12/12/3095510_milan_-_edin_zaspal_gigant_na_ruba_na_finansova_kriza/", "text": "С обещания за мащабна селекция, модерен стадион и светло бъдеще новите китайски собственици бяха очаквани като месии от феновете на \"Милан\". Осем месеца след като  премина в ръцете на Юнхун Ли и водения от него консорциум Sino-Europe Sports Investment Management , един от най-успешните клубове в историята на футбола продължава да страда както на терена, така и извън него. Дългоочакваното и проточило се повече от година пристигане на китайските инвеститори трябваше да даде тласък за връщането на \"Милан\" към старата слава. Вместо това смяната на собствеността разкри тревожното финансово състояние на един затънал в дългове клуб, който рискува да извърви пътя към фалита в следващите десет месеца. Финансови проблеми През април китайската компания купи \"Милан\" от бившия италиански премиер Силвио Берлускони за 740 милиона евро. Сделката трябваше да освободи клуба от дългове на обща стойност около 500 милиона, натрупани през последните 11 години от управлението на Берлускони. С големи надежди беше очакван и летният трансферен прозорец, след като беше обещано сериозно подсилване на състава, за да могат \"росонерите\" да се върнат в битката за титлата. Клубът похарчи над 200 милиона евро за нови играчи. Единствено \"Манчестър сити\" и \"Пари сен жермен\" бяха по-разточителни на пазара. Сред големите инвестиции в \"Милан\" бяха  привличането на Леонардо Бонучи (42 млн.) , Андре Силва (38 млн.), Андреа Конти (24 млн.), Хакан Чалханогл (20 млн.), Матео Мусачио (18 млн.), Лука Билия (17 млн.) и Рикардо Родригес (15 млн.). Оказа се обаче, че голяма част от операциите са финансирани със заем. Базираният в САЩ фонд за частни капиталови инвестиции Elliot Management е дал на Ли 180 милиона евро, за да бъде приключена сделката за собствеността, и още 125 милиона за летните трансфери, показа проучване на \"Ройтерс\". Заемът, който е с лихва от 11.5%, изисква от \"Милан\" да върне 350 милиона евро до октомври 2018 г. В противен случай клубът рискува да изпадне в неплатежоспособност. В края на септември стана ясно, че Ли вече е  започнал отчаяно да търси нови инвеститори. \"Милан\" отчете загуба от 75 милиона евро за 2016 г. Очакванията са клубът от Милано да бъде на червено и през настоящата финансова година.  УЕФА вече започна проверка на \"росонерите\"  заради подозрения в нарушаване на финансовия феърплей. В същото време Ли е останал единственият инвеститор, след като партньорите му се оттеглиха заради рестрикциите на китайското правителство по отношение на чуждестранните придобивки, особено във футбола. Подозрения около собственика  Продажбата на \"Милан\" предизвиква все повече въпроси заради неяснотата около самия Ли. През последните месеци \"Ню Йорк таймс\" е провел разследване, което е показало доста съмнителна липса на информация около 48-годишния китаец. \"Г-н Ли никога не е бил споменаван в списъците с най-богатите хора в Китай. Минната империя, която той е описал пред италианските футболни ръководители, е непозната дори в миннодобивната индустрия\", заяви авторът на разследването Тарик Панджа. Според информация от Китай въпросните мини са собственост на инвестиционната компания Guangdong Lion Asset Management. Една съдебна процедура е показала, че е възможно Ли да има връзка с тази компания, но не е ясно каква точно. При проверката на \"Ню Йорк таймс\" се оказало, че офисите на компанията били в пълен безпорядък, а компютрите били с липсващи хард дискове. От \"Милан\" твърдят, че собствеността на мините е била \"проверена от адвокати и банки\", участвали в продажбата на клуба. В същото време обаче компанията е сменила четири пъти собствеността си от 2016 г., като в два от тези случаи изобщо не са замесени пари. \"Ню Йорк таймс\" цитира и китайски записи, според които има \"редица спорове между Ли и регулаторните органи в Китай\". Неговият баща и брат му са били осъдени ефективно за нелегални бизнес практики. Ли е бил разследван, но не е обвинен в извършване на нарушения. \"Трябва да попитате италианските власти защо са разрешили продажбата. Като се има предвид как се развиват нещата в момента, може да се заключи, че това е срамна ситуация за италианския футбол. Цената на покупката и без това беше много висока, а в допълнение със заемите от Elliot това е бомба със закъснител, която чака да избухне. Не виждам как \"Милан\" може да изплати дълговете си с текущия приток на пари\", каза още Панджа. Oт \"Милан\" отказаха коментар по въпроса. Попитан за разследването на \"Ню Йорк таймс\", спортният директор на клуба Масимилиано Мирабели заяви пред \"Медиасет\": \"Ние се придържаме само към конкретни факти. Няма да отговаряме всеки път, когато някой вестник реши да пише нещо за нас.\" Неволите на терена Ситуацията в спортно-технически план не е много по-розова от тази във финансовия. \"Милан\" даде знак за леко съживяване, след като през миналия сезон спечели Суперкупата на Италия, завърши шести в Серия А и се класира за Лига Европа. Изглеждаше сякаш клубът най-накрая е намерил точния човек за треньор в лицето на Винченцо Монтела. В трите сезона преди неговото назначение \"росонерите\" записаха седмо, десето и осмо място и за пръв път от 80-те години на миналия век не се класираха за евротурнирите в три поредни години. Мащабната селекция през лятото обаче не доведе до очакваните резултати. Авантюрата с Монтела приключи бързо след шест загуби в първите 14 кръга на Серия А и няколко колебливи изяви в Лига Европа. Ръководството на \"Милан\" взе доста странно и посрещнато неодобрително от феновете решение да назначи на поста бившия си играч Дженаро Гатузо. Заради непримиримостта и сърцата си игра той се превърна в един от големите любимци на тифозите. Треньорската му кариера обаче не започна впечатляващо. Гатузо изкара общо 12 месеца в първите три клуба, които водеше - \"Сион\", \"Палермо\" и ОФИ (Крит). След това бившият полузащитник се задържа две години в \"Пиза\", с който през миналия сезон изпадна от Серия Б. След края му той беше назначен за треньор на юношите на \"Милан\" до 19 години. Гатузо е шестият постоянен треньор, който води първия състав на \"росонерите\", откакто Масимилиано Алегри напусна в началото на 2014 г. В този период бързо отидоха и си заминаха Кларънс Зеедорф, Филипо Индзаги, Синиша Михайлович, Кристиан Броки и Монтела. Началото при Гатузо меко казано не беше обещаващо. В първия мач под негово ръководство \"Милан\" направи равенство 2:2 с абсолютния аутсайдер \"Беневенто\". Новакът в Серия А спечели историческа първа точка в елита на италианския футбол. При това тя дойде по много куриозен начин -  с гол на вратаря в 95-ата минута. В тази ситуация бъдещето пред  следващия съперник на българския шампион \"Лудогорец\" в Лига Европа  не изглежда никак розово - както на терена, така и извън него. A славните дни са много далеч от хоризонта.", "date": "2017.12.12", "title": "\"Милан\" - един заспал гигант на ръба на финансова криза"}
{"url": "http://www.dnevnik.bg/skorost/2017/12/12/3095580_sena_stana_nai-blizkiiat_do_pistata_civilen_avtomobil/", "text": "Британският производител на спортни автомобили \"Макларън\" представи най-близкия до пистовите болиди модел, който е сертифициран за употреба по публичната пътна мрежа. \"Сена\" се отличава с каросерия, направена изцяло от карбон, като общото тегло на колата е само 1198 килограма. Те се задвижват от осемцилиндров V-образен двигател с мощност 800 конски сили. Скоростната кутия е автоматична с двоен съединител и седем предавки, а предаването е задно. На пръв поглед \"Макларън Сена\" шокира с агресивното си излъчване, дължащо се до голяма степен на аеродинамичните елементи, част от които активни. В салона карбонът е оставен видим, а седалките могат да бъдат тапицирани с кожа или алкантара. Бутоните в купето са намалени до минимум, а цялата нужна информация се осигурява от два дисплея. Водачът може да избира между четири режима на шофиране - комфортен, спортен, за писта и състезателен. Окачването е с променливи характеристики, като отново вариантите са комфортни, спортни и пистови настройки.", "date": "2017.12.12", "title": "\"Сена\" стана най-близкият до пистата цивилен автомобил на \"Макларън\""}
{"url": "http://www.dnevnik.bg/biznes/2017/12/12/3095777_bulgari_sa_blokirani_na_letishteto_vuv_frankfurt/", "text": "Около 100 българи са блокирани на летището в германския град Франкфурт заради отменен полет на авиокомпанията \"Уиз ер\" (Wizz Air), съобщи \"Нова телевизия\". Самолетът е трябвало да излети на 10 декември в 15.40 ч. от Франкфурт на Майн към София, но поради лошите атмосферни условия полетът е отменен. Хората казват, че компанията не им е осигурила престоя и храната за дните до отпътуването им към България. \"Тези разходи ще бъдат поети от \"Уиз ер\" в разумни граници, срещу предоставени фактури и след попълване на заявление на сайта на компанията\", уверява авиопревозвачът. И пояснява, че полетът е бил отменен заради лошото време в Западна Европа. Пътниците твърдят, че от \"Уиз ер\" заявили, че ще им върнат само парите за билетите. Обезщетения нямало да се изплащат. За полетите, които те са резервирали в последния момент обаче, са доста по-скъпи. \"Дневник\" търси \"Уиз ер\" за коментар. Ако мястото, на което се намираме, е на повече от 1500 км разстояние от дестинацията, която трябва да достигнем, ни се дължи обезщетение от 400 евро. За по-кратките полети компенсацията е до 250 евро. Това обясни в сутрешния блок на \"Нова телевизия\" Богомил Николов от Асоциация \"Активни потребители\". В началото на декември близо 240 души прекараха нощта на летището във Франкфурт на Майн, а стотици други бяха блокирани, след като  254 полета бяха отменени  заради обилен снеговалеж.", "date": "2017.12.12", "title": "Българи са блокирани на летището във Франкфурт"}
{"url": "http://www.dnevnik.bg/citat_na_deniia/2017/12/12/3095571_citat_na_denia_ne_razchitaite_samo_na_men_za/", "text": "Това обяви в сутрешния блок на БиТиВи лидерът на \"Атака\" и депутат Волен Сидеров в отговор на въпрос дали ще има още един наследник от съпругата си Деница Гаджева. Разказа, че освен приказки на детето им, му говори и в рими, които измисля в момента. Колкото съм човек на политиката, толкова съм и на изкуството. И сега започвам да си припомням това, защото са по-спокойни времена. Така Сидеров коментира това, че наскоро заедно със свой съдружник  откри галерия в София . Казано е в Еклесиаст В коментар за актуалната политическа обстановка и собствената си позиция Сидеров цитира Еклесиаст: \"Има време за събиране на камъни, има време за хвърляне на камъни, има време за почивка и така нататък\". Волен Сидеров похвали две от големите инициативи на ГЕРБ – идеята за ревизия на приватизационните сделки и за активизиране във външната политика.", "date": "2017.12.12", "title": "Цитат на деня: Не разчитайте само на мен за демографията"}
{"url": "http://www.dnevnik.bg/evropa/novini_ot_es/2017/12/12/3095611_makron_nagradi_ucheni_ot_sasht_za_ekoproekti_predi/", "text": "Френският президент Еманюел Макрон планира да връчи многогодишни грантове на няколко учени от САЩ, за да се преместят във Франция. Това заявиха от офиса на президента в навечерието на срещата на върха за климатичните промени, на която Париж е домакин, предаде \"Ройтерс\". Макрон обяви грантовете \"Да направим планетата велика отново\", след като през юни президентът на САЩ Доналд Тръмп заяви че оттегля Щатите от международното споразумение за намаляване на парниковите емисии, сключено в Париж през 2015 г. Макрон многократно се опита да убеди американския лидер да промени решението си. В изявление на Елисейския дворец се посочва, че 13 от първоначалните 18 грантове се присъждат на учени от САЩ. \"Вие ще се установите, ще развивате проекти, ще обогатите френските и европейските научни изследвания, защото реших да вложа още повече средства и напълно да призная това, което вие правите\", каза Макрон. Спечелилите учени идват от изтъкнати американски университети, сред които Принстън, Станфорд и Харвард, отбеляза президентът. Проектите им са за мониторинг на екосистемата на Земята, изследвания на въздействието на климатичните промени над биологичните видове, управление на въглеродните емисии с цел намаляване на използването на изкопаеми горива. В интервю за CBS News Макрон каза, че решението на САЩ едностранно да напуснат Парижкото споразумение е дало импулс за действия на правителствата и на частния сектор. Той обаче определи оттеглянето като \"изключително агресивно\" и отбеляза, че предложението на Тръмп за предоговаряне на споразумението не е вариант. \"Не съм готов да предоговарям, но съм готов да го приветствам, ако реши да се върне\", посочи Макрон, като допълни: \"Сигурен съм че моят приятел президентът Тръмп ще промени мнението си през следващите месеци или години\". \"Ако решим да бездействаме и да не променим начина, по който произвеждаме, по който инвестираме, ще бъдем отговорни за милиарди жертви. Не искам да бъда лидер, който ще изпадне в подобна ситуация, затова да действаме сега\", добави той. На срещата във вторник Макрон ще призове богатите нации да увеличат финансирането за климата, а инвеститорите да обърнат гръб на замърсителите. Според неправителствената организация \"Оксфам\" в момента най-бедните хора по света получават само една малка част от помощта, от която отчаяно се нуждаят, за да оцелеят\". Макрон иска да бъде начело на световната борба за климата и днес събира в Париж десетки лидери, за да се опита да ускори недостатъчното финансиране на борбата с климатичните промени. Срещата на върха ще се състои на втората годишнина от подписването на Парижкото споразумение. Тръмп смята, че то е твърде несправедливо за САЩ, защото дава възможност на други страни да постигнат превъзходство над американската индустрия, посочва \"Франс прес\", цитирана от БТА. На срещата ще присъства и българският президент Румен Радев.", "date": "2017.12.12", "title": "Макрон награди учени от САЩ за екопроекти преди срещата на върха за климата в Париж"}
{"url": "http://www.dnevnik.bg/sport/2017/12/12/3095778_hjustun_specheli_zrelishtna_deseta_poredna_pobeda_v_nba/", "text": "Хюстън рокетс\" победи \"Ню Орлиънс пеликанс\" със 130:123 у дома в най-зрелищния мач от изминалата нощ в Националната баскетболна асоциация (НБА). \"Ракетите\" записаха десети пореден успех и вече са отборът с най-добри показатели в лигата. \"Хюстън\" изоставаше почти през целия мач, като допусна цели 76 точки в своя кош през първото полувреме. В един момент пасивът на тексасци достигна 13 точки. Благодарение на вдъхновената игра на Джеймс Хардън, Крис Пол, Ерик Гордън и Клинт Капела те успяха да направят обрат в края. Капела отбеляза рекордните в кариерата си 28 точки. 23-годишният швейцарски център реализира 13 от 14-те си изстрела от игра, а освен това се отчете с осем борби и пет чадъра. Прекрасен мач изигра и Ерик Гордън, който се включи от пейката с 27 точки. Той вкара пет от шестте си опита от тройката и пропусна само три от 12-те си стрелби от игра. Хардън отново беше във вихъра си и завърши с 26 точки, 17 асистенции (изравнен личен рекорд) и шест откраднати топки. Пол се отличи с 20 точки, девет борби, шест асистенции, три откраднати топки и един чадър. Двамата гардове на \"Хюстън\" вкараха по осем от 16-те си стрелби от игрова ситуация. За \"Ню Орлиънс\" над всички беше Джру Холидей, който вкара върховите си за сезона 37 точки. Гардът беше точен при 16 от 21 изстрела към коша, включително четири тройки от седем опита. Към точковия си актив той добави пет асистенции, четири борби и четири откраднати топки. Итуан Мур добави рекордните в кариерата си 36 точки за \"пеликаните\". Той отбеляза шест тройки от осем опита и пропусна само пет от 20-те си стрелби от игра. Плеймейкърът на тима Раджон Рондо постигна 30-ия трипъл-дабъл в кариерата си - 13 точки, 12 борби и 12 асистенции. Звездата на \"Ню Орлиънс\" Демаркъс Къзинс завърши с 24 точки, 14 борби и осем асистенции. Центърът обаче изпитваше доста трудности срещу Капела. Другата звезда на \"пеликаните\" - Антъни Дейвис, не взе участие в двубоя заради контузия в аддукторите. \"Хюстън\" постигна 21-ата си победа от 25 мача през сезона. \"Ракетите\" продължават да водят в Западната конференция пред шампиона \"Голдън стейт уориърс\". През изминалата нощ \"войните\" спечелиха със 111:104 срещу \"Портланд трейл блейзърс\" и записаха 22-ата си победа от 28 мача. Кевин Дюрант изведе шампионите до успеха в отсъствието на трима от титулярите - Стеф Къри, Дреймънд Грийн и Заза Пачулия. Той завърши с 28 точки, девет борби, пет асистенции и три чадъра. \"Сан Антонио спърс\" затваря челната тройка на запад с 19 спечелен и осем загубени срещи. \"Минесота тимбъръуулвс\" (16-11), \"Денвър нъгетс\" (14-12), \"Портланд\" (13-13), \"Ню Орлиънс\" (14-14) и \"Юта джаз\" (13-14) допълват топ 8. На изток лидерът в конференцията \"Бостън селтикс\" претърпя неочаквано тежко поражение с 85:108 при гостуването на отбора с най-слаби показатели в НБА - \"Чикаго булс\". \"Келтите\" бяха без звездата си Кайри Ървинг, който получи почивка. В негово отсъствие \"Бостън\" не успя да се противопостави на добрата игра на Никола Миротич и Боби Портис. Двете крила, които в началото на сезона имаха тежко сбиване помежду си, завършило с фрактура на лицева кост за сърбина, отбелязаха съответно 24 и 23 точки. \"Чикаго\" записа едва шестата си победа от 26 мача и се изравни по показатели с \"Атланта хоукс\". \"Бостън\" остава начело с актив от 23 победи и шест загуби. \"Кливланд кавалиърс\" е втори с 19 спечелени и осем загубени двубоя. Зад \"кавалерите\" се нареждат \"Торонто раптърс\" (17-8), \"Милуоки бъкс\" (15-10), \"Индиана пейсърс\" (16-11), \"Вашингтон уизърдс\" (14-12), \"Детройт пистънс\" (14-12) и \"Ню Йорк никс\" (13-13).", "date": "2017.12.12", "title": "\"Хюстън\" спечели зрелищна десета поредна победа в НБА"}
{"url": "http://www.dnevnik.bg/biznes/2017/12/12/3095798_danuchni_oblekcheniia_za_deca_se_deklarirat_pri/", "text": "До края на декември работниците или служителите трябва да представят необходимите документи пред своите работодатели по основното трудово правоотношение, ако искат да ползват данъчните облекчения за деца чрез тях, напомнят от НАП. Двете декларации - за ползване на  данъчното облекчение за деца по чл. 22в  и  данъчното облекчение за деца с увреждания по чл. 22г  от Закона за данъците върху доходите на физическите лица (ЗДДФЛ), могат да бъдат намерени на интернет страницата на НАП –  www.nap.bg . Новото през тази година е, че данъчните облекчения не могат да се ползват чрез работодателя, ако родителят има подлежащи на принудително изпълнение публични задължения. Най-лесният начин да се проверят дълговете към бюджета е, като се направи справка на интернет страницата на НАП с безплатен персонален идентификационен код – ПИК, който може да се получи във всеки офис на НАП. Чрез работодател могат да се ползват и други видове данъчни облекчения. Данъчните облекчения за деца и за деца с увреждания за 2017 г. могат да се ползват по два начина. Първият начин, по който може да се ползват данъчните облекчения за деца и за деца с увреждания, е чрез работодателя по основното трудово правоотношение, който е задължен да извърши годишно облагане на доходите от трудови правоотношения на съответното лице в срок до 31 януари 2018 г. В този случай е необходимо работникът или служителят да предостави на работодателя си  декларацията по чл. 22в , ал. 8 от ЗДДФЛ (за данъчното облекчение за деца) и/или  декларацията по чл. 22г , ал. 7 от ЗДДФЛ (за данъчното облекчение за деца с увреждания), както и останалите необходими документи в срок от 30 ноември до 31 декември 2017 г. Вторият начин е с подаване на годишната данъчна декларация за 2017 г. – до 30 април 2018 г. Към нея трябва да се приложи и съответният образец на декларация: И двата вида облекчения (за деца и за деца с увреждания) се ползват до размера на сумата от годишните данъчни основи. Когато данъчното облекчение за деца и/или за деца с увреждания е ползвано в пълен размер при работодателя по основното трудово правоотношение, но физическото лице подава годишна данъчна декларация по чл. 50 от ЗДДФЛ за 2017 г., към годишната данъчна декларация не следва да се прилагат декларациите за данъчно облекчение за деца и за деца с увреждания, както и останалите необходими документи. Важно: При ползване на данъчните облекчения за деца и/или за деца с увреждания с подаване на годишна данъчна декларация физическото лице не трябва да има подлежащи на принудително изпълнение публични задължения към датата на подаване на годишната данъчна декларация.", "date": "2017.12.12", "title": "Данъчни облекчения за деца се декларират при работодателя до края на декември"}
{"url": "http://www.dnevnik.bg/analizi/2017/12/12/3095748_konkursite_za_sudebni_rukovoditeli_kato_privilegiia_za/", "text": "Заглавието и акцентите са на \"Дневник\". Една от основните цели на измененията в Закона за съдебната власт (ЗСВ) от 2016 г. бе да въведе стриктни критерии и прозрачни процедури при проверка качествата на съдиите, прокурорите и следователите и резултатите от работата им. Като краен резултат атестацията трябваше да доведе до това полученото професионални развитие да съответства на действителните професионални качества. В детайли атестацията се явява: Произнасянето на ВСС влиза в противоречие с чл. 196, ал. 5 от ЗСВ, който задължава кандидатите за административни ръководители да бъдат извънредно атестирани. Действащите текстове на съдоустройствения закон задължават магистратите да преминат през оценка на професионалните си качества в няколко случая: Предвиденото законодателно разрешение за извънредно атестиране при наличие на \"данни за трайно влошаване на качеството на работата или неспазване на етичните правила\" не би могло да поправи понесените вреди от лошото правосъдие. Като последица това поставя в риск от трайно увреждане интереса както на гражданите, така и на бизнеса. Освен този порок установените критерии за провеждане на атестиране   За тях е неприложима и общовалидната за останалите магистрати норма за натовареност, която показва какъв тип и обем дела следва да разглеждат магистратите. Към констатираното несъвършенство на закона и благоприятен режим на третиране съдийската колегия (СК) на Висшия съдебен съвет (ВСС) причисли и възможността върховните съдии да не подлежат на атестиране при явяването им на конкурси за административни ръководители на по-долно ниво – апелативно, окръжно и районно. Като краен резултат  . И ако липсата на норма за натовареност за върховните съдии е разбираема, тъй като функцията на върховните съдилища е да уеднаквяват съдебната практика, липсата на изискване колко по обем преписки следва да разглежда прокурор от Върховната касационна прокуратура е неоснователна. Общата разпоредба на чл. 196, ал. 5 от ЗСВ предвижда извънредно атестиране, като отпраща към текста на чл. 197 ал. 5 от закона. Именно като изрично основание в чл. 197, ал. 5, т. 2 от ЗСВ е предвидено влизането в режим на проверка на качествата, когато съдия, прокурор или следовател участва в избор за административен ръководител. Институтът на извънредното атестиране е доразвит като част от правомощията на нарочно компетентната Комисия по атестиране и конкурси в чл. 203 от ЗСВ, т. 4, б. Б. Но нито в общата норма на чл. 196, ал. 5, нито в специалната по чл. 203 от обхвата на извънредното атестиране са изключени върховните съдии, прокурори и следователите от националното следствие. От хипотеза на изключване те се ползват само при периодичното атестиране, видно от чл. 203, ал. 1, т. 3 от ЗСВ. В частност за съдиите не бих припознал и аргумента, че Наредбата за атестиране на съдиите изключва от обхвата си приложение спрямо върховните съдии. Нейната функция е да развие в детайли цялостната процедура и по-скоро изключеният обхват на приложения може да се отчете като противоречие на общата норма на 196, ал. 5 от ЗСВ чл. 2 от Наредбата. Следователно решението на ВСС от 28.11. 2017 г. не почива на текст от закона, а открито влиза в противоречие със ЗСВ и като такова се явява незаконосъобразно. С посоченото решение СК на ВСС очевидно обърква института на периодичната атестация с института на извънредната такава.  . Още повече че, за да се увери в необходимите качества на кандидата за административен ръководител, ВСС следва да събере информация по процедурните правила по реда на чл. 169 от ЗСВ, средство за което е извършването и на атестиране. Като краен резултат се получава така, че върховен съдия може да се яви на конкурс за административен ръководител и да бъде избран за такъв, без да е извършена обективна проверка на качествата му съгласно чл. 201 от ЗСВ, по следните причини: Оценката на професионалната компетентност се проверява въз основа на критериите за оценка на съдия, прокурор или следовател. Общите критерии за оценка на съдия са именно правните познания и умения за прилагането им, на които върховните съдии не подлежат на проверка, тъй като не се атестират периодично. Още един съществен елемент от показателите за професионална компетентност е спазването на сроковете и общата натовареност, но върховните съдии не са обхванати и от правилата на нормите за натовареност. Следователно конкурсната комисия не би могла да изгради никаква оценка по споменатите показатели, а оттам цялостна и пълна оценка по кандидатурата на съответния върховен съдия кандидат. Главната задача на атестацията е да провери качеството на актовете на всеки магистрат. Втори и също толкова съществен елемент е оценката на етичното му поведение съгласно Етичния кодекс на магистрата. Но именно по качеството и бързината на съдебните актове може да бъде позната адекватността на кандидата за председател на съд, тъй като проверката му в най-висока степен стъпва на обективни критерии при изследване на постановените актове. Чрез преглед на съдебните актове ще се отрече и несправедливо наложената теза за председателя на съда като началник сред съдиите, а не като равнопоставен на редови съдии, който продължава да гледа наравно с тях дела, упражнявайки правораздавателни функции. Отказът от процедура по атестация поставя единствен акцент върху административните качества на съдията. Правотата на виждането за председателя като съдия, натоварен с допълнителни административни функции, се засилва и от предвидената възможност общото събрание на съда да определя норма за натовареност на председателя – т. е. той не се третира от съдоустройствения закон като лишен от правораздавателна компетентност администратор. В случаи когато съдийската колегия на ВСС приема кандидатите - върховни съдии, за председатели на съдилища като изключени от обхвата на атестация, тогава до конкурс следва да бъде допуснато и лице с неюридическо образование, но с добри административни умения в сферата на правосъдието – съдебен администратор или съдебен секретар с дългогодишен опит, както и всяко лице от съдебната администрация. След като административният ръководител запазва специфичното правоотношение като на редовия магистрат, следва, че законът не го третира като особен вид магистратска администрация. Правоотношението възниква по реда на ЗСВ, а не по Кодекса на труда и в ЗСВ не е дефинирано като трудово [1] . Основанията за прекратяване на правоотношението са изчерпателно посочените в конституцията и ЗСВ. Единственият специфичен белег на председателската позиция е обвързаност с мандат, но без загуба на отличителните за всеки съдия – носител на съдебната власт, несменяемост и правораздавателна компетентност. Отделен въпрос, ненамерил отговор в разпоредбите на ЗСВ и наредбата, е следва ли да се отбелязва  . Този въпрос е важен, за да не се получи така, че през процедурата по атестация да се оценяват чужди професионални умения. Критични бележки към отказа на ВСС да упражни процедура по извънредно атестиране на върховен съдия - кандидат за председател на съд от по-ниско ниво в йерархията, можем да отбележим и на още едно основание - , нито като администратор, тъй като не премерва реални качества, а форматът ѝ предполага само бъдещи виждания. Именно ВСС е органът, който в изпълнение на функциите си по администриране на процесите в съдебната власт упражнява особен вид съдебна политика, а незаконосъобразната е лош атестат за цялата съдебна система и особен вид демотивиращ фактор. При продължаване на този дух на организиране на конкурси за административни ръководители Съдийската колегия на ВСС рискува да обезсмисли разглеждането на конкурсната процедура през призмата на равнопоставеност на участниците, като дава доминиращо преимущество на магистрата от по-високата инстанция. Целта е да се гарантира измерване на качествата през законоустановените критерии за провеждане на избор, а не решаване в полза на кандидата от върховен съд, прокуратурата и националното следствие. Вместо законодателният пропуск да бъде поправен чрез последователно прилагане поне в процедурата за назначаване, се стига до разширителното му тълкуване в частната полза на един от кандидатите. Така всъщност пред останалите участници се поставят допълнителни критерии, докато за явяващия се от върховна инстанция режимът е облекчаващ, основаващ се на привилегия и неравно третиране. [1]  Недопустимо е в съдебната власт да съществува отношение на управление на председателя спрямо съдиите, каквото се припознава от някои автори (виж  тук) .", "date": "2017.12.12", "title": "Конкурсите за съдебни ръководители като привилегия за върховни магистрати"}
{"url": "http://www.dnevnik.bg/sviat/2017/12/12/3095674_ot_shofyor_na_limuzina_do_djihadist_edinak_-_koi_e/", "text": "От независим шофьор с лиценз да кара лимузина или такси в Ню Йорк до атентатор,  задействал бомба в подлез  към метрото в Манхатън и ранил себе си и трима души (включително полицай) недалеч от \"Таймс скуеър\" - така обобщават американски издания и агенции живота на 27-годишния Акайед Уллах, родом от Бангладеш, извършил атаката вчера. Няма информация той да е бил наблюдаван от американски разузнавателни агенции или да е бил свързан с каквито и да било джихадистки групи. Пред разследващи обаче е заявил, че избрал мястото заради многото плакати, свързани с Коледа, и че го подтикнали въздушните удари на САЩ срещу \"Ислямска държава\" в Сирия. Високопоставен източник на \"Ройтерс\", пожелал да остане анонимен, казва, че Уллах е пристигнал в САЩ преди 7 години със семейна виза (\"Ню Йорк таймс\" пише, че това се е случило през 2011 г., без да уточнява кога). По-късно информацията беше потвърдена от Белия дом. Семейната виза предполага, че е имал роднини над 21 години, които са американски граждани, уточнява Би Би Си. Според разследващите той се е саморадикализирал, вероятно гледайки ислямистка пропаганда онлайн. От друга страна няма информация за специфични материали, които може да са го подтикнали да изработи взривното устройство, което, смятат американските власти, се е научил да прави онлайн. Според губернатора на щата Ню Йорк Андрю Куомо той е бил \"вълк единак\", подобно на  предишния нападател , узбекския имигрант,  прегазил пешеходци  с камион по велоалея на 31 октомври. Осем души загинаха при инцидента. \"И двамата са били вдъхновени от джихадистки  групи като \"Ислямска държава\" , каза Куомо. И двамата са влезли в интернет и са свалили информация (как да си направят бомба). И двамата не са хора, дошли (наскоро) отвъд океана. Живеят тук. Недоволни са.\" Според него Уллах може да е бил \"ядосан\", но е трудно да се каже дали от американската външна политика или е нещо, свързано със собствения му живот в САЩ. Според източници на Си Ен Ен сред разследващите той е бил гневен заради \"израелското нахлуване в ивицата Газа\", но телевизията не уточнява подробности. \"Семейно ориентиран\" квартал Съседи на Уллах определят квартала му в Бруклин като \"семейно ориентиран\" и с разнообразно население - както стари обитатели от Италия и Полша, така и мигранти от Китай, Индия и Бангладеш. Някои от тях разказват, че са били редовни гости на празненства след рамадан. Друга съседка отбелязва, че не го е виждала от месеци, но описва дома му като тих и благочестив, що се отнася до ислямските традиции. Според генералния консул на Бангладеш в Ню Йорк той е живял с майка си, сестра си и двама братя в Бруклин със зелена карта. Роднини на нападателя разказват, че баща му е починал преди пет години. В. \"Ню Йорк пост\" пише, че след като е бил шофьор между 2012 и 2015 г. (дотогава е притежавал лиценз според нюйоркския регулатор), може да е работил за електрическа компания. В Бангладеш полицията също се опитват да проследи роднините му и всякакви други негови познати, казаха представители на местните власти, цитирани от \"Ройтерс\". Според шефа на полицията в страната Уллах, родом от град Читагонг в Южен Бангладеш, няма данни той да е извършвал каквито и да било престъпления в страната си, където за последно е бил през септември.", "date": "2017.12.12", "title": "От шофьор на лимузина до джихадист единак - кой е нападателят със самоделна бомба от Манхатън"}
{"url": "http://www.dnevnik.bg/photos/2017/12/12/3095803_snimka_na_denia_predkoledna_razhodka_s_pingvini/", "text": "Африкански пингвини, облечени в червени и зелени празнични дрехи, се разхождат в увеселителен парк в Йокохама, на юг от Токио.", "date": "2017.12.12", "title": "Снимка на деня: Предколедна разходка с пингвини"}
{"url": "http://www.dnevnik.bg/biznes/2017/12/12/3095809_polska_kompaniia_kupi_mineralnata_voda_velingrad/", "text": "Полският собственик на соковете Queens – Grupa Maspex, разширява бизнеса си в България, като придобива местната компания \"Акварекс-В\", която бутилира минералната вода \"Велинград\", информира  \"Капитал Daily\"  в днешния си брой. Сделката е през дъщерното дружество \"Тимбарк България\", което купува 99.84% от \"Акварекс-В\". Стойността не се оповестява. Продавач е компанията \"Столарски и синове\" на Миролюб Столарски, чието семейство притежава автобусната компания \"Карат-С\". \"В България сме активни участници на пазара от 1998 г. За този период изградихме силни позиции в сегмента на соковете, нектарите и безалкохолните напитки. Новата инвестиция в категорията на водите ще допълни перфектно продуктовото ни портфолио\",По думите му с новата придобивка групата ще има възможност да се превърне в един от най-важните играчи при бързооборотните потребителски стоки на българския пазар. Минералната вода \"Велинград\" е нискоминерализирана и се добива от дълбочина над 1100 метра. Водата се продава само на вътрешния пазар. Според агенцията за маркетингови изследвания Global Data пазарният дял на \"Велинград\" е под един процент. Миналата година във фабриката е въведена нова поточна линия с капацитет 10 хил. бутилки в час. Инвестицията е за около 800 хил. евро. Според данните в Търговския регистър \"Акварекс-В\" отчита 1.375 млн. лв. приходи от продажби за 2016 (1.214 млн. лв. за 2015 г.) и загуба от 184 хил. лв. (печалба от 625 хил. за 2015 г.). Заетите във фирмата са 18. В момента новият собственик разработва конкретен инвестиционен план за бутилиращото дружество, като уточнява, че на този етап не се предвижда разширяване на продуктовото му портфолио с някой от другите брандове на Maspex. \"Фокусираме се върху марките, които вече имаме на българския пазар – като Queens, Tedi, а сега вече и \"Велинград\", които според нас имат голям потенциал благодарение на високото качество на продуктите\", коментира за \"Капитал\" председателят на борда на директорите и съсобственик на Maspex Кшищоф Грабовски.  Самата Maspex е сред водещите за Централна и Източна Европа производители на разтворими продукти – капучино, какао, сметана за кафе, чай. Групата е и един от лидерите на пазара на сокове, нектари и безалкохолни напитки в Полша, Чехия и Словакия, Унгария, както и в производството на макаронени изделия в Полша. Консолидираните й приходи за 2016 г. са над 4.27 млрд. злоти (1.02 млрд. евро).", "date": "2017.12.12", "title": "Полска компания купи минералната вода \"Велинград\""}
{"url": "http://www.dnevnik.bg/bulgaria/2017/12/12/3095831_kmetut_na_sofiia_zabrani_parkiraneto_na_avtobusi_na/", "text": "Със заповед на кмета на София Йорданка Фандъкова се забранява паркирането на автобуси пред патриаршеската катедрала \"Св. Александър Невски\". За това съобщи в писмо до медиите общинският съветник и съпредседател на \"Политическа група 5\" Симеон Славчев, който  инициира  забраната през юли по сигнал на граждани. Занапред автобусите ще паркират на старата Централна автогара срещу Централна гара. \"Решаването на проблема с автогарата пред храм-паметника \"Св. Александър Невски\" доказва, че когато обединят усилия гражданското общество, гражданските организации, институциите в лицето на Столичния общински съвет и Столичната община, даден проблем много бързо и лесно може да бъде решен\", коментира Славчев. Въпреки че на площада пред храма беше разрешено да спират до 5 автобуса, почти цяло лято там имаше над 10. Освен туристически автобуси, от \"Св. Александър Невски\" тръгваха и пътнически автобуси, а мястото бе превърнато в незаконна автогара. В средата на септември Славчев бе изпратил въпрос до кмета на София Йорданка Фандъкова кога ще бъде прекратена тази практика.  Тогава Фандъкова отговори, че се търсят алтернативни места за временен престой на автобусите , но не се ангажира със срок. В заповедта за забрана се посочват две места, на които се пренасочват автобусите: южното локално платно на бул. \"Мария Луиза\" (срещу Централната гара) - до 2 часа престой и паркинга между ул. \"Княз Борис I\", ул. \"Братя Миладинови\", южния локал на бул. \"Княгиня Мария Луиза и ул. \"Струга\" - до 4 часа престой.", "date": "2017.12.12", "title": "Кметът на София забрани паркирането на автобуси на площад \"Александър Невски\""}
{"url": "http://www.dnevnik.bg/zdrave/2017/12/12/3095817_kato_obviniaemi_za_nezakonniia_iznos_na_lekarstva_sa/", "text": "Като обвиняеми  за незаконния износ на лекарства  са привлечени седем души, каза на пресконференция днес ръководителят на Специализираната прокуратура Иван Гешев, цитиран от агенция \"Фокус\". Той уточни, че един от задържаните при операцията е предполагаемият лидер на групата и има достатъчно основания, за да остане в ареста и след като изтече наложената му мярка за 72 часа задържане. Останалите шестима са с мярка за неотклонение парична гаранция. Гешев допълни, че ръководителят на групата е подсъдим по два процеса – за измама и за престъпление за данъчна измама. Смята се и че има реална опасност това лице да се укрие и да извърши и друго престъпление, каза още ръководителят на Специализираната прокуратура. За момента обвинението срещу групата е за незаконен износ на лекарства. Събират се материали за обвинения за пране на пари и данъчни престъпления. \"Разчитам на възложените ревизии на колегите от НАП и на проверките в болници и аптеки\", каза Иван Гешев. Той допълни, че на един от задържаните ще бъде предявено обвинение и за пране на пране, тъй като е държал сума от около 500 000 лв. \"Реекспортът на лекарства не е незаконен, ако те са придобити по законен начин\", уточни Иван Гешев. За задържаните при операцията обаче се смята, че са придобити по нерегламентиран начин и с административни нарушения. Гешев каза още, че за момента имена на болници и аптеки, част от схемата, няма да се посочват, тъй като разследването продължава. На същия брифинг говорителят на главния прокурор Румяна Арнаудова обяви, че прокуратурата е мобилизирана, за да се пребори с източването на НЗОК с т.нар. паралелен износ на лекарства. \"Разбира се, прокуратурата може да противодейства само по отношение на извършените престъпления, уточни тя. Арнаудова допълни, че наблюдаващите прокурори са възложили извършване данъчни ревизии на 42 юридически лица. \"Не е моментът към този час да споделяме информацията, с която разполагаме, защото ще затрудним разследването. Ще има продължение по темата\", каза още тя.", "date": "2017.12.12", "title": "Като обвиняеми за незаконния износ на лекарства са привлечени седем души"}
{"url": "http://www.dnevnik.bg/biznes/2017/12/12/3095818_tejki_zimni_usloviia_nalojiha_otmiana_na_poleti/", "text": "Тези дни полетите на Wizz Air, подобно на други авиокомпании, бяха засегнати от необичайно ранните за сезона тежки зимни условия и силен снеговалеж в Западна Европа. Поради лошото време имаме многобройни закъснения и отменени полети. Това съобщават от нискобюджетния превозвач, след като през последните дни не можа да обслужи няколко полета. В някои случаи сме успели да осигурим автобус между затворени и отворени летища, за да извозим безопасно пътниците до крайните дестинации. В други случаи трябваше да отменим полетите, допълват от там. Полет W6 4329 на Wizz Air от София до Франкфурт и полет W6 4330 от Франкфурт до София трябваше да бъдат отменени. Съгласно съответните правила и политиката на Wizz Air на всички пътници е предложено безплатно резервиране на билет за алтернативен полет при наличие на такъв или пълно възстановяване на заплатените такси, допълват от превозвача. От съобщението се разбира, че разходите на пътниците, свързани с анулирането (телефонни разговори, храна, хотел/настаняване), в разумни размери ще бъдат възстановени срещу фактури от Wizz Air. Пътниците се приканват да подадат съответните формуляри за това на  wizzair.com . \"Искрено се извиняваме на всички засегнати клиенти, чиито планове за пътуване са нарушени. Продължаваме да правим всичко възможно, за да завършим полетите си, но безопасността и благосъстоянието на нашите пътници и екипажи е наш основен приоритет\", се допълва в съобщението, изпратено до \"Дневник\".", "date": "2017.12.12", "title": "Тежки зимни условия наложиха отмяна на полети, обявиха от \"Уиз ер\""}
{"url": "http://www.dnevnik.bg/biznes/2017/12/12/3095829_po-malko_turisti_i_poveche_prihodi_otchitat/", "text": "По-малко туристи, по-слаба заетост, но повече приходи отчитат хотелиерите през октомври, се вижда от разпространените днес данни на Националния статистически институт. Увеличението на приходите се дължи на чужденците, които предпочитат по-скъпите хотели и остават по-дълго време, макар българите да са по-многобройни. През октомври 2017 г. в страната са функционирали 1959 места за настаняване с над 10 легла - хотели, мотели, къмпинги, хижи. Броят на стаите в тях е 73 хил., а на леглата - 154.5 хиляди. В сравнение с октомври 2016 г. общият брой на местата за настаняване намалява с 3.1%, а на леглата в тях - с 3.6%. Общият брой на нощувките е 864.7 хил., или с 1.9% по-малко от същия месец на предходната година. Най-голямо намаление на нощувките (с 6.3%) се наблюдава в местата за настаняване с 1 и 2 звезди. През октомври 2017 г. в хотелите с 4 и 5 звезди са осъществени 72.1% от общия брой нощувки на чужди граждани и 35.3% - на българи. В тризвездни хотели са осъществени една пета от нощувките на чужди граждани и 30% - на българи, докато в нискокатегорийните обекти (с 1 и 2 звезди) те са съответно 8.4 и 34.7%. Броят на пренощувалите през месеца намалява с 4% в сравнение с октомври 2016 г. до 422.2 хил. души. Българите са 272.4 хил., с 5.1% по-малко, а чужденците - 149.8 хил., с 2.1% по-малко. Българските граждани са оставали на хотел през месеца средно за 1.9 нощувки, а чужденците - 2.4 нощувки.  Общата заетост на леглата в местата за настаняване през октомври 2017 г. е 20%, като намалява с 0.6 процентни пункта в сравнение с октомври 2016 г. Най-висока е заетостта в хотелите с 4 и 5 звезди - 22%, в тризвездните тя е 21.2%, а в 1 и 2- звездните - 16.1%. ", "date": "2017.12.12", "title": "По-малко туристи и повече приходи отчитат хотелиерите през октомври"}
{"url": "http://www.dnevnik.bg/skorost/2017/12/12/3095838_34_ot_bulgarskite_shofyori_ne_smeniat_gumite_spored/", "text": "През зимата 34% от шофьорите в България карат с летни гуми, показва проучване на \"Нокиан\", поръчано на агенция Ipsos. То е обхванало 1800 души от Германия, Полша, Чехия, Италия, Франция, Румъния и България. Единствено във Франция са по-склонни да карат с \"грешни\" гуми, като там цели 44% от водачите не сменят обувките на колата зиме и лете. Не е изненада, че най-педантични в това отношение се оказват германските шофьори, като само 23% от тях не се съобразяват със сезона. На въпрос какви гуми най-често ползват – сезонни (летни или зимни) или всесезонни, отговорите варират спрямо държавата. Според изследването във Франция и Италия широко популярни са всесезонните, докато в останалите държави шофьорите държат на отделен комплект летни и зимни. В България 91% смятат, че трябва да сменят комплектите сезонно, и едва 9% разчитат на всесезонни. Когато избират гуми, повечето анкетирани посочват, че най-важно е качеството, след това цената и на последно място дали моделът е екологичен и щадящ природата. По този показател шофьорите в Централна Европа са единодушни и гледат качеството преди всичко, като едва една четвърт от хората гледат първо цената. В България едва 23% от анкетираните са обявили, че най-важна е цената. Шофьорите посочват, че в дългосрочен план премиум гумите се изплащат и в края на жизнения си цикъл се оказват по-евтини и в пъти по-безопасни от евтините. Над половината от анкетираните посочват, че категорично са наясно с предимствата на премиум гумите.", "date": "2017.12.12", "title": "34% от българските шофьори не сменят гумите според сезоните"}
{"url": "http://www.dnevnik.bg/sviat/2017/12/12/3095808_protestirashti_v_katalunia_vliazoha_v_sblusuci_s/", "text": "Каталунската полиция влезе в сблъсъци с протестиращи, след като стотици се събраха пред музей в Западна Каталуня в протест срещу преместването на няколко десетки експоната в манастир извън автономната област, предадоха испанските медии и \"Ройтерс\". Нямаше данни за ранени, но гневните реакции сред партиите, подкрепящи независимостта, продължиха през целия понеделник и след изнасянето на предметите. Спорът се разразява в навечерието на  извънредните избори  в Каталуня, насрочени от Мадрид за другата седмица, на 21 декември. В спора взе участие от Брюксел и уволненият премиер Карлес Пучдемон, който определи действията на испанските власти като опит да се \"възползват от преврата, за да плячкосат Каталуня съвсем безнаказано\". Той имаше предвид наложеното от централните испански власти пряко управление. В понеделник стотици се събраха пред музея в Лерида (град, известен на каталунски като Лейда) в западната част на автономната област, където се съхраняваха артефактите. Привърженици на независимостта поискаха от поддръжниците си да попречат те да бъдат преместени. Сред участниците в демонстрацията бяха и директори на музеи от цяла Каталуня, отбелязват \"Ел мундо\" и \"Ла вангуардия\". Няколко испански медии цитират данни на полицията, според които демонстрантите са били около 500 души. Някои от партиите, подкрепящи независимостта, като крайнолявата Кандидатура за народно единство (CUP), се присъединиха активно и към протеста. Пред каталунски медии представител на партията обвърза случващото се с прякото управление на Мадрид и определила го като още един случай на  репресия  срещу Барселона. \"Сихена\" (с каталунско и арагонско име \"Сишена\"), манастир в съседната област Арагон, обяви, че 44 от артефактите му са били незаконно продадени на Каталуня през 80-те години. В условията на прякото управление културният министър и говорител на правителството Иниго Мендес де Виго използва специалните си правомощия, за да приеме искане от арагонски съдия тези 44 експоната да бъдат върнати и да задвижи изпълнението му. Пряко управление и съдебни спорове Премиерът Мариано Рахой вече предупреди, че правителството му не може да се противопостави на съдебни решения, защото би надскочило правомощията си и разделението на властите. Съдбата на изнесените експонати - които манастирът счита за реликви - е източник на напрежение между Арагон и Каталуня от над 20 години. Приблизително дотогава (до 1995 г.) районът на светата обител е част от епископията на Лерида, когато в резултат на църковен спор 111 арагонски енории се отделят от нея с одобрението на Ватикана. Две години по-късно правителството на Арагон започва съдебна битка както заради 44-те предмета, но не и заради 53 други, които още през 1940 г. се озовават в Националния музей на съвременното изкуство в Барселона. Първоначалният иск е отхвърлен от Конституционния съд на Испания, който се произнася в полза на Каталуня, но по-късно магистратите дават право на Арагон на първа инстанция по нов иск, според който покупко-продажбата на експонатите е нищожна. Печели на първа инстанция заради аргумента, че манастирът е национален паметник от 1923 г. и творбите не могат да се отделят от цялото.", "date": "2017.12.12", "title": "Протестиращи в Каталуня влязоха в сблъсъци с полицията заради 44 музейни експоната"}
{"url": "http://www.dnevnik.bg/ot_vas/novini_ot_vas/2017/12/12/3095847_muzei_na_vodkata_v_sankt_peterburg/", "text": "Музеят на водката в Санкт Петербург се намира в историческия център на града - на мястото на бившите конюшни и казарми на конната гвардия. Всеки посетител може да избере между два вида билети - с дегустация или без.", "date": "2017.12.12", "title": "Музей на водката в Санкт Петербург"}
{"url": "http://www.dnevnik.bg/bulgaria/2017/12/12/3095836_prokuraturata_vnese_obvinenie_sreshtu_bivshiia_vunshen/", "text": "Софийската градска прокуратура (СГП) е внесла в Специализирания наказателен съд (СпНС) обвинителен акт срещу Даниел Митов – бивш министър на външните работи и Христо Ангеличин – бивш заместник министър на външните работи. Митов е обвинен за престъпление по служба, а Ангеличин в безстопанственост, съобщиха от обвинението. Даниел Митов е обвинен в това, че в периода от 15.01.2016 г. до 22.07.2016 г., като министър на външните работи, при условията на продължавано престъпление не изпълнил служебните си задължения с цел да набави облага за търговско дружество. От това настъпили значителни вредни последици в размер на 494 458,03 лв. за Министерството на външните работи. Става дума за платени неправомерно на фирма за организиране на служебни пътувания - за осигуряване на самолетни билети, хотели и застраховки. В нарушение на Закона за публичните финанси и Закона за обществените поръчки, сключвайки споразумения към договор с Министерството на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения. Даниел Митов е с мярка за неотклонение \"Подписка\". Христо Ангеличин е обвинен, че в същия период не е упражнил контрол върху дейността на дирекция \"Управление на собствеността и материално-техническо осигуряване\" в МВнР. Вместо да се спази законът, тъй като са налице основания за провеждане на процедура за възлагане на обществена поръчка по реда на Закона за обществените поръчки, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез министерството.  Предстои насрочване на делото от съда.", "date": "2017.12.12", "title": "Прокуратурата внесе обвинение срещу бившия външен министър Даниел Митов и негов заместник"}
{"url": "http://www.dnevnik.bg/detski_dnevnik/2017/12/12/3095855_otpadnaha_zamislenite_kvoti_za_uchenicheskite/", "text": "Министерството на образованието се отказва от въвеждането на квоти за пролетните математически състезания, съобщи вестник \"Сега\". \"Ще махнем квотите, и двете страни постигнахме компромис\", коментира Ивайло Старибратов, председател на националната комисия към ведомството, която изготвя регламента за участие в математическите олимпиади.  Според новия регламент при провеждане на пролетните математически състезания, в които традиционно участват учениците между пети и осми клас, тази учебна година на всяко състезание (за 5-и, 6-и, 7-и и 8-и клас) могат да се явяват само по 4 деца от всяка област с изключение на София, Пловдив и Бургас, където квотите са по 8 деца (само за осми клас за столичните ученици замислената квота бе 20 ученици). Мотивът на министерството бе, че кандидатите са нараснали драстично и това затруднява много организацията на състезанията. Заради бурно недоволство от родители обаче вчера в просветното министерство се проведе среща между заинтересованите страни. От комисията са се съгласили квотите да отпаднат, но в замяна на това директорите са обещали да съдействат за ограничаване на броя на учениците, които изпращат на състезания. По думите на Старибратов поетият ангажимент от директорите е много важен, защото в последните години броят на учениците, които се явяват на състезания просто ей така и \"нищо не правят\", се е увеличил много. Ако преди 5 г. на пролетните математически състезания са се явявали по 200 ученици, сега броят им бил над 1000. Окончателният регламент за провеждане на пролетните математически състезания, които ще са между 30 март и 1 април в Русе, ще е готов до 2-3 дни, информира Старибратов.", "date": "2017.12.12", "title": "Отпаднаха замислените квоти за ученическите математически състезания"}
{"url": "http://www.dnevnik.bg/sviat/2017/12/12/3095854_sud_v_sasht_othvurli_zabranata_na_trump_transseksualni/", "text": "Американски федерален съдия отхвърли молба на правителството на президента Доналд Тръмп да се отложи приемането на транссексуални на военна служба, което се очаква да започне на 1 януари, предаде \"Франс прес\". Решението е удар за Тръмп, който  заяви през юли в туитър , че транссексуални няма да служат в армията на САЩ \"под каквато и да било форма\". Два състава федерални съдии блокираха временно тази забрана и Пентагонът трябва да започне набирането на транссексуални от 1 януари, както гласи решение от миналата година, взето от администрацията на предишния президент Барак Обама. Министерството на правосъдието обаче внесе миналата седмица молба да се анулира това задължение на въоръжените сили. \"Съдът няма да отмени предварителното си нареждане\", реши съдия Колийн Колар-Котели.  По данни на американското министерство на отбраната сред 1.3 милиона военнослужещи на активна служба ще има от 2500 до 7000 транссексуални. Според правозащитната организация \"Хюман райтс кампейн\" броят им ще е по-висок - около 15 000. Става дума за военни, декларирали своята ориентация след постъпването на служба, какъвто бе случаят с  Брадли (понастоящем Челси) Манинг  - транссексуален войник, издал класифицирани документи на организацията \"Уикилийкс\", посочва АФП.  Ден след като бе осъден на 35 години затвор през 2013 г., включително за шпионаж, Манинг каза, че още от детството си се чувства жена и иска да се казва Челси. Първоначално военните власти не разрешаваха хормонална терапия, но след като Манинг направи два опита за самоубийство в затвора, накрая терапията бе разрешена. Пентагонът \"продължава подготовката за набиране на транссексуални в армията от 1 януари\", каза говорителят му Дейвид Ийстбърн. /БТА", "date": "2017.12.12", "title": "Съд в САЩ отхвърли забраната на Тръмп транссексуални да се приемат в армията"}
{"url": "http://www.dnevnik.bg/bulgaria/2017/12/12/3095867_smetnata_palata_otkri_275_nesuotvetstviia_v_deklaracii/", "text": "Сметната палата установи 275 несъответствия в имуществените декларации, подадени от хора на висши публични длъжности през 2017 г., съобщи одитната институция. Сметната палата е излязла със 147 заключения за несъответствия на лица, заемащи висши държавни и други длъжности, които са подали ежегодни декларации или уведомления през 2017 г. Други 128 заключения са за несъответствие на лица, подали встъпителни и финални декларации за периода от 1 януари до 10 ноември 2017 г. За установените несъответствия председателят на Сметната палата уведомява изпълнителния директор на Националната агенция за приходите и председателя на Държавна агенция \"Национална сигурност\".", "date": "2017.12.12", "title": "Сметната палата откри 275 несъответствия в декларации на висши държавни служители"}
{"url": "http://www.dnevnik.bg/sport/2017/12/12/3095864_rusiia_pozvoli_na_sportistite_si_da_uchastvat_v/", "text": "Руският олимпийски комитет (РОК) реши да подкрепи спортистите, които искат да се включат в зимните игри в Пьончан през 2018 г., предаде агенция \"РИА Новости\". Решението беше очаквано, след като още миналата седмица  президентът Владимир Путин даде зелена светлина  за олимпийско участие под неутрален флаг и химн. Миналия вторник  Международният олимпийски комитет (МОК) спря Русия от участие в олимпиадата  заради системното нарушаване на антидопинговите правила. Руснаците с квоти получиха покана да участват при определени условия и под названието \"Олимпийски спортисти от Русия\". Те трябва да докажат, че са \"чисти\" от допинг, а освен това не трябва да са имали предишни нарушения на антидопингоивите правила. При евентуални техни победи ще звучи олимпийският химн вместо руския, а спечелените от тях медали няма да бъдат причислени към общия актив на Русия. Днес се проведе насроченото миналата седмица заседание на изпълнителния орган на РОК - Олимпийското събрание. Членовете на изпълкома решиха единодушно да подкрепят своите сънародници, които искат да се състезават в Пьончан като неутрални атлети. \"Призоваваме за уважително отношение към всеки избор и към подкрепа за всички спортисти, които ще участват в Пьончан, за тези, които ще откажат поканата, и за тези, които няма да бъдат допуснати до игрите\", се казва в изявлението на Олимпийското събрание. Олимпийските игри в Пьончан ще се проведат от 9 до 25 февруари. В понеделник комисията на спортистите към РОК обяви, че повечето състезатели предпочитат да участват, дори под неутрален флаг и химн. Предстои да бъде обявено кои руснаци ще бъдат допуснати от МОК. ", "date": "2017.12.12", "title": "Русия позволи на спортистите си да участват в Пьончан"}
{"url": "http://www.dnevnik.bg/detski_dnevnik/2017/12/12/3095863_franciia_shte_zabrani_mobilnite_telefoni_v/", "text": "Френското правителство ще забрани използването на мобилни телефони в училищата в страната, предаде \"Гардиън\". Децата ще могат да носят телефоните си в училище, но не и да ги изнасят, докато не свършат занятията, дори и в междучасията. Предложението бе част от президентската кампания на Еманюел Макрон тази година. Френският министър на образованието Жан-Мишел Бланкер обясни, че мярката ще влезе в сила от началото на следващата учебна година през септември 2018 г. Тя ще се прилага за всички ученици от влизането им в училище на шест години до 15-годишна възраст, когато започват да учат в гимназия. По думите на Бланкер някои учебни заведения вече са забранили използването на мобилни телефони. \"Понякога се нуждаете от телефон по образователни причини... за спешни ситуации, но неговата употреба трябва да бъде контролирана\", коментира той. Министърът отбеляза, че забраната е \"послание за общественото здраве към семействата\" и допълни, че е добре \"децата да не стоят твърде често или дори през цялото време пред екрана, преди да станат на седем години\". Съюзът на френските директори обаче е скептичен за прилагането на забраната. \"Това ново изявление на министъра (на образованието) буди съмнения, защото не можем да разберем какъв е истинският въпрос тук\", коментира Филип Винсент, зам. главен секретар на съюза. Пред едно от средните училища в центъра на Париж учениците не изглеждат особено впечатлени от мярката. \"Не разбирам как ще работи. Кой ще взима телефоните, къде ще ги слагат... как ще си ги взимаме обратно\", пита 13-годино момче. Друго дете на 12 години разказва: \"Това е смешно. В моето училище не ги използваме по време на час или в междучасията, така че какъв е проблемът?\" Родителите също са скептични. \"Вероятно е добра идея, когато децата са на училище, но не могат да им забранят да ги носят в училището. Моята дъщеря ходи и се прибира сама и по това време на годината е тъмно много рано, така че искам телефонът да е с нея\", коментира родител, според когото е по-добре сигналът в училищата да бъде блокиран. Бланкер вече предложи в училищата да се поставят шкафове за телефони, но в много от намиращите се в центъра на града няма достатъчно място. \"Направих малка сметка за себе си – 5300 държавни училища със средно 500 ученици всяко прави около 3 милиона шкафчета\", казва Винсент. Служители по образователните въпроси в момента проучват как може да се приложи забраната. \"На министерските срещи оставяме телефоните си в шкафчета, преди да влезем. Според мен това е възможно за всяка човешка група, включително и за класовете\", посочи Бланкер през септември.", "date": "2017.12.12", "title": "Франция ще забрани мобилните телефони в училищата от септември"}
{"url": "http://www.dnevnik.bg/sviat/2017/12/12/3095868_eksploziia_na_gazov_terminal_v_avstriia_ubi_chovek_18/", "text": "Един човек е загинал, а 18 са били ранени при експлозията в газовия терминал Баумгартен, Източна Австрия, предадоха световните агенции, като се позоваха на говорителя на Червения кръст за провинция Долна Австрия Соня Келнер, пишат австрийски медии и \"Франс прес\", цитирана от БТА.  Един от пострадалите е в тежко състояние, а останалите 17 са с по-леки травми (по-рано постъпилата информация за 60 ранени беше опровергана). Взривът е станал в 8.45 ч. (9.45 ч. българско време) и е предизвикал пожар. Ситуацията бързо е била овладяна. Пожарът е потушен, но терминалът остава затворен.  В. \"Ди пресе\" съобщи, че най-малко 50 служители са били евакуирани. Изданието цитира говорител на пожарната на Долна Австрия, според когото \"оглушителна експлозия\" е последвала от силна взривна вълна и шест обекта в района са се запалили, а наблизо паркирани коли са били напълно изпепелени. Терминалът в Баумгартен е основният център за разпределение в Австрия на газовите доставки от Русия и от Норвегия, отбелязва \"Франс прес\". Годишният му капацитет е 40 милиарда кубични метра. Открит през 1959 г., той е един от основните газови хъбове в Централна Европа. Петдесет и един процента от терминала са контролирани от австрийската енергийна компания О Ем Ви. Съоръжението обслужва също Северна Италия и Южна Германия. От О Ем Ви първоначално се въздържаха от коментар и отказаха да \"спекулират\" какво е причинило инцидента, тъй като \"все още няма сигурна информация\". ", "date": "2017.12.12", "title": "Експлозия на газов терминал в Австрия уби човек, 18 са ранени"}
{"url": "http://www.dnevnik.bg/evropa/novini_ot_es/2017/12/12/3095872_nai-golemite_grucki_sindikati_svikvat_obshta_stachka/", "text": "В Гърция е обявена 24-часова общонационална стачка на 14 декември, съобщи пресцентърът на Министерството на външните работи цитиран от \"Фокус\". В стачката ще участват най-големите синдикати в страната - Съюзът на държавните служители, Общата федерация на трудещите се, преподаватели и Общогръцката федерация по корабоплаване. Стачните действия ще обхванат и обществения транспорт в страната - автобуси, тролейбуси, метро, железопътен транспорт и кораби. По информация на българското посолство в Атина тролейбусите и автобусите в страната няма да се движат от началото на работния ден на 14 декември до 09:00 часа и от 21:00 часа до края на работния ден. Общогръцката федерация по корабоплаване е обявила стачката да започне в 00:01 часа и да приключи в 21:00 часа на 14 декември, като в тези часове морски транспорт няма да се движи. В тази връзка външното министерство препоръчва на българските граждани, пребиваващи или пътуващи до Гърция, да се информират предварително за разписанията на превозните средства и за възможните алтернативни връзки с друг вид транспорт. Дипломатическите мисии на България в Гърция остават на разположение на българските граждани на следните телефони:  +30 210 67 48 105; +30 210 67 48 106; +30 210 67 48 107;  +30 2310 829 210; +30 2310 869 510; Стачката е в знак на протест срещу предложените трудови реформи, пише \"Асошиейтед прес\", цитираната от БТА. \"Правителството обеща да възстанови трудовите права..., но в същото време отслабва най-фундаменталното средство за колективно действие - правото на стачка\", заяви миналата седмица Общата конфедерация на труда, която е най-големият синдикат в Гърция. Ограничаването на правото на стачки е част от споразумението между Гърция и нейните кредитори, което бе одобрено на 4 декември от финансовите министри от еврозоната. Споразумението ще доведе до отпускане на транш от около пет милиарда евро през януари в рамките на третата поред спасителната програма за Гърция от 2010 г. насам. Законопроект, според който, за да бъде свикана стачка, е необходимо мнозинство в даден синдикат, бе внесен за обсъждане в парламента, съобщава ДПА. Според \"Асошиейтед прес\" законопроектът е бил изтеглен няколко часа по-късно за допълнителни консултации. В момента ръководството на даден профсъюз може да свика стачка, просто като издаде решение за това, отбелязва ДПА.", "date": "2017.12.12", "title": "Най-големите гръцки синдикати свикват обща стачка на 14 декември"}
{"url": "http://www.dnevnik.bg/sviat/2017/12/12/3095881_spisanieto_razkrilo_uainstiin_uvolni_svoi_jurnalist/", "text": "Престижното списание \"Ню Йоркър\", което беше в основата на разкритията за сексуални посегателства срещу холивудския продуцент  Харви Уайнстийн , уволни журналист, обвинен в сексуално посегателство, предадоха агенция \"Франс прес\" и ДПА. Райън Лица е работил като кореспондент на списанието във Вашингтон от 2007 г. Той е и анализатор в телевизия Си Ен Ен и изнася лекции в университета Джорджтаун. По повод на обвиненията в сексуално посегателство Лица каза, че е имал почтителна връзка с неназована жена, която сега го е обвинила в неуместно сексуално поведение. Решението за отстраняването ми от списание \"Ню Йоркър\" бе взето прибързано, без задълбочено разследване на фактите. То е ужасна грешка, увери той. В изявление на изданието се казва, че 43-годишният Райън Лица е обвинен за неподходящо сексуално държание, за което разкрития са били направени неотдавна. Журналистът бе до голяма степен отговорен за отстраняването на директора на отдела за връзки с обществеността на Белия дом  Антъни Скарамучи  по-рано тази година, отбелязва ДПА. През юли Лица написа статия, посветена на коментарите, направени от Скарамучи по адрес на неговите колеги от Белия дом. В материала се цитираха някои пълни с нецензурни думи коментари и се смята, че тази публикация е фактор, изиграл роля в решението на  президента Доналд Тръмп  да отстрани  Скарамучи  след само 10 дни на поста. През октомври журналистът от \"Ню Йоркър\" Ронан Фароу направи първите разкрития за сексуалните посегателства,  извършени от Уайнстийн . Те предизвикаха вълна от  аналогични обвинения , в които се оказаха замесени медийни знаменитости, звезди от шоубизнеса и дори политици.", "date": "2017.12.12", "title": "Списанието, разкрило Уайнстийн, уволни свой журналист, обвинен в сексуално посегателство"}
{"url": "http://www.dnevnik.bg/bulgaria/2017/12/12/3095895_kamion_ubi_momiche_na_peshehodna_puteka_v_blagoevgrad/", "text": "Окръжната прокуратура в Благоевград е образувала досъдебно производство за инцидент, при който загина деветнадесетгодишно момиче, съобщи Апелативна прокуратура - София. Момичето е блъснато от камион на пешеходна пътека около 9 ч. тази сутрин в Благоевград. Пострадалата починала на място.  Инцидентът се разследва под наблюдението на Окръжната прокуратура. Шофьорът на камиона е задържан за 24 часа.", "date": "2017.12.12", "title": "Камион уби момиче на пешеходна пътека в Благоевград"}
{"url": "http://www.dnevnik.bg/zelen/2017/12/12/3095833_po-evtin_transport_i_spirane_na_koli_pri_opasno_mrusen/", "text": "Билетът за градски транспорт да струва 1 лев и да важи за цял ден, синята зона за платено паркиране да бъде два пъти по-скъпа, а движението на автомобили в центъра на София да бъде ограничено. Това предвижда аварийният план на Столичната община за дни, в които има вероятност за опасно високи нива на фини прахови частици във въздуха. Той беше представен днес от зам.-кмета по екологията Йоана Христова. След като бъде обсъден в няколко комисии, той ще бъде гласуван на заседанието на Столичния общински съвет на 21 декември. Вносители на доклада са Йоана Христова и общинските съветници Зафир Зарков, Лорита Радева (ГЕРБ), Радослав Абрашев (Реформаторски блок), Иван Таков (БСП) и Иван Велков (Зелените, Политическа група 5) Планът ще бъде използван от общината в дните, в които  системата й за ранно предупрепреждане  съобщи, че в следващите 48 часа има възможност за високи нива на вредните емисии. Системата работи от повече от 3 месеца, но досега от общината не я бяха оповестявали,  защото мерките й не били готови и не искали да им се задават въпроси . В отговор на въпрос Йоана Христова посочи, че откакто системата работи, вредни емисии във въздуха в районите на \"Павлово\" и \"Надежда\" над нормите са били отчетени 20 пъти, в \"Младост\" - 6, а в \"Дружба\" - 9 пъти. Мерките Различните мерки в плана ще се прилагат постепенно, в зависимост от количеството на фини прахови частици и колко пъти над нормата са те. Най-опасната вероятност е за нива 4 пъти над нормата. Тогава обаче първо от общината ще продължат да прилагат по-леките мерки, ще изчакат два дни, за да проверят дали наистина е имало превишения, преди да приложат по-сериозните мерки в плана, като ограничаване на движението на автомобилите. Когато превишенията на нормите са от 3 до 4 пъти, общината ще прилага по-леките мерки: ще отправя призиви към гражданите да използват градски транспорт вместо автомобили и да използват по-екологични горива за отопление, а паркирането в буферните паркинги ще бъде безплатно при използване на градски транспорт. При по-високи нива освен тези мерки общината ще въведе и двойното увеличаване на таксата за паркиране в синя зона до 4 лева на час. Столичната община ще съобщава за опасността на своя сайт. Христова обясни, че се предвижда през следващата година общината да има мобилно приложение, което също ще съобщава за тези опасности. Опасно е, но ще почакаме Когато има опасност в следващите два дни въздухът в София да е изключително мръсен, тоест нивата на фини прахови частици да са 4 пъти над нормата, общината ще започне да прилага най-сериозните мерки, но поетапно. В първия ден, за който системата извести, че има опасност от високо замърсяване, Столичната община ще прилага двойното увеличение в цената на синята зона, паркирането в буферните паркинги ще е безплатно при ползване на градски транспорт, за който билетът ще струва 1 лев и ще важи за цял ден. След като преминат два дни, от общината ще отчетат данните, за да установят дали прогнозните данни са били факт. Ако все пак въпреки прилагането на мерките е имало високи нива на фини прахови частични, от общината ще забранят движението на автомобили 08:00 до 20:00 часа в центъра. Ще бъде въведено и стъпаловидно работно време на общинската администрация, за да се намали трафикът в пиковите часове. Също така от общината ще поискат от КАТ да засили проверките на автомобили, които отделят опасно високи нива на вредни емисии. Зоната в центъра, в която ще бъде забранено движението на автомобили, е между булевардите \"Тодор Александров\", \"Княз Александър Дондуков\", \"Васил Лески\",\"Патриарх Евтимий\", \"Христо Ботев\". То няма да важи за колите на живеещите в района, за хибридите, електромобилите, както и тези, които са екологично чисти (категории Евро 5 и 6). За да може обаче общината да спира всички автомобили, ще е необходима промяна в националното законодателство, посочи Христова. Причината е, че имало опасност колите, които идват извън София, да не попадат в обхвата на забраната. Трайни мерки В плана са включени и мерки, които общината ще приложи за постоянно, с цел дългосрочно намаляване на вредните емисии. Така ще бъде въведена месечна такса от 60 лева за багери и булдозери, които влизат в центъра, а таксите за другата строителна техника ще бъдат 120 лева за до 4 тона и 150 лева за над 30 тона. Автобусите от градския транспорт, които се движат в центъра, ще бъдат от категория Евро 6. Йоана Христова обясни, че това ще бъде напълно възможно, след като Столичната община купи 120-те газови автобуса, за които вече е обявена обществената поръчка.", "date": "2017.12.12", "title": "По-евтин транспорт и спиране на коли при опасно мръсен въздух предлага Столичната община"}
{"url": "http://www.dnevnik.bg/biznes/2017/12/12/3095888_avtoserviz_e_globen_za_zlepostaviane_na_konkurent/", "text": "Веригата автосервизи \"Ем комплект сервиз\" е глобена с 21130 лв. за това, че е увредила доброто име на конкурента си \"Ем комплект ауто\", съобщи Комисията за защита на конкуренцията след като Върховният административен съд е потвърдил окончателно решението й. Комисията е установила, че глобеното дружество е извършило действия, с които уврежда доброто име на конкурента си и доверието към него, както и на предлаганите от него стоки или услуги чрез твърдения или разпространение на неверни сведения, както и чрез представяне на факти в изопачен вид. На интернет сайта  www.emk-33.com  КЗК е установила наличието на снимки на автосервиза на \"Ем комплект ауто\" и коментари към тях като:  ВАС е потвърдил, че с тях преднамерено се внушава негативно отношение към конкурента за ниско и дори лошо качество на предлаганите от него услуги и продукти, което е забранено от закона.", "date": "2017.12.12", "title": "Автосервиз е глобен за злепоставяне на конкурент"}
{"url": "http://www.dnevnik.bg/biznes/online_trade/2017/12/12/3095891_nalojeniiat_platej_veche_ne_e_nai-predpochitan_pri/", "text": "Разплащанията онлайн при покупки по интернет през тази година изпреварват наложения платеж, показва изготвено по поръчка на компанията за дигитални разплащания \"Виза\" (Visa) проучване сред потребители на възраст 18-55 г. в десетте най-големи града на страната. През 2017 г. се увеличава значително делът на българите, които предпочитат да плащат онлайн с дебитна карта. Те са 26%, което е ръст с осем процентни пункта в сравнение с 2016 г. Други 7 на сто посочват, че използват кредитна карта при онлайн покупките си, а 8% - платформите за онлайн разплащания като ePay и др. Разплащанията на място при доставка стават все по-малко популярни, като тази година има спад от 3% и през тази година е предпочитано от 38% от анкетираните. Същевременно проучването отчита, че . \"Промените не са драстични. Постигнали сме устойчивост на тенденцията, която следим и тя се превръща в норма\", коментира Красимира Райчева, мениджър на \"Виза\" за България. През седмиците преди Коледа традиционно се наблюдава ръст на онлайн покупките, но масово потребителите отчитат, че пазаруват по интернет без значение от сезона или празничния период. 41% от запитаните пазаруват по интернет по няколко пъти в месеца, 21 на сто го правят веднъж месечно, а 105 – по няколко пъти седмично. – това посочват 42% от запитаните. За 23% предпочитани са големите международни сайтове, а за 18 на сто – други чужди онлайн магазини. Други 18% предпочитат да купуват от сайтовете за колективно пазаруване. Най-често българските потребители купуват по интерн ет дрехи – 64%, почивки – 42 на сто, и техника – 39%. Голям ръст през тази година се наблюд ава при онлайн покупките на самолетни билети – 22%, което е със 7 процентни пункта повече в сравнение с 2016 г. От българските потребители 21% са купували книги. Мъжете най-честно купуват онлайн техника (66%), почивки (43%) и дрехи (31 на сто). Жените харчат онлайн най-често за дрехи (57%), почивки (42%), самолетни билети (20%) и козметика (20%).", "date": "2017.12.12", "title": "Наложеният платеж вече не е най-предпочитан при онлайн покупките"}
{"url": "http://www.dnevnik.bg/evropa/novini_ot_es/2017/12/12/3095882_purvite_elektricheski_velosipedi_s_vodorodno_gorivo/", "text": "Първите електрически велосипеди с водородно гориво потеглиха вчера по улиците на френския град Сен-Ло в северозападната област Нормандия, предаде \"Франс прес\", цитирана от БТА. Според Кристоф Брюнио, директор по продажбите в малкото предприятие Pragma Industries, разработило велосипедите, това е дори световна премиера. Компанията вече е доставила двайсет броя в региона, а през следващите дни ще пристигнат други 40 в югозападната област Страната на баските и в Алпите, допълни Брюнио. Той уточни, че твърдите поръчки са общо 100. Перспективите за 2018 година са да бъдат продадени стотици велосипеди във Франция и за износ, тъй като валят много поръчки и от чужбина, посочи той, споменавайки конкретно Дания и Германия. Велосипедите тежат 25 кг - колкото класическо електрическо колело - и се презареждат с водород за по-малко от две минути вместо за три часа, както при велосипедите с класически електрически двигател, който освен това е с двойно по-малко енергия, е посочено в брошурата за медиите. От днес в Сен-Ло е на разположение станция за зареждане на велосипеди на водород, където водата от градския водопровод се превръща във водород. Електрическият велосипед с водород, който е незамърсяващо гориво, може да измине с едно зареждане 100 километра вместо средно 50 км с класическо електрическо колело, уточнява Pragma. В момента един брой струва 7500 евро, но компанията си е поставила за цел до 2020 година цената да спадне до 3500 евро. Първите велосипеди на водород ще бъдат ползвани в Сен-Ло от служителите на болницата и на компанията Lecapitaine с 800 служители. След това те ще бъдат предлагани от април до октомври на туристите. През януари 2015 година също в Сен-Ло беше открита първата обществена водородна станция за зареждане на автомобили във Франция. Водородната станция беше открита през юли и в нормандския град Руан. С нея се зареждат десетина автомобила, собственост на общинските власти и на местни компании. Областната управа в Нормандия планира да бъдат открити още девет такива станции през 2018 година.", "date": "2017.12.12", "title": "Първите електрически велосипеди с водородно гориво потеглиха по улиците във Франция"}
{"url": "http://www.dnevnik.bg/sviat/2017/12/12/3095894_belgiia_spira_da_poddurja_telegrafa/", "text": "От 29 декември най-големият телекомуникационен оператор в Белгия \"Проксимюс\" прекратява работата с телеграми, съобщиха местни медии. Телеграфните услуги в страната водят началото си отпреди 171 години, а първата линия е прокарана между Брюксел и Антверпен през 1846 г. От 2013 г. дружеството не е задължено по закон да поддържа телеграфа, но дотогава възможността за изпращане и получаване на телеграми се възприема като \"услуга от обществен интерес\". Отбелязва се, че гражданите отдавна са спрели да изпращат телеграми за разлика от някои дружества и обществени организации. Заради това, че телеграмата бива възприемана в съда като доказателство, доскоро този метод за съобщение е бил използван от фирми, съдебни изпълнители, лекари, както и от кралската администрация. През 2015 г. Белгия премахна последната в страната улична телефонна кабина. До навлизането на мобилните комуникации в края на миналия век Белгия разполагаше с двайсетина хиляди обществени телефонни кабини. /БТА", "date": "2017.12.12", "title": "Белгия спира да поддържа телеграфа"}
{"url": "http://www.dnevnik.bg/bulgaria/2017/12/12/3095917_durjavata_shte_inventarizira_kompjutrite_i_softuera_si/", "text": "С 2.42 млн. лв. Държавна агенция \"Електронно управление\" (ДАЕУ) ще направи инвентаризация на \"информационно-комуникационната инфраструктура\" на държавната администрация. Проектът е финансиран от ЕС, а националното съфинансиране е 363 771 лв. След като стане известно с какъв софтуер и хардуер разполага администрацията по проекта, ще бъде създаден регистър на електронните услуги. Тогава ще се разбере колко са похарчените пари за електронното управление през последните 15 години. При  отчета на агенцията  преди няколко месеца се разбра, че голяма част от администрациите инвестират в хардуер и софтуер, без това да е свързано с електронното управление. Очаква се публичният регистър да сложи край на харченето, което не води до резултати, а когато се изгражда нова платформа, тя да е съвместима с вече изграденото. Ако в една администрация имат изградена система или модул, примерно за електронно обучение, тя ще може да се сподели (шерне) на останалите администрации, а не да се разработва или купува нов софтуер. За инвентаризацията ще се прилага методиката, която вече е използвана от Министерството на правосъдието. Иван Модев, директор \"Планиране и управление на дейности и проекти за е-управление\" в директор в ДАЕУ, смята, че проектът ще доведе до оптимизиране на разходите. Николай Минев от агенцията уточни, че инвентаризацията не е счетоводна, а ще даде достъп до всяка компютърна система. \"Поддържаме едни стари устройства, чиито разходи по поддръжка са по-големи от закупуването на нови\", каза Минев. При инвентаризацията, която вече е завършила в Министерството на правосъдието, е установено, че разходите за ток на сървър, използван за предоставяне на електронна услуга, са 200 000 лв. за година. Минев добави, че капацитетът на IT активите е много нисък, имало е случай на 5 принтера в стая с трима служители. Ще бъдат проверени на място 576 администрации на територията на България, на около 2534 локации. Около 140 служители на агенцията ще инвентаризират 560 локации, а останалите проверки ще бъдат възложени на външна фирма. Външна фирма трябва да изгради и регистъра и да го поддържа.", "date": "2017.12.12", "title": "Държавата ще инвентаризира компютрите и софтуера си с 2.42 млн. лв."}
{"url": "http://www.dnevnik.bg/zdrave/2017/12/12/3095931_zamurseniiat_vuzduh_v_aziia_postavia_razvitieto_na_17/", "text": "Около 17 милиона бебета са родени в последната година в районите с най-замърсен въздух в света в Южна и Източна Азия. Токсичните нива на замърсяване на въздуха там поставят новородените във висок риск от увреждания и пречат на пълноценното развитие на мозъците им, предупреждава агенцията на ООН за децата УНИЦЕФ, цитирана от Би Би Си. Най-засегнати са децата в Южна Азия, където попадат над 12 милиона от новородените. Родени са в градове като Делхи, където прахът във въздуха надвишава шест пъти допустимите норми почти целогодишно. Вдишването на фините прахови частици може да увреди мозъчната тъкан и да забави драстично когнитивното развитие на бебетата, съобщава УНИЦЕФ в нов доклад. Там се посочва, че качеството на въздуха има връзка и с вербалните и невербалните способности на децата, паметта и различни неврологични проблеми. Според организацията това личи дори от средното ниво на оценките на децата в училищата в тези райони. Получените увреждания са завинаги. Ново проучване в Лондон пък показва, че мръсния въздух има влияние и върху плода още преди да се роди. Учените го свързват с увеличаващ се проблем на недоносени бебета или родени с поднормено тегло, което също е предпоставка за трайни увреждания и завинаги лошо здраве за тези деца. С масовата урбанизация и липсата на адекватни мерки срещу замърсяването на въздуха все повече и повече деца ще бъдат застрашени през следващите години, коментират от агенцията за децата на ООН. Специалистите препоръчват да се увеличи употребата на предпазни маски, филтри за пречистване на въздуха в дома и родителите да избягват да извеждат децата навън в пикови моменти на смога. Миналата седмица в Делхи бяха регистрирани извънредно опасни нива на замърсяването, а местната управа определи проблема като \"газова камера\" за жителите на града. Част от училищата в града бяха затворени, докато отмине кризата, а отварянето им отново се посрещна с критика от родителите, че е прибързано. Същият пик на замърсяване предизвика повръщане сред състезателите по време на мач по крикет в столицата на Индия. В Северен Китай, където има същия проблем, нови изчисления показват, че мръсния въздух скъсява живота на населението със средно три години. Правителството се опита да наложи строги правила за емисиите на производствените компании, но според местните медии те масово се нарушават. Сателитните справки на УНИЦЕФ показват, че проблемът с мръсния въздух расте застрашително и в някои градове в Африка.", "date": "2017.12.12", "title": "Замърсеният въздух в Азия поставя развитието на 17 милиона бебета в риск, предупреждава УНИЦЕФ"}
{"url": "http://www.dnevnik.bg/evropa/novini_ot_es/2017/12/12/3095923_evrokomisiiata_obmislia_po-niski_kapitalovi/", "text": "Европейската комисия може да намали капиталовите изисквания за природощадящи инвестиции на банките, за да даде тласък на \"зелената\" икономика и борбата срещу климатичните промени, съобщи днес заместник-председателят на еврокомисията Валдис Домбровскис, цитиран от \"Ройтерс\". Комисията, която прави предложения за закони на европейско равнище, гледа положително на плановете за намаляване на капиталовите изисквания за банките, посочи Домбровскис на  екологичната среща на върха \"Една планета\" в Париж . Това може да бъде направено, като първо бъдат намалени капиталовите изисквания за някои природощадящи инвестиции, като енергийно-ефективни ипотеки или електрически автомобили, изтъкна в речта си Домбровскис. Той допълни, че мярката може да бъде осъществена по модела на съществуващите отстъпки за инвестиции в малки и средни предприятия или инфраструктурни проекти с високо качество. Сега ЕС предоставя отстъпка от 23.81% за намаляване на капитала за банки, които кредитират инвестициите на малки фирми на стойност под 1.5 милиарда евро (1.7 милиарда долара). Обмисля се също така намаление от 15% за дела от инвестицията над този праг. Финансирането на мерките за борба с климатичните промени ще бъде част от по-широка програма от инициативи на ЕС, която ще бъде представена през март, като намерението е да се увеличат \"зелените\" инвестиции и да се покрие целта за намаляване на въглеродните емисии с 40% до 2030 година. Президентът на Световната банка Джим Йон Ким заяви преди срещата на върха в Париж, че Международната агенция за енергията (МАЕ) е направила оценка, според която средно годишно в енергийния сектор трябва да се инвестират 3.5 трилиона долара в продължение на 30 години, за да се ограничи повишението на температурата до под 2 градуса по Целзий, допълва \"Франс прес\", цитирана от БТА. Бившият държавен секретар на САЩ Джон Кери се опитва да успокои международните представители на срещата в Париж, че американците искат да се борят срещу климатичните промени. Пред \"Асошиейтед прес\" Кери посочи, че американците остават \"напълно ангажирани\" със споразумението за климата от Париж 2015 година въпреки заплахите на американския президент Доналд Тръмп да излезе от него. Две години след подписването на Парижкото споразумение за климата френският президент Еманюел Макрон днес е домакин на над 50 държавни и правителствени лидери, които ще се включат в работата на срещата на високо равнище \"Една планета\", на която финансите и тяхната връзка с климатичните промени ще бъде в центъра на дневния ред. На форума България е представена от президента Румен Радев.", "date": "2017.12.12", "title": "Еврокомисията обмисля по-ниски капиталови изисквания за \"зелените\" инвестиции на банките"}
{"url": "http://www.dnevnik.bg/sport/2017/12/12/3095910_i_maradona_se_sdobi_s_absurdna_statuia_kato_ronaldo/", "text": "Създаването на скулптури на известни футболисти се оказва доста по-трудна задача от очаквано. Няколко месеца след като звездата на \"Реал\" (Мадрид)  Кристиано Роналдо се сдоби с предизвикал недоумение и подигравки бюст  на летището в Мадейра, същата съдба сполетя аржентинската легенда Диего Марадона. Във вторник в индийския град Колката беше открита четириметрова статуя на Марадона. 57-годишният аржентинец лично присъства на събитието, което точно с тази цел беше отложено от септември за ноември. Въпреки допълнителното време за работа обаче скулпторите не са се справили особено успешно. Статуята очаквано предизвика подигравателни реакции в социалните мрежи. Ликът на Марадона беше сравнен с тези на шотландската певица Сюзън Бойл, младия Рой Ходжсън и др. \"Не съм футболен бог, а просто футболист. Невероятно е да имам статуя тук\", каза Марадона при откриването. Той съвмести събитието с благотворителни дейности в Индия.", "date": "2017.12.12", "title": "И Марадона се сдоби с абсурдна статуя като Роналдо"}
{"url": "http://www.dnevnik.bg/bulgaria/2017/12/12/3095945_bjudjetnata_komisiia_othvurli_vetoto_nad_moratoriuma/", "text": "С 12 гласа \"за\", 6 \"против\" и 1 въздържал се, бюджетната комисия в парламента прие отново пълния текст на Закона за бюджета на Националната здравноосигурителна каса за 2018 г., отхвърляйки  ветото, което президентът наложи в петък  над един от параграфите. Засега остава в сила параграф 6, според който през следващата година здравната каса няма да покрива разходите за нови скъпи терапии. В мотивите към ветото се посочва, че президентът счита, че \"се създава различно третиране на здравноосигурените лица през 2018 г. и се засяга основно конституционно право, гарантиращо на гражданите достъпна медицинска помощ. Лимитираният финансов ресурс за здраве налага оптимизиране на разпределението, разходването и контрола на наличните средства. Това обаче не може да е за сметка на конституционните права на гражданите и социалната справедливост\". Мораториумът над нови терапии е най-съществената промяна в работата на касата за догодина. Той засяга около 20 нови молекули за пациенти с онкологични, автоимунни и различни редки заболявания.  Пациентски, съсловни и фармацевтични организации протестираха  срещу новото правило, което ще спести на здравната каса около 25 млн. лв. през 2018 г., но министърът на здравеопазването  Кирил Ананиев ,  ръководството на касата  и депутатите от управляващото мнозинство убедено го защитиха, уверявайки, че пациентите няма да бъдат ощетени.", "date": "2017.12.12", "title": "Бюджетната комисия отхвърли ветото над мораториума за нови лекарства"}
{"url": "http://www.dnevnik.bg/sviat/2017/12/12/3095874_tri_strani_za_den_-_kakvo_postigna_putin_v_siriia/", "text": "За ден руският президент Владимир Путин посети три държави, които се оказаха ключови за близкоизточната му политика - Турция, Египет и Сирия - и се срещна с президентите им. Той предприе пътуването в момент, в който Русия обяви победа над халифата на \"Ислямска държава\" в Сирия и когато мюсюлманските държави реагираха гневно на едностранното решение на Тръмп да признае Ерусалим за столица на Израел.  Путин обяви , че голяма част от руските войници се изтеглят от сирийска територия, но допълни, че ще отговори на всяка заплаха от терористични групировки. \"Дневник\" обобщава деня на регионална дипломация, който според руски и други експерти e свидетелство за все по-забележимата роля на държавния глава в Близкия изток. Сирия Посещението на Путин в руската военновъздушна база \"Хмеймим\" в Сирия беше изненадващо, а в този смисъл - и срещата му със сирийския му колега Башар Асад, второто за няколко седмици (през ноември Асад беше в Сочи). \"Комерсант\" отбеляза, че с президента не е имало журналисти, а само личен оператор и фотограф. Там руският президент обяви, че значителна част от руските войски ще напуснат Сирия. Всъщност Москва вече е заявявала такова изтегляне без особени последствия, но министерството на отбраната на Русия вече съобщи за завръщане на военнослужещи, без да навлиза в подробности. Президентът каза, че базите в Хмеймим и Тартус ще останат действащи, но увери и че Сирия ще бъде съхранена като независима държава. Eгипет В Кайро срещите на президента Абдел Фатах ас Сиси продължиха по-кратко, отколкото се очакваше по сценарий, заради визитата на Путин в Сирия. След тях не беше дадена официална информация за идеята  руските войски да могат да ползват авиобази в Египет , проектното споразумение за която е готово и беше публикувано по-рано през декември. Сиси получи обещание (но не и желаното решение) да бъдат възстановени преките полети за Египет, които бяха прекъснати за две години заради свалянето на руски пътнически самолет над Синай, при което загинаха всички 224 души на борда. Инцидентът създаде трудности за туристическата индустрия на Египет, тъй като отблъсна туроператори и посетители. Според Путин властите трябва да обсъдят възможността това да се случи \"в близко време\", като според сайта на РБК, който цитира руското транспортно министерство, първият полет до Кайро може да е през февруари 2018 г. \"Службите... ми казват, че като цяло сме готови да продължим преките въздушни превози между Москва и Кайро\", каза още Путин пред \"Россия 24\". Друг проект, на който Сиси разчиташе, също бе осъществен - двете страни подписаха споразумение, предвиждащо руската компания \"Росатом\" да построи атомна електроцентрала за 21 милиарда долара в Египет. Става въпрос за АЕЦ \"Дабаа\", първият документ за чието изграждане датира от 2015 г. Турция Пресконференцията на Путин и колегата му Реджеп Тайип Ердоган приключи късно вечерта. Двамата обсъдиха възможностите  за изхода от кризата , създадена след решението на Тръмп за Ерусалим, а Ердоган определи Путин като \"добър приятел\". Отвъд това Ердоган обяви, че представители на Анкара и Москва ще се срещнат идната седмица, за да финализират сделка за руските противоракетни системи S-400, за която и двете страни преговарят от около година. Ако това се случи, Турция, с втората най-голяма армия в НАТО, ще получи руските системи въпреки предупрежденията на алианса, според който те са оперативно несъвместими.  Ролята на кампанията Според някои американски издания обиколката от една страна имаше значение и във вътрешнополитически план за Путин, изтъквайки ролята му на държавник от световна величина във време, когато  той се готви за кампанията  за президентските избори в Русия догодина. Макар победата му на изборите през март да е сигурна, според информации в руските медии Путин се стреми да постигне рекордна избирателна активност и рекордно ниво на подкрепа. Анализатори смятат, че за тази цел той трябва да направи вълнуваща една лишена от блясък кампания и поне да изглежда фокусиран върху вътрешните въпроси, въпреки че на самия него, изглежда, му е доста по-интересно да се занимава с външнополитически теми, отколкото с поправяне на пътища. Следователно президентът иска значително да намали ролята на Русия в Сирия, преди да започне същинската кампания през февруари, коментира \"Ню Йорк таймс\". От друга страна с наближаването на президентските избори през март Путин иска да представи мисията в Сирия като успех и да увери руснаците, че руските сили няма да затънат в конфликта, отбелязва \"Гардиън\".", "date": "2017.12.12", "title": "Три страни за ден - какво постигна Путин в Сирия, Египет и Турция"}
{"url": "http://www.dnevnik.bg/sviat/2017/12/12/3095937_italiia_obiavi_energiina_kriza_vzrivut_v_baumgarten/", "text": "Министерството на икономическото развитие на Италия обяви извънредна ситуация в енергетиката след като взрив в газов разпределителен център в Австрия прекъсна доставките на руски газ за няколко държави в района. Един човек загина и 18 са ранени при  тежкия инцидент, станал малко след 8 часа тази сутрин край Баумгартен . Заради щетите в Европа рязко поскъпна природният газ, който може веднага да бъде пренасочен към засегнатия район. Според италианските медии около 50% от текущото потребление в Италия вече се задоволява от запасите на хранилищата. Обявяването на извънредно положение задейства механизъм, с който може да бъде позволено на централите на петрол и въглища да заработят на максимална мощност. След доклада на техническата комисия за извънредни ситуации националният газоразпределителен оператор Snam Rete Gas съобщи, че на станция Тарвизио на границата с Австрия вносът рязко е паднал от 113.5 милиона на 14 милиона куб. м. През този пункт влиза единствено руски газ. В Snam цари по-скоро оптимизъм, че ситуацията скоро ще се нормализира, съобщи \"Ройтерс\". \"На базата на информацията, с която разполагаме в момента, доставките може да бъдат подновени още днес, ако се потвърдят порвите индикации, че няма поражения по транспортната инфраструктура\", казват от оператора. Австрийският оператор Gas Connect Austria Gmbh обяви, че транзитът през страната на юг и югоизток, т.е. към Словакия, Унгария, Словения и Хърватия, спира до изясняване на ситуацията. Словашкият газопреносен оператор Eustream потвърди, че заради инцидента е спряно подаването на газ към Австрия и очакванията са, че ще се свие до една трета преносът през Украйна към Централна и Западна Европа. Тепърва ще се направи оценка на щетите и сроковете, за които ще се извършат ремонти, но възстановяването на стандарнтите обеми на доставки в най-добрия случай ще отнеме дни. \"Газпром експорт\" съобщи, че работи по преразпределяне на газовите потоци \"и прави всичко възможно, за да осигури безпроблемни доставки на клиентите и в това транспортно направление. Но агенцията за енергийна информация Platts твърди, че на този етап няма реална възможност да алтернативен транзит от Австрий към Италия през Арнолдщайн, тъй като взривът в Баумгартен е довел до спиране на помпените инсталации за нагнетяване на газа в системата. Разпределителният център в Баумгартен е един от най-важните в Европа. Той е построен през 1959 г. и след няколко фази на разширяване е достигнал капацитет всяка година да приема около 40 млрд. куб. м природен газ от Русия и Норвегия. Това е ключов пункт за руски доставки към Южна Германия и Северна Италия и 51% от него са собственост на OMV. В Баумгартен цената на доставките за следващия ден рязко скочи нагоре. Денят започна при цена 292 долара за 1000 куб. м, но след взрива в 8:45 стигна 413 долара, а търсенето на газ за изпълнение на на днешните доставки надхвърли 530 долара, сочат данни на газовия хъб CEGH. Около 15 часа българско време цената на едро за Италия достигна рекорд след поскъпване от 150%. Рекордни спрямо декември 2013г. станаха и цените на газа във Великобритания, съобщава \"Блумбърг\". По данни на \"Ройтерс\" цената за незабавна доставка е скочила с 35%. Причината тук е различна - увеличено търсене заради комбинацията от студено време, спиране за 2 седмици за ремонт на основен петролопровод от Северно море и няколко аварии по газопреносната мрежа в страната.", "date": "2017.12.12", "title": "Италия обяви енергийна криза, взривът в Баумгартен спря руския газ за още 4 държави в Централна Европа"}
{"url": "http://www.dnevnik.bg/ot_vas/novini_ot_vas/2017/12/12/3095950_parkirane_do_biznes_parka/", "text": "Направи ми впечатление как се запазват паркоместа непосредствено до бизнес парка в \"Младост 4\". А \"нарушителите\" получават бонус - гума на предното стъкло.", "date": "2017.12.12", "title": "Паркиране до бизнес парка"}
{"url": "http://www.dnevnik.bg/politika/2017/12/12/3095973_korneliia_ninova_obiavi_che_dnes_shte_zavede_delo/", "text": "Лидерът на БСП Корнелия Нинова днес ще заведе дело за клевета срещу депутата от ГЕРБ Десислава Атанасова заради твърденията ѝ за приватизацията на \"Техноимпекс\", се разбра от думите ѝ на пресконференция в централата на партията. \"До края на деня завеждам дело срещу Десислава Атанасова и политическа партия ГЕРБ за лъжите и клеветите за \"Техноимпекс\", заяви Нинова, цитирана от агенция \"Фокус\". Тя обясни, че искът щял да е и солидарно срещу ГЕРБ, защото Атанасова изразява мнението на политическата сила. Лидерът на БСП заяви: \"Атанасова е била информирана с писмо от главния прокурор, че няма извършено престъпление, че има извършени проверки и въпреки това тя продължи да клевети и лъже в публичното пространство.\" В края на ноември  Десислава Атанасова съобщи , че след нейно запитване главният прокурор Сотир Цацаров е информирал, че не са извършвани проверки за придобиване на акции от \"Техноимпекс\" от страна на Корнелия Нинова. Атанасова обвини лидера на БСП в лъжа, след като по-рано Нинова заяви: \"Трима прокурори са проверявали сделката на \"Техноимпекс\" и мен и не са открили нищо.\"", "date": "2017.12.12", "title": "Корнелия Нинова обяви, че днес ще заведе дело срещу Десислава Атанасова и ГЕРБ"}
{"url": "http://www.dnevnik.bg/sport/2017/12/12/3095869_purviiat_bulgarski_friiraid_otbor_poteglia_s_ambiciia/", "text": "Първият български  фрийрайд  отбор в ските и сноуборда вече е факт. В дебютния си сезон тимът ще участва в квалификациите за световния фрийрайд шампионат (FWT) и ще се надява да спечели място на най-голямата международна сцена в дисциплината.  В състава влизат Валери Пелтеков (ски мъже), Елена Митренгова (ски жени), Симеон Павлов (ски юноши), Борис Първанов (сноуборд мъже) и Божана Чалъкова (сноуборд жени). Създаването на отбора е изцяло по инициатива на петимата. \"В България няма организация или федерация, която да подкрепя създаването на отбори. Реално ние ще избираме състава, но никой от нас няма желанието да остава в отбора, ако няма прогрес. Ние сме напълно отворени да говорим с всеки, който смята, че има способностите и има възможността да отдели цяла зима\", каза Пелтеков на пресконференция при представянето на отбора. Целта пред пред отбора е да популяризира фрийрайда в България, като събуди интереса на по-широка аудитория. Петимата състезатели се надяват, че създаването на тима ще подейства като основа за развитието на млади таланти в спорта. \"Идеята, с която създаваме отбора, не е за една година или ние петимата да отидем на състезания. Искаме това нещо да просъществува и да стане платформа за българските скиори и сноубордисти, които имат таланта и желанието. Ние сме минали през това и знаем колко е трудно. Дори и да имаш таланта, физическите и психическите способности, възможността да ги покажеш и да стигнеш до самите състезания е много трудно\", заяви Пелтеков.  Основни трудности Пелтеков каза, че основните трудности при създаването на тима са били свързани с липса на финансиране, преди да получат подкрепа от спонсори. \"Бюджетът, с който разполагаме общо петимата, е равен на бюджета за един професионален атлет на световно ниво, който се бори да влезе във фрийрайд тура. Свързано е с много пътувания, а самите такси и разходи се натрупват.\" Петимата бяха категорични, че основна пречка пред фрийрайд движението в България са лошите условия за подготовка. В момента всички представители в отбора, с изключение на Павлов, живеят в близост до Инсбрук, Австрия, където и тренират. Чалъкова заяви, че са се отказали да водят подготовка в Банско заради високите цени в зимния курорт. \"В Банско нямаме шанс да прогресираме, защото там нещата с години наред стават все по-зле. Харесваме планината, но избягахме от мястото. Не сме привърженици на курорта и на условията, които предлагат.\" Цел: Световният фрийрайд шампионат Световният фрийрайд тур (FWT) представлява съвкупност от състезания със ски или сноуборд извън обособените за каране писти. Надпреварите са с ранг от една до четири звезди. Състезателите имат право само на едно спускане, като са оценени от жури по пет критерия. Българските представители са си поставили за цел да участват в минимум четири състезания през сезона в квалификациите за FWT. Надпреварите ще се проведат в Швейцария, Австрия, Франция и Андора. За да получи право един състезател да участва в следващия сезон на FWT, той трябва да бъде в челната тройка в своята дисциплина. Досега нито един представител от Източна Европа не е успявал да го направи. В състезанията през сезона взимат участие общо около 2000 спортисти. ", "date": "2017.12.12", "title": "Първият български фрийрайд отбор потегля с амбиция за място в световния шампионат"}
{"url": "http://www.dnevnik.bg/bulgaria/2017/12/12/3095944_razsledvashtite_se_pohvaliha_s_vcherashna_akciia_s/", "text": "На свикана тази сутрин пресконференция прокуратурата съобщи три вчерашни новини и една днешна. Държавното обвинение и МВР разказаха за съвместна акция от ранните часове на вчерашния ден, при която са задържани двама мъже след обир на магазин. Другите двама избягали. Разследващите следили четиримата от седмица. Прокуратурата съобщи и за внесени вчера и днес два обвинителни акта, които бяха само маркирани без никакви подробности, каквито има в прессъобщенията по случая. Градският прокурор Емилия Русинова отбеляза с едно изречение и друга известна от вчера новина - че прокуратурата е протестирала столична наредба за гробищните паркове. Началото на брифинга постави говорителят на градска прокуратура Зорница Таскова, която благодари на медиите за интереса в \"този информационно натоварен ден\". Часът на пресконференцията на държавното обвинение съвпадна с пресконференцията на издателите на \"Дневник\" и \"Капитал\" в отговор на действията на Комисията за отнемане на незаконно придобито имущество (КОНПИ). Прокуратурата обяви за своето събитие, след като \"Икономедиа\" посочи часа на своята пресконференция. От думите на градския прокурор стана известно, че вчера разследващите са задържали двама души - Стоян Илиев - Дългия и Николай Илиев - Понти, които не били братя, непосредствено след извършен от тях обир на около 10 хил. лв. от каса в столичен магазин в жк \"Люлин\". Третият, установен от разследващите и участвал в грабежа, е Красимир Пешев - Мраморския. Той обаче е успял да избяга, след като избутал с колата си полицая, който е опитал да го спре. Служителят на МВР не е сериозно пострадал, обясниха на брифинга. Пешев е обявен за общодържавно издирване. Четвъртият, който е участвал в обира, също е избягал, но и той не е установен от полицията заради маската и екипировката, която носил. Русинова разказа, че двамата задържани били вече осъждани за грабежи. Единият и за шофиране след употреба на алкохол, а другият има присъда в Германия. Полицията имала данни, че той е съден и в съседна балканска държава, но все още нямат официална информация за това. Този, който е обявен за издирване, не е осъждан, но бил познат на полицията, обясни градският прокурор. За обира четиримата са ползвали откраднат през януари автомобил - БМВ Х 3, където е намерена и касата от магазина. Полицията е задържала двамата в собствените им автомобили. Градският прокурор обясни, че на 3 срещу 4 декември те са направили \"генерална репетиция\" за обира. В двора на единия задържан са се преоблекли с тъмни дрехи и маски, имали и метална стълба, която използвали по време на обира. Русинова не посочи накъде и колко време са пътували из София четиримата наблюдавани от полицията. От брифинга стана известно, че намерените пари и вещи в домовете на тримата установени от полицията мъже се равнява на около 160 хил. лв. Градският прокурор посочи, че четиримата извършват кражби от средата на ноември досега и сред пострадалите е известен футболист от миналото, но не посочи за кого става дума. След това Русинова спомена и известното от по-рано, че вчера прокуратурата е внесла обвинение срещу бившия шеф на софийската дирекция по храните Антон Генов. Повече четете  тук . Както и срещу бившия външен министър Даниел Митов и заместника му Христо Ангеличин - за тях четете  тук .", "date": "2017.12.12", "title": "Разследващите се похвалиха с вчерашна акция с двама задържани и двама избягали"}
{"url": "http://www.dnevnik.bg/politika/2017/12/12/3095988_konstitucionniiat_sud_dopusna_deloto_za_othvurlenata/", "text": "Конституционният съд допусна за разглеждане казуса с оставката на депутата от ГЕРБ Делян Добрев, се вижда на сайта на институцията. Делото бе образувано след искане на 62-ма депутати от БСП с искане депутатските правомощия на Добрев да бъдат прекратени, след като парламентът няма право да отказва оставката му, която е личен акт. Основното препятствие пред допустимостта на това дело бе обстоятелството, че Народното събрание не публикува в Държавен вестник решението си за отхвърлената оставка, а според Конституцията и Закона за Конституционния съд, последният се произнася само по актове, публикувани в Държавен вестник, припомня сайтът defakto.bg. Мнозинството в съда обаче е приело, че депутатите от опозицията не могат да влияят на парламента да обнародва решението си, тъй като това е правомощие на председателя на парламента. Да се приеме обратното би означавало органът, който нарушава стоите задължения да се отървава от конституционен контрол заради собственото си виновно поведение, е приел Конституционният съд. Съдът е указал на парламента в 30-дневния срок за становища по казуса - да обнародва и решението си за отхвърлената оставка на Добрев. Освен страните по делото - Добрев и Народното събрание, за писмени правни менения са поканени професорът по трудово право д-р Васил Мръчков, професорът по конституционно право д-р Георги Близнашки и професорите Снежана Начева и д-р Пенчо Пенев. Трима конституционни съдии са били на особено мнение - че делото не е допустимо, след като парламентарното решение не е обнародвано в Държавен вестник - проф. Цанка Цанова и Гроздан Илиев . Добрев е избран от 29-и Хасковски избирателен район. Скандалът около него се разрази след изнесена информация от народния представител от БСП Елена Йончева, че негови роднини са назначени на позиции в хасковската община. След това той повдаде оставка, но  тя бе отхвърлена от мнозинството депутати. Жалбата на БСП дойде след консултация с редица конституционалисти, които твърдят, че оставка не се гласува, а само се констатира дали е дадена доброволно. Според лидера на левицата Корнелия Нинова конституцията е погазена, а целта била Добрев да остане в парламента. Конституционният съд допусна днес и делото за тълкуване по искане на главния прокурор Сотир Цацаров на забраната за заемане на ръководни постове в съдебната власт за повече от два мандата. Повече за това как главният прокурор е за \"вечните началници\" в съдебната власт и питането му към конституционните съдии четете  тук .", "date": "2017.12.12", "title": "Конституционният съд допусна делото за отхвърлената оставка на Делян Добрев"}
{"url": "http://www.dnevnik.bg/bulgaria/2017/12/12/3096004_bsp_organizira_protest_pred_energiiniia_regulator/", "text": "БСП организира протест срещу предстоящото увеличение на цената на водата в редица големи градове на страната. Протестът ще се проведе пред сградата на Комисията по енергийно и водно регулиране от 10.30 ч. на 15 декември (петък). За тогава е насрочено заседание на регулатора, на което се очаква да бъдат определени новите цени. Най-голямо се очаква да е  в Ямбол – с 20% до 2.78 лева за куб.м, и във Враца – с 13% до 3.09 лв. В София водата се планира да поскъпне с 9.5% до 2.36 лева за куб.м; в Бургас – 8.7% до 2.77 лв./куб.м; в Силистра – с 6.5% и ще стигне 3.29 лв.; в Монтана – с 6.4%, или 2.89 лв./куб. м; в Русе – 6.2% до 2.78 лв./куб.м; в Перник – 5.8% до 2.29 лв.; в Смолян – с 4.5% до 2.35 лв./куб м. Увеличена ще бъде цената на питейната вода и в Шумен – с 3% до 3.32 лв./куб.м; в Пловдив – с 2.9% до 2.20 лв., във Варна – с 2.7% до 3 лв/куб.м; в Кърджали - с 2.8% до 2.43 лв./куб.м и в Сливен – 2.05% до 2.5 лв. \"Категорично се противопоставяме на увеличението на цената на водата. То не е аргументирано – нито ръстът на инфлацията е толкова, не е направено обществено обсъждане, това решение ще бъде на закрито заседание\", се казва в позиция на БСП, разпространена до медиите. Същевременно председателят на енергийния регулатор Иван Иванов обясни пред БНР, че поскъпването е било одобрено още миналата година заедно с 5-годишните бизнес планове на ВиК дружествата. От думите му се разбра, че  , тъй като в одобрените инвестиционни планове са одобрени цени на водата за всяка една от 5-те години, които те обхващат. \"Самата цена е свързана с обявената програма от правителството за подобряване на качеството на питейната вода - за всички дейности, които са свързани с пречистване на водите и ангажименти, които България е поела в това отношение към ЕК и срокове, които трябва да бъдат изпълнени\", обясни Иванов. От БСП се аргументират, че увеличението е драстично, не отговаря на доходите на хората и е \"поредната стъпка към тяхното обедняване в защита на интереса на монополистите\". От левицата добавят, че нейният представител в КЕВР няма да участва в заседанието на регулатора на 15 декември.", "date": "2017.12.12", "title": "БСП организира протест пред енергийния регулатор заради очаквано поскъпване на водата"}
{"url": "http://www.dnevnik.bg/razvlechenie/2017/12/12/3095990_boks_kusturica_ili_kakvo_da_ochakvame_ot_22-iia_sofiia/", "text": "Какво е общото между режисьора Дейвид Линч и тениса на маса, между Педро Алмодовар и борбата, между бокса и Емир Кустурица, между Стенли Кубрик и футбола, Уес Андерсън и волейбола или Джеймс Камерън и биатлона? Отговорът е 22-ият \"София филм фест\" между 8 и 29 март догодина, съобщиха организаторите на пресконференция днес. По-специално това ще е партньорството на фестивала с титлата София - европейска столица на спорта, едно от многото събития, които градът ще домакинства догодина наред с европредседателството. Целта на титлата е да популяризира активния начин на живот и масовия спорт, като фокусът ще присъства и във филмовата програма на фестивала чрез селекция от филми и събития на спортна тематика. Във връзка с нея шестима млади български режисьори ще произведат и рекламните клипове - всъщност късометражни филми, на събитието. Темите им бяха изтеглени днес в Дома на киното на принципа на жребиите в спортните състезания: от две урни с названия на спортове и известни имена от световното кино. Така Драгомир Шолев ще режисира клип за биатлона в стила на Джеймс Камерън, Иван Москов - за бокс в стила на Кустурица, Неда Морфова - за волейбола по Уес Андерсън. Идеята е на рекламната агенция DDB и филмовото студио \"Ню Бояна\", които са автори на досегашните кампании на фестивала, като музикалния клип \"Златен билет\". \"Ню Бояна\" ще връчи и допълнителна награда догодина за филм в развитие на български режисьор. Тя ще е в размер на 55 хил. евро, 50 хиляди от които са под формата на услуги от студиото.", "date": "2017.12.12", "title": "Бокс + Кустурица, или какво да очакваме от 22-ия \"София филм фест\""}
{"url": "http://www.dnevnik.bg/evropa/zemedelie/2017/12/12/3096002_fermerite_finansirani_za_agroekologiia_i_biozemedelie/", "text": "Земеделските стопани, поели ангажименти за първа година по мярка 10 \"Агроекология и климат\" и мярка 11 \"Биологично земеделие\" в Кампания 2016, трябва да преминат агроекологично или биологично обучение до 31 декември 2017 г., напомни фонд \"Земеделие\".", "date": "2017.12.12", "title": "Фермерите, финансирани за агроекология и биоземеделие, са длъжни да преминат обучение"}
{"url": "http://www.dnevnik.bg/bulgaria/2017/12/12/3096009_zaduljeniiata_na_obshtinskite_bolnici_sa_100_mln_lv/", "text": "Здравното министерство прави анализ на състоянието на всяка общинска болница поотделно и ще предложи мерки за оздравяването им. Анализът ще отнеме поне още 10 дни, тъй като болниците са много и се оценява всеки аспект във всеки един регион. Това каза пред журналисти в Министерския съвет зам.-министърът на здравеопазването Бойко Пенков, цитиран от Агенция \"Фокус\". \"Има проблем с болниците в Белоградчик, Димитровград, Омуртаг и др. Приходите, които те получават по линия на здравното осигуряване, отиват основно за заплати на хората, които се трудят в тези болници\", коментира Пенков и поясни, че задълженията им възлизат на около 100 млн. лв., основно към доставчиците на лекарства и консумативи. На въпроса дали лечебните заведения може да спрат да работят, ако фирмите, които ги снабдяват с лекарства, престанат да го правят заради задълженията, Пенков отговори: \"Не виждам заплаха до такава степен, защото фирмите знаят, че ако спрат да зареждат болниците, трябва да спрат дейността си, тъй като няма на кого да дават лекарства. Хубаво е да се влее малко здрав разум в главите на този тип търговци – че ако унищожиш болниците, няма кой да ти купува лекарствата, не навсякъде се вижда такъв здрав разум.\" По думите на зам.-министъра в помощ на болниците с лоши финансови резултати здравното министерство плаща допълнително около 22 млн. лв. на година за дейностите, които не се покриват от касата. \"Събираме данни за обществените лечебни заведения, за да предложим наше виждане какво би могло да се случи, така че да се оздравят – включително преструктуриране, оптимизация, вземане на всякакъв тип различни мерки, с които може да се подобри дейността и да се намалят разходите. Това предстои – специфично всяка болница една по една ще бъде разгледана. Има много специфики в регионите, има блестящи болници, като тази в Казанлък например, и трябва индивидуално решение. Не може да сложим един калъп и да кажем: оправяте се всички по него\", коментира още Бойко Пенков за подготвяните оздравителни планове.", "date": "2017.12.12", "title": "Задълженията на общинските болници са 100 млн. лв., министерството изготвя индивидуални оздравителни мерки"}
{"url": "http://www.dnevnik.bg/evropa/novini_ot_es/2017/12/12/3096016_sreshtu_nacionalen_front_e_povdignato_obvinenie_zaradi/", "text": "Срещу френската крайнодясна партия Национален фронт като юридическо лице в страната бе повдигнато обвинение в рамките на разследване за предполагаемите фиктивни назначения на помощници от страна на френски евродепутати от партията, предаде \"Франс прес\", като се позова на партиен функционер. Това е логично продължение на започнатата процедура, каза ковчежникът на Националния фронт Валран дьо Сен-Жуст, кото потвърди информация на в. \"Монд\". Магистратите обвиняват партията в съучастие и укриване на злоупотреби с доверие. Разследването, започнало през 2015 г., обхваща най-малко четирийсетина помощници на евродепутати, сред които 17 настоящи или бивши представители на Националния фронт в европарламента, включително партийния ръководител Марин Льо Пен и баща й Жан-Мари Льо Пен. Отделни обвинения в злоупотреба с доверие и съучастие в злоупотреби с доверие са повдигнати срещу Марин Льо Пен. \"Нищо не показва, че Национален фронт е укривал или организирал каквото и да било\", коментира днес Сен-Жуст./БТА", "date": "2017.12.12", "title": "Срещу Национален фронт е повдигнато обвинение заради афера с помощници на евродепутати"}
{"url": "http://www.dnevnik.bg/photos/2017/12/12/3096000_snimka_na_denia_kak_sediat_premierite_na_bulgariia_i/", "text": "Акцент върху това как са седнали премиерите на България и Великобритания е една от снимките, с които \"Ройтерс\" отрази срещата в Лондон между Бойко Борисов и Тереза Мей в понеделник. Най-вероятно изборът на редактора на агенцията не са любимите леопардови обувки на Мей, а позата на Борисов.", "date": "2017.12.12", "title": "Снимка на деня: Как седят премиерите на България и Великобритания"}
{"url": "http://www.dnevnik.bg/razvlechenie/2017/12/12/3096006_bulgarskiiat_film_duvka_za_baloncheta_e_nai-gledaniiat/", "text": "За пореден път тази година български филм оглавява боксофиса през уикенда, показват  данните на сайта на НФЦ . Това е романтичната комедия \"Дъвка за балончета\" с Теодора Духовникова и Иван Юруков. Той води с 11 хиляди зрителя на 55 екрана, следван от \"Тайната на Коко\", \"Падингтън 2\", \"Баща в излишък 2\", \"Лигата на справедливостта\" и \"Убийство в Ориент експрес\". \"Дъвка за балончета\" е и единственото от заглавията в тази класация, което дебютира миналата седмица. На шесто място е също българският \"Възвишение\" с близо 4 хиляди зрители, общо 120 хиляди за петте си седмици на екран. Екранизацията по романа на Милен Русков също поведе в дебютния си уикенд с над 20 хиляди зрители в година, която се отличи с големия брой български кинопремиери. Създателите на \"Дъвка за балончета\" го представят като  \"филм за децата на 80-те години\"  и тяхното порастване. Действието се развива паралелно между 1988 година и днешния ден, в който двама приятели от детинство - успелият рекламист Калин (Юруков) и авантюристката без планове Биляна (Духовникова), се срещат за пръв път приблизително 25 години, след като са си обещали да се оженят на кварталната детска площадка.", "date": "2017.12.12", "title": "Българският филм \"Дъвка за балончета\" е най-гледаният през уикенда"}
{"url": "http://www.dnevnik.bg/bulgaria/2017/12/12/3096066_za_dve_godini_bulgariia_se_e_pridvijila_s_10_mesta_v/", "text": "От 2015 до 2017 г. България се е придвижила с 10 места в Европейския съюз по равенството между половете. От Министерството на труда и социалната политика определят това като \"значителен напредък\" и уточняват, че страната ни се е изкачила от 25-а до 15-а позиция. От ведомството цитират резултатите от третото издание на Индекса за равенство между половете на ниво ЕС. Индексът е уникален статистически инструмент за измерване на напредъка в равнопоставеността в шест основни области - \"Работа\", \"Пари\", \"Знание\", \"Време\", \"Власт\" и \"Здраве\". Оценките са между 1 за общо неравенство и 100 за пълно равенство. За 2013 г. индексът на България е 37, като до 2015 г. той нараства на 38.1, а през 2017 г. вече е 58 при средноевропейско ниво 66.2. Страната ни постига най-високи резултати в област \"Здраве\" - 76.4, а най-ниски са в област \"Време\" - 42.7. В област \"Работа\" индексът е 68.6, в област \"Пари\" - 61.9, в област \"Знание\" - 53.3, и в област \"Власт\" - 56. Информацията идва на фона на проучване на Евробарометър от юни 2017 г. за равенството между половете. В него  българите са обявени за рекордьори в областта на половите стереотипи  в Европейския съюз.", "date": "2017.12.12", "title": "За две години България се е придвижила с 10 места в ЕС по равенство между половете"}
{"url": "http://www.dnevnik.bg/sport/2017/12/12/3096070_kum_mourinyo_niama_kritiki_a_junaited_igrae_mnogo/", "text": "Бившият мениджър на \"Манчестър юнайтед\" Луис ван Гаал заяви, че сега отборът играе много по-скучен футбол. Холандецът посочи, че в основата е защитният стил на игра, който Жозе Моуриньо прилага в някои мачове. Докато беше начело на \"Юнайтед\" Ван Гаал често беше критикуван заради тактическите си решения. След него на поста застана Моуриньо, който изведе състава до Купата на лигата и триумф в Лига Европа. \"Бих предпочел да гледам \"Сити\" пред \"Юнайтед\". Един състав трябва да има класа и е ясно, че \"Сити\" е по-добрият отбор\", каза Ван Гаал, цитиран от \"Мирър\". \"И сега, гледайки \"Юнайтед\", трябва да заключа, че Моуриньо не е критикуван, а отборът играе много по-скучен футбол\", добави холандецът. Според него отборът играе защитно. \"Аз винаги съм прилагал нападателен футбол. Сега не го правят.\" \"Манчестър юнайтед\" е втори във Висшата лига, като изостава с 11 точки от градския си съперник. \"Сити\" е  в рекордна серия от 14 поредни победи, последната от които дойде с 2:1 в дербито на \"Олд Трафорд\" .", "date": "2017.12.12", "title": "Към Моуриньо няма критики, а \"Юнайтед\" играе много по-скучно, заяви Ван Гаал"}
{"url": "http://www.dnevnik.bg/evropa/novini_ot_es/2017/12/12/3096051_frenskoto_pravitelstvo_stopi_nadejdite_za_avtonomiia/", "text": "Френското правителство отхвърли възможността да направи големи отстъпки към автономията, която искат националистите в Корсика, след като спечелиха регионалните избори, но заяви, че е отворено за разговори, които да вземат предвид отличителния характер на острова, предаде \"Ройтерс\". В неделя националистите спечелиха две трети от местата в новия регионален съвет,  който ще поеме властта от 1 януари . За разлика от каталунските националисти те не целят независимост, а искат официален статут за корсиканския език и по-голяма тежест по фискалните въпроси. По думите на правителствен говорител има \"специфики\" в Корсика, които ще бъдат взети предвид в дискусиите между Париж и новите регионални власти. \"(Но) нека бъдем ясни... това не беше референдум или вот за автономия или независимост\", посочи той. Корсиканските националисти искат да могат да решават кой може да купува собственост и настояват за свобода за тези, които определят като политически затворници. Попитан за затворниците, говорителят отговори: \"Законът трябва да се спазва. Когато е имало престъпления и решение на съда, когато хората са били осъдени, присъдата трябва да се изпълни.\" За статута на езика той отвърна, че вече има уговорка няколко региона да използват местния език например в някои училища, но \"езикът на Републиката е френският\".", "date": "2017.12.12", "title": "Френското правителство стопи надеждите за автономия на националистите в Корсика"}
{"url": "http://www.dnevnik.bg/biznes/2017/12/12/3096064_rabotodatelite_se_obiaviha_protiv_administrativnoto/", "text": "На днешното заседание на Националния съвет за тристранно сътрудничество представителите на работодателските организации се обявиха против административното увеличаване на минималната работна заплата, съобщи БТА. Бюджетът за догодина е разчетен при минимална заплата от 510 лв., с близо 11% по-висока от тазгодишните 460 лв., а днес тристранката трябваше да обсъди проектопостановление на правителството с този размер. Предложението се подкрепя от синдикатите, но всички представители на бизнеса очаквано се обявиха против. Министърът на труда Бисер Петков отбеляза, че работник, получаващ минимална заплата, ще взима чисто 397 лв. след като плати данъците и осигуровките си. Сумата превишава с 23% линията на бедност, която е 321 лв. Председателят на Асоциацията на индустриалния капитал в България Васил Велев отбеляза, че половината от работещите в ЕС са в страни, в които няма месечна минимална работна заплата. По данни, цитирани от Велев, средната заплата в страните без минимална заплата е с 60 процента по-висока от тези, в които я има. Където има по-зрели индустриални отношения и се договарят минималните заплати, има и по-високи доходи на трудещите се, заяви той. Велев направи сметка, че ако се добавят и начисления като клас прослужено време към минималната заплата, то съотношението минимална - средна заплата ще е над 51 на сто при средно 42 на сто за ЕС. В България над 400 000 души са на минимална работна заплата. Председателят на АИКБ прогнозира, че с това темпо на нарастване в области като Видин, Благоевград и Кюстендил съотношението минимална работна заплата към средна ще достигне към 85-90 процента. Според синдикатите увеличението е наложително. Те отказаха да участват в дискусии, които според тях се водят вече повече от двайсет години. От КНСБ посочиха, че минималната заплата в страната продължава съществено да изостава от другите страни -членки на ЕС. Работодателите и синдикатите подкрепиха предложението за ратификация на Конвенция 131 на МОТ, която да стане основа за договаряне на механизъм, по който минималното възнаграждение да се определя занапред. се очаква да даде възможност за договаряне на механизъм за определяне на минималното възнаграждение. Предстои уточнение по превода на един термин в конвенцията. Тристранката подкрепи приоритетите на българското председателство на Съвета на ЕС и предложения за промени на Наредбата за отпускане и изплащане на парични обезщетения за безработица и на Наредбата за пенсиите и осигурителния стаж.", "date": "2017.12.12", "title": "Работодателите се обявиха против административното увеличение на минималната заплата"}
{"url": "http://www.dnevnik.bg/bulgaria/2017/12/12/3095974_izlojba_-_pamet_za_politicheskiia_zatvor_belene/", "text": "Това не е първата изложба за концлагера Белене, но е първата, в която говорят лагеристите чрез своите документални свидетелства - писма и пощенски картички, спомени, рисунки. Лагерът има дълга история от края на 40-те години на миналия век с прекъсвания до 1987, когато там биваха въдворявани съпротивляващите се на \"възродителния процес\" български турци. В началото лагерът на остров Белене е чиста проба политически затвор Изложбата съдържа 18 пана, всяко от тях представящо биографично представител на една от 18-те групи от българското общество политически неудобни за комунистическия режим, които са били въдворени в лагера на остров Персин край Белене в края на 40-те и началото на 50-те години на миналия век. Дейци на опозиционния БЗНС \"Никола Петков\" и обикновени симпатизанти, хора от българската дипломация, от горяните, групата на свещениците - католически, православни и протестантски. от българското офицерство - само репресираните офицери са около 5 хиляди и много от тях са минали през затвора на остров Белене. Дори членове на комунистическата партия са били въдворявани само заради различно мислене... Един от оцелелите затворници - Петко Огойски, в словото си нарече комунизма политически наркотик, само привидно безвреден, в чието име са извършени много престъпления. Когато чете човек писмата и спомените на жертвите, добива представа не само за екстремните обстоятелства, при които се оцелява, но и за силата и добродетелите на духа, за човешката солидарност, благодарение на които оцеляването става възможно.. На откриването присъства и завърналия се отново в България благодарение на петицията на фондация \"Истина и памет\" отец Паоло Кортези, който призова да се извлече поука от миналото и да се съхранят постиженията на свободното общество. Председателят на ДАА \"Архиви\" доц. Михаил Груев с мрачно чувство за хумор отбеляза в словото си, че липсата на кръгла годишнина като повод за изложбата се компенсира от две други кръгли годишнини, без които затворът Белене нямаше да го има: 140 години от изобретяването на бодливата тел и 100 години от болшевишката октомврийска революция. Като ирония на съдбата той посочи и това, че изложбата се открива в същата сграда на ул. \"Московска\" 5 /сега там се намира Агенция \"Архиви\"/, която някога е служела за етапен арест на въдворяваните, оттук те са изпращани в Белене, без обяснения. Един от оцелелите затворници - Петко Огойски, нарече комунизма политически наркотик, само привидно безвреден, в чието име са извършени много престъпления. Госпожа Цвета Джерманова, която е била въдворена в лагера на 20 години заради изразяване на мнение, беше гост на изложбата и призова младите да бъдат \"умни, силни и да се борят винаги за истината\". Интерес към изложбата вече са проявили от провинцията, а контакт с организаторите може да бъде осъществен чрез фондация \"Истина и памет\", която има страница във фейсбук.", "date": "2017.12.12", "title": "Изложба - памет за политическия затвор Белене"}
{"url": "http://www.dnevnik.bg/zelen/2017/12/12/3096083_kabinetut_otlaga_glasuvaneto_na_koncesiia_za_bansko_za/", "text": "Утре правителството няма да гласува промяната в концесионния договор за ски зона Банско в национален парк Пирин, както се очакваше първоначално. Проекто решението се отлага за следващото заседание на кабинета, което ще се състои точно между Коледните и Новогодишните празници (27 декември), когато повечето хора си взимат отпуск, няма да са в София и има малка вероятност от протести. Това стана ясно след като днес министърът на екологията Нено Димов свика извънредна пресконференция, за да съобщи, че е взел решение да оттегли проекта като точка от дневния ред на заседанието на Министерски съвет тази сряда (13 декември). Като мотив за решението си за отлагане, взето днес, Димов посочи, че е редно да бъдат гласувани заедно двата проекта– за концесията и за плана за управление на Пирин, защото се отнасят за едно и също място. Планът за управеление обаче беше публикуван за обществено обсъждане, което приключва на 22 декември. Проектът за промяна в концесията с \"Юлен\" няма да бъде променян през това време и ще бъде внесен отново със същите предложения за промени в договора, каза още министърът. \"Не желая да взимам решения на инат. В търсенето на баланс оттеглям промяната в концесионния договор. Тя ще се гледа заедно с промяната в плана за управление на Пирин, който в момента е публикуван за обществено обсъждане до 22 декември. На следващо заседание ще внеса двете точки\", заяви министър Димов, а преди това изчете писмено съобщение с обяснения какво налага гласуването на двете решения за Пирин, заявени и на кръглата маса по темата в понеделник. \"При всички положения след 22 декември ще имам готовност с двете точки и се надявам на следващото заседание те да бъдат разгледани,\" обясни още екоминистърът. В отговор на въпрос Димов прогнозира, че след 22 декември експертите в МОСВ ще имат нужда от няколко дни, за да прегледат получените по време на общественото обсъждане становищата и предложенията по плана за управление на Пирин и да го внесат отново. Отново утре коалиция \"За да остане природа в България\"  организира протест в защита на планината и срещу решенията , свързани с плана и концесията в Пирин, които според тях озаконяват нарушения на концесионера, увеличават площта на концесията, засягат обекта на ЮНЕСКО като излизат от буферната зона (в която е ски зона Банско) и залагат големи сечи и строителство. На кръгла маса по темата преди ден  обаче трима министри от кабинета дадоха категорична заявка, че ще действат решително по казуса, за да има нови ски писти, кабинков лифт и промяна в договора отново със същия концесионер. Всички на срещата в един глас обявиха, че няма нередности и защитиха развитието на планинския туризъм във всички планини на страната.  Природозащитниците обаче отказаха  участие в събитието с мотива, че не са получили отговори на въпросите от предишната кръгла маса на 20 ноември по темата. Вместо това еколозите публикуваха над 100 въпроса на страницата на коалицията с искане министърът да отгвори на тях публично. Днес Димов каза, че не е разговарял с никого от бойкотиралите кръглата маса от вчера, но е прочел аргументите им. \"Направих всичко възможно да има максимална прозрачност на проекта на кръгла маса, на която бяха изяснени всички аспекти на решението. Целта беше всички заинтересовани страни да се убедят , че натрупаният с години проблем с изграждането на втори лифт на Банско трябва да бъде решен,\" заяви Димов пред журналистите. По думите му проблемът има два аспекта – екологичен и икономически и трябва да има баланс между тях, а той като министър на околната среда отговаря за спазване на екологичното законодателство, а в конкретния случай режимите по това законодателство се определят в Плана за управление на Пирин. Димов отново повтори тезата, че втори лифт не може да се изгради, без да има промяна в плана, не може да има и инвестиционни намерения за изграждане на спортни съоръжения, които да бъдат подложени на всички оценки за въздействието върху околната среда. Икономическият аспек, по думите му, се определя в концесионния договор, който трябва да бъде приведен в съответствие със законодателството. \"Припомням, че това е първият договор от този тип, подписан през далечната 2001 г. и има много несъвършенства в него, които трябва да бъдат прецизирани\", каза още Нено Димов.", "date": "2017.12.12", "title": "Кабинетът отлага гласуването на концесия за Банско за след Коледа"}
{"url": "http://www.dnevnik.bg/bulgaria/2017/12/12/3095837_komisiiata_za_konfiskaciia_obiavi_sdelkata_za_kaolin/", "text": "Комисията за незаконно придобито имущество (КОНПИ) обявява сделката за \"Каолин\" от 2000г. за незаконна, за да наложи запори върху имущество и сметки на Иво Прокопиев (съиздател на \"Дневник\" и \"Капитал\"). Ако не е била направена ревизия на приватизацията на дружеството, е нямало как да се намерят несъответствия между приходи и разходи. Това стана ясно от специалната пресконференция, която комисията даде, за да обяснява наложените запори на Прокопиев. Председателят на КОНПИ Пламен Георгиев не отговори ясно може ли комисията да обявява приватизационни сделки за \"незаконни\" (бел.ред - тя няма записано по закон такова правомощие) и не беше обяснено по каква методика е проверявана. Той мотивира връщането към приватизацията от преди 17 години (бел.ред. - КОНПИ може да проверя до 10 години назад) с факта, че са проверявали приходите от продажбата на \"Каолин\" на германската фирма \"Кварцверке\" през 2012 г. \"Няма как да е вярно твърдението, че придобиването на \"Каолин\" през 1999 г. е незаконно - дело за приватизацията на дружеството е приключило на три инстанции през 2004 г. с оправдателни присъди, припомниха Иво Прокопиев и адвокатът му Георги Атанасов. Те участваха в пресконференция веднага след тази на КОНПИ, която беше на издателите и на редакционния мениджмънт на \"Икономедиа\" по повод институционалния натиск над медийната компания. \"Тук сме да кажем истината. Една държавна институция, овластена с толкова права по закон, се ползва като бухалка за репресия. Целта на тези атаки – да бъде подчинена редакционната позиция на \"Капитал\" и \"Дневник\", заяви още той и нарече \"дребни мошеничества\" действията на КОНПИ и отрече да има несъответствия в личните му и това не семейството му финанси. Прокопиев каза, че Запорът, поискан от КОНПИ и наложен от Бургаския окръжен съд, е върху дялове и акции от капитала на 40 дружества, които са пряко и непряко контролирани от Прокопиев, запор на негови сметки и възбрана на имот в Созопол, обяви днес Пламен Георгиев. Именно заради имота и искането е било внесено в окръжния съд в Бургас (според Гражданско процесуалния кодекс, когато в искане за налагане на обезпечение е включен имот, то искането се гледа от съда по местонахождение на имота). Определението на съда е обжалвано, но това не спира влизането в сила на запорите. Ако се стигне до внасянето на иск за отнемане на имуществото, той ще е за над 199 млн. лева, обявиха от КОНПИ. Комисията твърди, че разминаване в личните приходи и разходи на Прокопиев е в размер на 14 млн. лева. Сумата до 199 милиона лева се получава заедно със 150-те милиона лева от сделката за \"Каолин\", както и с неприети за доказани други преводи на средства към Прокопиев или негови дружества отново от \"Каолин\". На въпрос дали ако сделката за \"Каолин\" не беше преценена за незаконна от КОНПИ е щяло да има установено несъответствие, Иванка Начева (един от инспекторите, извършвали проверката) отговори, че средствата от тази сделка \"не били с неясен произход, а били незаконни\". С което още веднъж потвърди, че са използвали сделката, за да мотивират иск за обезпечителни мерки. Oтвeтници пo евентуален бъдeщ иcĸ зa oтнeмaнe щe ca Ивo Πpoĸoпиeв, Гaля Πpoĸoпиeвa, \"Aлфa финaнc xoлдинг\" AД, \"Coлapпpo Xoлдинг\" AД, \"Aлфa Eнepджи Xoлдинг\" EAД и фoндaция \"Гpaждaнcĸи мeдии\". За последната организация, адвокат Георги Атанасов заяви, че дори вече не съществува като юридическо лице. Проверката на комисията е започнала в началото на годината, когато Иво Прокопиев стана обвиняем по делото за сделката за ЕВН. С принципа на случайното разпределение, от комисията обясниха факта, че е била поета от звеното на КОНПИ в Благоевград, където юристи и икономисти са се занимавали със случая. В средата на ноември, петчленният състав на КОНПИ е гласувал с четири гласа \"за\" и един против за проекта за решение за започване на производство. На особено мнение е била Лилянa Tepзиeвa (от квотата на президента). За нея Πлaмeн Гeopгиeв няколко пъти подчерта, че е избрана по времето на Росен Плевнелиев (трима членове на комисията са избрани от Народното събрание, а председателят се назначава от премиера - в случая от Бойко Борисов). Bъзpaжeниятa нa Tepзиeвa ca били, чe e пoвepявaн пepиoд пo-гoлям oт 10 години нaзaд (ĸoлĸoтo e paзpeшeнo пo зaĸoн), имa peшeниe нa BKC и нa диpeĸция \"Cдeлĸи\" ĸъм Aгeнциятa зa пpивaтизaция. Терзиева не присъстваше на пресконференцията. Попитан защо тя отсъства, Пламен Георгиев заяви, че на масата в БТА е нямало място за всички. Георгиев обясни, че се е въпреки че давността е изтекла и по повод на нея има окончателно съдебно решение, защото сделката по продажбата на \"Каолин\" е от 2012 г.а това влиза в законовия срок за проверката. \"Проверяваме източника на всеки един приход. Има приход преди пет години и ние трябва да видим дали е законен или не. Затова и трябва да проверим приватизационната сделка. Не излизаме от срока на периода. Ако \"Каолин\" беше продаден преди 11 години, тогава нямаше да проверяваме тази сделка, но продажбата е от 2012 година - от средата на проверявания период\", това Пламен Георгиев повтаряше в отговор на въпросите могат ли да проверяват приватизационни сделки. Той обаче каза, че друг такъв случай с приватизация досега в КОНПИ няма. След като КОНПИ стига до извода, че сделката по приватизацията на \"Каолин\" е незаконна, прави заключението, че всички следващи приходи от нея на Прокопиев са незаконни. \"Това са дребни мошеничества, целящи смут, натиск и шок в работата на изданията на \"Икономедия\" и в групите фирми, които ръководя, заяви Прокопиев. Нищо не е вярно от това, което комисията твърди за несъответствия\". Прокопиев припомни, че той и съпругата му Галя Прокопиева са били обект на пълни 10 годишни данъчни ревизии. Последната е приключила през 2013 година и по тях няма установено нарушение, а напротив, установен е излишък. По думите му но наложеният запор ще се отрази на бъдещи инвестиции и иновативни проекти. Той допусна, че не е изключено върху председателя на КОНПИ Пламен Димитров да е оказан натиск от главния прокурор. \"Ние сме готови да защитим себе си, изданията, принципите, заради които ги водим тези битки. Ако не бяхме готови, щяхме да сключим споразумение с хората, които неведнъж са го предлагали. Големият структурен проблем, е че в Народното събрание няма силна опозиция. Ако имаше, КОНПИ нямаше да бъде този озверявал звяр, който е\", заяви още Прокопиев. \"Определението е обжалвано в срока, в който успяхме да се подготвим. Мотивираното искане на КОНПИ е 150 страници, 27 папки класьори или четири кашона са доказателства, които по мое мнение са нещо, което няма отношение към спора\", заяви адвокат Георги Атанасов. От комисията за отнемане на незаконо придобито имущество се оплакаха от От думите на Георгиев се разбра още, че комисията е сезирала ДАНС заради изнасяне на класифицирана информация от проверката.  Иво Прокопиев обяви, че за началото на проверката на неговото имуществото е станало известно от интервю на Пламен Георгиев в началото на годината за в. \"Монитор\". Той отрече да е правил каквито и да е разпореждания с имуществото си, след като е станало известно за проверката на комисията. Във връзка с твърденията, че ДАНС е сезирана за теча на информация, адвокат Атанасов призова институциите да проверят и дали изказванията на Пламен Георгиев на пресконференцията не са изнасяне на класифицирана информация. Повод за това е фактът, че документите по преписката срещу Прокопиев са засекретени лично от председателя н комисията със заповед от деня, в който комисията образува производството за запор на имущество. Грифът значи, че съдът няма право да предоставя данни, в това число и на адвоката на ответниците, че той няма право да води записки и други. \"Средата в България предполага репресия за хора, които имат различно мнение. , но когато се наказват тези, които са склонни да критикуват хората с власт, когато средата в държавата позволява и насърчава репресията, това говори за опит за налагане на медийно пространство с едно единствено мнение. Никой няма да спечели от това, най-малко България или гражданите й\", заяви другият съиздател на \"Икономедиа\" Теодор Захов. Изпълнителният директор на \"Икономедиа\" Галя Прокопиева обясни, че запорът на КОНПИ ще се отрази на работата на компанията. \"На първо място има репутационен ефект, а медиите са в бизнеса с доверието. 20 години градим репутацията на журналисти, които спазват журналистическите стандарти и не може с такава лекота държавен служител да я руши абсолютно необосновано\", заяви Прокопиева. По думите й запорът ще попречи на предприятието, защото то не може да се финансира по проекти и да се развива нормално. \"Пречи на спокойствието на журналистите в него да си вършат работата. Държавата има претенции да конфискува мажоритарния дял от акции в \"Икономедиа\". Представете си, че успее, ще станем държавен вестник\", заяви още изпълнителният директор на компанията.", "date": "2017.12.12", "title": "Комисията за конфискация обяви сделката за \"Каолин\" от 2000 г. за незаконна, за да наложи запори на Иво Прокопиев"}
{"url": "http://www.dnevnik.bg/sviat/2017/12/12/3095965_po-dobre_spravedlivost_otkolkoto_nezavisimost_v/", "text": "Каталуня няма да търси едностранен път към независимостта и ще работи по-скоро за \"справедливо общество\", макар да не се отказва от формирането на самостоятелна държава. Това каза пред \"Файненшъл таймс\" Марта Ровира, вторият най-важен политик в съуправлявалата доскоро Каталунска републиканска левица (ERC), която най-непреклонно защитаваше идеята за отделяне от Испания. Ровира, която е заместникът на бившия вицепремиер Ориол Жункерас, е кандидатът, който ще се бори за премиерския пост,  ако Жункерас не излезе от затвора . \"Трябва да сложим край на частта от демократичния процес, включваща тези по-скоро символични декларации\", каза тя и обеща да работи за \"диалог\" с Мадрид, без да спира да има предвид нуждата от независимост като \"единствено решение\". Това е промяна в позицията на сепаратистите, които дълго бяха единодушни за нуждата Каталуня да си постави срок, в който да се отдели от Испания. За Ровира изборите на 21 декември ще са \"още един референдум\" за опитите на испанското правителство да \"преследва тези, които мислят различно\". По думите ѝ успех за лагера на независимостта ще значи, че Каталуня, \"вече обявила независимост\", но без да я прилага, може да \"продължи да отбелязва напредък по път към републиката\". Разнобоят в редиците на подкрепящите независимостта само дни преди изборите другата седмица, идва след проучвания на нагласите, според които листата на уволнения премиер Карлес Пучдемон \"Заедно за Каталуня\" е настигнала смятаната преди за фаворит партия на арестувания му бивш заместник Жункерас, който фактически призна прякото управление на Испания. Освен това поддръжниците на независимостта ще изгубят, според някои от изследванията,  мнозинството си в парламента в Барселона  - именно то им даде и възможност да съставят правителство през 2015 г. и да проведат референдум и да обявят независимост две години по-късно. \"Референдумът няма смисъл\" ERC междувременно се оказаха под натиск и заради документи, намерени при обиск от испанската Гражданска гвардия при Жозеп Мария Жове - бивш служители от министерството на икономиката на Каталуня, чието задържане тази есен предизвика мащабни протести. Според документите, цитирани от \"Ла вангуардия\", през октомври миналата година и Жункерас, и Ровира са се усъмнили в ползата от провеждането на референдум за независимост във формата, в който това се случи на 1 октомври 2017 г. (Мадрид обяви допитването за незаконно). Според текста Жункерас дори е казал, че ако се проведе едностранно, референдумът \"не би имал смисъл\" пред членове на Демократичната европейска партия на Каталуня (PDeCAT) на Пучдемон и бившия каталунски външен министър Раул Ромева. Последният - който формално оглавяваше коалицията между PDeCAT и ERC, спечелила предишните избори - обаче настоява, че макар Конституционният съд да е забранил допитването, то има сериозна подкрепа сред каталунците. \"Ще ни слушат на международно ниво, ако сме сериозни докрай... Ако поддържаме твърдо курса (към независимост)\", казва той. Несигурен е бил и бившият премиер Артур Мас (свикал предишния референдум на 9 ноември), както и други поддръжници на независимостта, според които сепаратистите може да \"станат за смях\", ако активността е ниска, каквато беше и на предишното допитване. И Жункерас, и Ровира тогава са настоявали, че ако няма съгласие с Мадрид, ще се повтори ситуацията от 9 ноември - допитване без никакви последици заради решението на съда. \"Правили сме го вече\", е казал Жункерас. \"Готов съм да рискувам да стана премиер и да ме арестуват\" На фона на преднината, която получи Пучдемон около митинга в Брюксел, и настояването, че все още е възможно едностранно да обяви независимост, бившият лидер каза, че след изборите ще се върне в Каталуня, ако поддръжниците на независимостта спечелят вота. Испания, която го обвинява в бунт и подстрекателство към размирици, доскоро го издирваше с европейска заповед за арест, но я оттегли (оставяйки в сила националната, действаща за територията на страната), а той остана в Белгия. Пучдемон оглавява листата и в партията му мнозина смятат, че трябва отново да оглави и правителството - пост, който заемаше между есента на 2015 и края на октомври 2017 г. \"Готов съм да поема риска да ме задържат, за да встъпя в длъжност\" като премиер, каза той, цитиран от \"Ел мундо\", като даде да се разбере, че все пак предпочита да не бъде задържан и не уточни как би опитал да заеме премиерската длъжност, ако все пак това се случи. Той поиска Мадрид автоматично да сложи край на прякото управление, ако поддръжниците на независимостта спечелят. Правителството на премиера Мариано Рахой настоява, че това управление има за цел политическа стабилизация, свързана именно с провеждането на нови избори. Същевременно той поиска от испанското правителство да се обърне към прокуратурата, за да спре всички съдебни действия срещу водачите на кампанията за независимостта, припомняйки, че именно централното правителство назначава главния прокурор.", "date": "2017.12.12", "title": "По-добре справедливост, отколкото независимост в Каталуня, каза водеща сепаратистка партия"}
{"url": "http://www.dnevnik.bg/evropa/novini_ot_es/2017/12/12/3096092_brjuksel_predlaga_obediniavane_na_informacionnite/", "text": "Европейската комисия предложи да се усъвършенстват информационните системи на Европейския съюз за управление на сигурността, границите и миграцията, предаде БТА. Предвижда се новите мерки да дадат възможност за обмен на информация и споделяне на данни между различните съществуващи системи. В момента информационните системи на ЕС не са свързани и данните от тях се ползват трудно. Това създава възможността част от данните да убегнат от вниманието на полицаите и граничарите, и терористи и престъпници да останат неразкрити, като използват множество или фалшиви самоличности, пояснява комисията. С едновременно съпоставяне на информацията в различните бази данни и опростяване на достъпа, граничарите и полицаите ще бъдат предупреждавани, ако някой използва множество самоличности или фалшива самоличност. Ако предложението бъде прието, занапред полицаите и граничарите ще проверяват документите за самоличност едновременно във всички европейски бази данни, а не в тази, която изберат. Ще бъде въведено биометрично съпоставяне. Общо хранилище на данни за самоличност ще предоставя обща биографична и биометрична информация, като например името и датата на раждане на граждани на държави извън ЕС. Предвижда се достъпът до тази единна система да бъде възможен и при проверки на пътя. Комисията предлага на правоприлагащите служители, които работят за предотвратяване, разследване, разкриване и съдебно преследване на тежки престъпления или тероризъм, да се осигурява достъп до нужната им информация за граждани на неевропейски държави. Тези служители ще имат достъп включително до данни от системи \"извън областта на правоприлагането\".", "date": "2017.12.12", "title": "Брюксел предлага обединяване на информационните системи за проверка на самоличност"}
{"url": "http://www.dnevnik.bg/bulgaria/2017/12/12/3096082_sled_otkaz_na_sudiiata_s_bednite_rodnini_v_primorsko/", "text": "Съдийската колегия на Висшия съдебен съвет (ВСС) не успя да избере председател на Административния съд в Бургас. Единият кандидат - Панайот Генков, известен от скандала с \"бедните\" бедните\" магистратски роднини, получили право на строеж в Приморско, се отказа изненадващо от надпреварата, а другите двама не успяха да съберат необходимото мнозинство. Четирима от съдийската колегия подкрепиха Веселин Енчев, който работи в съда от създаването му. Никой не подкрепи Христо Христов, който също е съдия в Бургаския административен съд. Деветима гласуваха \"против\" двамата. Така до избор не се стигна и ще трябва да се проведе нова процедура. Съдията от върховния административен съд Генков обяви, че оттегля кандидатурата си по време на изслушването му, информира пресцентърът на съдебния съвет. Не са известни мотивите му. Той бе назначен за временен шеф на съда през април от бившия председател на Върховния административен съд (ВАС) Георги Колев, който се мотивира с натрупания от Генков опит, \"личните му качества като отговорност и решителност\". Преди време колегията реши, че Генков, както и всички върховни магистрати, които желаят да станат административни ръководители, няма да подлежат на  проверка за професионални качества. Името на някогашния шеф на отделение във ВАС - Генков, нашумя през 2010 г. със скандала с т.нар. бедни съдийски роднини. Тогава се доказа, че през 2004 г. дъщеря му Ваня Генкова, тогава студентка, се е регистрирала в община Приморско, а скоро след това получила като крайно нуждаеща се право на строеж върху 430 кв.м на Буруната в града срещу 1677 лв. По-късно крайно нуждаещата се от жилище студентка построява хотел и продава апартаментите на баща си, а после  те са продадени на бизнесмени с дела, решавани именно във ВАС, включително от отделението на баща ѝ. Днес пред съдийската колегия той сподели впечатленията си за проблемите и актуалното състояние на съда и посочи като личен принос създаването на съдебна зала в сградата на затвора в Бургас. След отказа му от процедурата членовете на колегията единодушно решиха да прекратят участието му в надпреварата. Над четири часа продължи изслушването и обсъждането на кандидатите за шеф на Административния съд в Бургас. Това бе втората конкурсна процедура, която приключи без избор на административен ръководител. Предишното изслушване и опит за избор беше в края на февруари, когато сред тогавашните трима кандидати бе само Христо Христов, който участва и днес.", "date": "2017.12.12", "title": "След отказ на съдията с \"бедните\" роднини в Приморско съдебният съвет не избра шеф на бургаски съд"}
{"url": "http://www.dnevnik.bg/sviat/2017/12/12/3096049_kitaiskata_politika_v_sasht_koito_plashta_toi_poruchva/", "text": "Вашингтон се пробужда за огромния обхват и мащаб на операциите на Китайската комунистическа партия за оказване на влияние в Съединените щати. Главната цел на Китай е минимум да защити авторитарната си система от атака, а максимум - да я изнесе по света за сметка на Америка. Кампанията за оказване на влияние в чужбина е съществена част от по-голямата кампания на Китай за глобална мощ, която включва военна експанзия, преки чуждестранни инвестиции, трупане на ресурси и въздействане върху международните правила и норми. Тази част от китайския план обаче е най-непроницаемата и най-неразбираната. Стратегията на Пекин е първо да прекъсне критичното обсъждане на китайското правителство, а после да привлече влиятелни американци, за да съдейства за представяне на гледната точка на Китай. Страни като Австралия, Нова Зеландия и дори Канада са разтърсвани напоследък от разкрития, че Китай спонсорира опити за корумпиране на техни политици, университети, изследователски институти и компании. Водещи политици и мислители в САЩ тепърва започват да разбират проблема и обединяват усилията си в търсене на отговори. \"Ние много обсъждаме руската намеса в нашите избори, но китайските усилия за оказване на влияние върху обществената ни политика и основните ни свободи са много по-широко разпространени, отколкото осъзнават повечето хора\", каза републиканският сенатор от Флорида  Марко Рубио , който е председател на Конгресната изпълнителна комисия за Китай (КИКК). \"Това са цялостни усилия, с които те искат не само да популяризират себе си, но и да набелязват американци в Съединените щати.\" В сряда КИКК ще проведе изслушване \"Дългата ръка на Китай\" за разобличаване на усилията му да придобие политическо влияние, да контролира обсъждането на деликатни теми, да се намеси в многостранни институции, да заплаши защитници на човешките права, Рубио посочи филиалите на спонсорирания от китайското правителство Институт \"Конфуций\" в университетските комплекси в САЩ, които действат съгласно непрозрачни договори и често са обвинявани в намеса в свързани с Китай образователни дейности. Той каза, че трябва да се обърне внимание и на спонсорираните от Китай изследователски дейности на институти, преподавателски места и партньорства в интелектуалната сфера. Наскоро сп. \"Форин полиси\" подробно съобщи как бившият главен администратор на Хонконг Тун Чи-хва е харчил пари чрез своята Фондация за обмен между Китай и Съединените щати (ФОКСЩ), финансираща изследователски дейности във Факултета за съвременни международни изследвания на университета \"Джонс Хопкинс\", Института \"Брукингс\" и на други места. ФОКСЩ отрича да е лансирала китайската държавна идеология, но връзките ѝ са ясни. Тун е заместник-председател на орган, наречен Китайски народен политически консултативен съвет, който е свързан с Работния отдел на Обединения фронт - агенция на комунистическата партия, предназначена да насърчава партийните цели пред външни играчи. Получателите на тези финансови средства редовно настояват, че тяхната академична независимост е непокътната. Китай обаче използва нуждата на тези институции от пари, а примерите за автоцензура се увеличават. Изследователите разбират, че достъпът им до Китай зависи от това да не го дразнят. Издателствата се съгласяват Като въздейства върху тези, които имат влияние, Китай използва американци да носят посланията му до други американци. Това е много по-ефективно, отколкото тези послания да бъдат предавани от китайски служители, каза гостуващият сътрудник на Института \"Хувър\" Глен Тифърт. \"Необходимо е Вашингтон да признае, че институциите в САЩ се обръщат за пари към китайците, заяви той. Хората започват да питат до каква степен този, който плаща, поръчва музиката?\" Има и други начеващи усилия за привличане на вниманието към китайските дейности за оказване на влияние в чужбина. Националният фонд за демокрация публикува миналата седмица доклад, наречен \"Остра сила\" и проследяващ авторитарното влияние на Китай и Русия в няколко развиващи се страни. Като цяло усилията са насочени към това институциите в САЩ да обединят силите си за определяне на стандарти и най-добри практики за взаимодействие със свързани с китайското правителство субекти и когато се вземат китайски пари. Чрез събирането на информация и ресурси университетите може да успеят да устоят на китайския натиск и да се застъпват за академична почтеност. Продължава обаче да има огромно несъответствие между усилията на Китай и отговора на Америка. които долавя, и от отстъплението на  правителството на Тръмп  от насърчаването на ценностите на САЩ. В миналото Китайската комунистическа партия бе посветена на това да защитава вътрешните си репресии и строгия обществен контрол, но при президентското управление на  Си Цзинпин  Пекин все повече популяризира тази система като модел за развитие в чужбина и същевременно се стреми да формулира глобално управление, за да затвърди китайските практики. \"Трябва да признаем, че наистина се води борба както за идеология, така и за ценности\", каза Андрю Нейтън от Колумбийския университет. \"Ние спечелихме студената война, но историята не е свършила.\" Всички страни се стремят да оказват влияние в чужбина, упражняват мека сила и разпространяват пропаганда. Китайската комбинация от технологии, принуда, натиск, изключване и икономически стимули обаче надминава всичко, с което САЩ са се сблъсквали преди. Колкото по-скоро Съединените щати признаят тази реалност, толкова по-голям шанс имаме да отговорим. /БТА", "date": "2017.12.12", "title": "Китайската политика в САЩ: Който плаща, той поръчва музиката"}
{"url": "http://www.dnevnik.bg/kultura/2017/12/12/3096103_nacionalnata_biblioteka_podariava_za_koleda/", "text": "Националната библиотека \"Св. св. Кирил и Методий\" подарява едногодишни читателски карти като жест към любителите на книгите в навечерието на коледните празници. Безплатна едногодишна читателска карта може да получи всеки желаещ, стига да е навършил 14 години, се разбира от съобщение на сайта на библиотеката. Желаещите е необходимо да посетят сградата на бул. \"Васил Левски\" 88 и да представят личната си карта на гише \"Регистрация\" от 8:30 до 19 часа в работните дни до 22 декември, както и на 28 декември от 8:30 до 17 часа и на 29 декември от 8:30 до 15 часа. От Националната библиотека посочват, че безплатната карта осигурява възможност за ползване на място на колекциите ѝ, както и достъп до редица мултидисциплинарни и специализирани електронни бази данни с библиографска и пълнотекстова информация.", "date": "2017.12.12", "title": "Националната библиотека подарява за Коледа читателски карти"}
{"url": "http://www.dnevnik.bg/politika/2017/12/12/3096106_dsb_ministurut_na_ekologiiata_luje_za_koncesiiata_na/", "text": "Министърът на екологията Нено Димов е излъгал няколко пъти за концесията на ски зона \"Банско\", която трябваше да бъде одобрена на утрешното заседание на правителството, според ДСБ. Стефан Аврамов, който е експерт във Фондация \"Биоразнообразие\" и към ДСБ, каза на пресконференция, че министърът на околната среда Нено Димов е излъгал няколко пъти. Едната лъжа на Димов е, че площта на концесията не се увеличава, докато реалното увеличени е 11 пъти. \"Той излъга, че концесията не навлиза в областта на световното природно наследство - навлиза със 70 дка\", каза още Аврамов. Той добави и че очакваната концесия противоречи на плана за управление на парк \"Пирин\". (Вижте картите). Проекторешението се отлага  за следващото заседание на кабинета, което ще се състои точно между коледните и новогодишните празници (27 декември), когато повечето хора си взимат отпуск, няма да са в София и има малка вероятност от протести. Според Виктор Чаушев, който е председател на градския клуб по екология на ДСБ, повтарянето за нуждата от втори кабинков лифт е манипулация, защото няма заявено инвестиционно намерение за такова съоръжение. Марта Георгиева добави, че искат масово строителство и масови сечи, а никъде не е написано \"втора кабина\". Георгиева припомни хронологията със съществуващите нарушения по сегашната концесия. През 2011 г. тогавашният министър на екологията Нона Караджова за първи път призна, че е надхвърлена концесионната площ, а година по-късно отрече да има нарушение. Унищожението на защитена територия е престъпление, напомни Георгиева. Правителството на Орешарски предложи изменение на концесионния договор, а следващото правителство на Борисов отмени решението на Орешарски. През 2015 бе предложено даване на по-голяма територия без конкурс на същия концесионер - 10 пъти над договора от 2001 г. Тогава ДСБ бяхме факторът, който попречи това нарушение да се случи, каза Георгиева. \"Почти същото предложение с още по-груби претенции отново е на масата. Предлага се концесионният договор да се измени само няколко седмици преди влизането в сила на новия закон за концесиите\", каза Георгиева. Според закона, който влиза в сила от 1 януари, Европейската комисия трябва да бъде уведомена за концесията и трябва да се докаже, че претендентът е най-добрият. Създават се условия за конкуренция, които явно искат да бъдат избегнати, смятат от ДСБ.", "date": "2017.12.12", "title": "ДСБ: Министърът на екологията лъже за концесията на ски зона Банскo"}
{"url": "http://www.dnevnik.bg/bulgaria/2017/12/12/3096164_mazilka_ot_tavan_padna_v_bolnichna_staia_s_novorodeno/", "text": "Мазилка от таван падна в болнична стая в Смолян. Инцидентът става в помещение, в което се намира новородено бебе и майка му. Те са невредими, съобщава Би Ти Ви. По информация на медията болничната стая е била ремонтирана за последно преди около десетина години. По нея е нямало видими белези, че мазилката е напукана и може да падне. Изпълнителният директор на смолянската болница Марин Даракчиев уточни, че 80% от отделенията в болничното заведение са ремонтирани изцяло. В останалата част е правен ремонт преди четири години. Комисия ще извърши цялостен оглед, за да установи каква е причината за инцидента и има ли други опасни стаи. Дотогава в неремонтирания сектор няма да бъдат настанявани пациенти.", "date": "2017.12.12", "title": "Мазилка от таван падна в болнична стая с новородено"}
{"url": "http://www.dnevnik.bg/sport/2017/12/12/3096166_gremio_stigna_finala_na_svetovnoto_klubno_purvenstvo/", "text": "Шампионът на Южна Америка \"Гремио\" се класира за финала на световното клубно първенство. Бразилците спечелиха с 1:0 срещу \"Пачука\" след продължения. Ценния гол отбеляза Евертон в 95-ата минута, а в 110-ата Гузман от състава на мексиканския отбор беше отстранен заради втория си жълт картон. Мачът не предостави много вълнуващи моменти за запалянковците. Срещата приключи само с три точни удара - два за \"Гремио\" и един за \"Пачука\". Във финала бразилците ще играят с победителя от мача между \"Реал\" (Мадрид) и \"Ал Джазира\". \"Пачука\" владееше повече топката, но \"Гремио\" беше отборът, отправил повече удари към противниковата врата. Въпреки това добрите възможности не бяха много. В редовното време имаше един единствен точен удар, дело на мексиканците. В началото на първото продължение Евертон навлезе в наказателното поле от ляво и със силен диагонален удар вкара гола, който се оказа достатъчен за успеха на отбора му.", "date": "2017.12.12", "title": "\"Гремио\" стигна финала на световното клубно първенство след постен мач с \"Пачука\""}
{"url": "http://www.dnevnik.bg/sviat/2017/12/12/3096170_durjavniiat_sekretar_na_sasht_opredeli_ruskata_namesa/", "text": "Намесата на Русия в американските избори от 2016 г. бе проява на хибридна война от страна на Москва. Това заяви държавният секретар на САЩ Рекс Тилърсън. \"Президентът Доналд Тръмп ясно е казвал на няколко пъти, че две страни като САЩ и Русия не могат да си позволят да нямат продуктивни отношения, но днес случаят не е такъв и всички знаем защо\", каза Тилърсън пред служители на Държавния департамент в равносметка на работата си начело на американската дипломация, съобщава БТА. \"Русия избра да нахлуе в суверенна държава - Украйна. Русия избра да се меси чрез хибридна война в демократичния процес тук и в други страни\", каза още Тилърсън. Той добави, че американската стратегия с Русия била да се търсят области, в които могат да се намерят възможности за сътрудничество. Такава се оказала Сирия. \"Не сме всеки ден на една позиция, но в някои дни сме. Мисля, че и двете ни страни държат на единна и стабилна Сирия в края на цялата тази война\", каза Тилърсън. Държавният секретар на САЩ заяви, че ако се прибегне до военния вариант към Северна Корея след изчерпване на всички дипломатически решения, това за него би бил личен провал. САЩ ще увеличат натиска, докато Пхенян се включи по някакъв значим начин в диалог за спорната й ядрена програма.", "date": "2017.12.12", "title": "Държавният секретар на САЩ определи руската намеса в американските избори като \"хибридна война\""}
{"url": "http://www.dnevnik.bg/photos/2017/12/12/3095568_fotogaleriia_svetovnite_snimki_na_denia_-_12_dekemvri/", "text": "Мъж, облечен като крал Хенри VIII позира за снимки в Лондон, Великобритания.", "date": "2017.12.12", "title": "Фотогалерия: Световните снимки на деня - 12 декември 2017 г."}
{"url": "http://www.dnevnik.bg/sport/2017/12/12/3096183_laipcig_napravi_nova_greshka_borusiia_dortmund_vze/", "text": "Вторият в Бундеслигата - \"Лайпциг\", направи трета поредна грешна стъпка в преследването на водача \"Байерн\". Сребърните медалисти от миналия сезон завършиха 1:1 с \"Волфсбург\" като гост. С точката \"Лайпциг\" събра 27 точки и е на седем от баварците. Шампионите могат да увеличат преднината си на десет, ако спечелят домакинството си срещу последния \"Кьолн\", който продължава да е без победа в първенството. \"Волфсбург\" поведе в 15-ата минута с гола от дузпа на Верхаег. \"Лайпциг\" пое инициативата и създаде повече възможности, но до почивката не успя да вкара. Гостите изравниха в 52-ата минута, когато Халщенберг насочи точно топката в долния ляв ъгъл след подаване на Поулсен. Дивок Ориги изпусна да върне преднината на \"Волфсбург\" в 78-ата минута. \"Борусия\" (Дортмунд) спечели първата си победа в първенството от края на септември насам. Жълто-черните стигнаха до 2:0 срещу \"Майнц\" и с 25 точки се изкачиха на четвъртото място. Победата дойде с головете на Сократис и Шинджи Кагава след почивката.", "date": "2017.12.12", "title": "\"Лайпциг\" направи нова грешка, \"Борусия\" (Дортмунд) взе първа победа от септември"}
