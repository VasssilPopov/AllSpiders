{"url": "http://www.dnevnik.bg/sport/2017/10/15/3060169_hettrik_na_ikardi_donese_pobedata_na_inter_v_derbito/", "text": "Интер\" подчини \"Милан\" в  голямото дерби на Италия  и грабна победата в 167-ата среща между двата милански гранда на ниво Серия А. Мауро Икарди беше големият герой за \"нерадзурите\" и реализира хеттрик за успеха с 3:2, който изкачи тима му на второто място в класирането. Капитанът на \"Интер\" се превърна в първия футболист, който отбелязва хеттрик в \"Дербито на малката Мадона\", както е известен сблъсъка между двата тима, от 2012 г. Тогава отново играч на \"Интер\" го стори - Диего Милито. \"Нерадзурите\" продължават да нямат загуба от началото на сезона, докато \"Милан\" записа четвъртото си поражение от осем мача и остава на 10-о място. \"Росонерите\" са с отрицателна голова разлика 12:13 и вече са в серия от три поредни загуби. След сравнително спокойни първи десетина минути, \"Интер\" имаше шанс да открие резултата. Антонио Кандрева стреля без подготовка и изненада Донарума, но ударът му срещна гредата. \"Нерадзурите\" бяха отбора, който играеше по-директно, търсеше по-често атаката и бяха възнаградени. В 28-ата минута комбинация между Данило Д'Амброзио и Кандрева завърши с пробив на последния, той центрира остро към Икарди и капитанът на \"Интер\" засече топката в мрежата – 1:0. Дежурният голмайстор на \"нерадзурите\" отбеляза своя първи гол от игра от август месец насам, след като последните му попадения бяха от дузпи. \"Милан\" опита да отговори, но срещу себе си срещна много добре организиран отбор на \"Интер\", който най-вече в средата на терена контролираше действията. Триото Галиардини, Борха Валеро и Весино действаше много активно и спираше всяка една опасна атака на \"росонерите\". Фланговете на символичните гости не работеха и това допълнително улесни \"Интер\", който усили присъствието си главно в центъра. До края на първата част футболистите на Винченцо Монтела така и не намериха път към вратата на домакините и логично изоставаха. Те обаче вдигнаха сериозно оборотите през втората част и излязоха като преобразени, Буквално след подновяването на играта \"Милан\" се впусна в атаки и положенията пред Ханданович следваха едно след друго. В 49-ата минута \"росонерите\" изравниха, но попадението на Матео Мусакио беше отменено заради засада. Последваха две много опасни атаки, при които Ханданович трябваше да се намесва. И в двата случая словенският страж спря удари на Фабио Борини. В 56-ата минута обаче Ханданович беше безпомощен и \"Милан\" изравни. Борини подаде към Сусо, а изстрелът на испанеца с левия крак влетя в далечния ъгъл – 1:1. Попадението веднага стресна символичните домакини и последваха силни минути за \"нерадзурите\". Първо Весино беше много близо до гол, но ударът му мина на сантиметри от страничния стълб. В 63-ата минута отново Маурио Икарди беше в прегръдките на своите, извеждайки \"Интер\" за втори път напред. Аржентинецът засече с много атрактивен удар от въздуха подаване на Иван Перишич. \"Милан\" не се предаде и оползотвори силната си игра през втората част. Футболистите на Монтела бяха по-добрите след почивката и след втория гол на Икарди тотално доминираха на терена. Те отново изравниха в 81-ата минута, а автор на гола беше Джакомо Бонавентура. Халфът засече остро центриране в наказателното поле, първоначално Ханданович се намеси, но след това изпусна топката в мрежата си. Всичко отиваше към трето поредно равенство 2:2 между двата отбора, но драмата стана пълна в заключителните минути. В 90-ата Рикардо Родригес необмислено фаулира Д'Амброзио в наказателното поле и по този начин \"Интер\" получи дузпа. Икарди се нагърби и от бялата точка реализира деветия си гол в Серия А за сезона по много хладнокръвен начин.", "date": "2017.10.15", "title": "Хеттрик на Икарди донесе победата на \"Интер\" в дербито на Милано"}
{"url": "http://www.dnevnik.bg/analizi/2017/10/15/3059951_obedinenieto_vdiasno/", "text": "Обединението на демократичната общност около ДСБ и \"Да, България\" не е славен, но е необходим акт. То е от същия характер като решението на онзи, който сам си счупил прозорците на къщата, да ги смени, преди да дойде зимата. Умно решение, но не и повод за особена гордост. Христо Иванов и генерал Атанас Атанасов направиха своя анонс за смяната на стъклата. Сега остана да не ги изпотрошат при монтажа. Доброто дотук е, че, изглежда, са осъзнали предимствата на здраво слепения стъклопакет пред единичните маджуносани крила. Санирането на демократичната десница ще трябва да стане изключително със средства на клиента обаче. Правителството и присъдружните му медии не само няма да финансират и подкрепят операцията със специална програма, но и активно ще я саботират. Саботажът ще включва презрително мълчание, ехидни забележки за качеството на дограмата и хвърляне на камъни по нея от случайни минувачи. Някои от тези камъни може да дойдат и отвътре. Малцина също така ще са склонни да дадат кредит за тази операция в самото ѝ начало. Затова ще са нужни и много усилия, и търпение. Но санирането не бива да се точи месеци – толкова много търпение никой вече няма. Иванов и Атанасов говорят за година и половина до изборите за европейски парламент – това е прекалено дълъг хоризонт и те трябва да са готови с ремонта много по-рано. Капаните пред обединението са такъв тип псевдодилеми, които уж го поставят пред невъзможен избор. Която и страна от дилемата да избере, обединението ще сгреши, независимо дали е с шапка или е гологлаво: Новото обединение ще бъде вкарано веднага в обяснителен режим дали е достатъчно дясно. Отговорите, които лидерите засега дават на този въпрос, не успяват да го затворят. Или се твърди, че лявото и дясното са загубили своето значение у нас (което е частично вярно), или се налагат понятия като \"демократична общност\", които са коректни, но са прекалено мъгляви, абстрактни и беззъби. Идентификацията по оста ляво - дясно е важна, защото огромното мнозинство от хората се ориентира по нея. Подобна идентификация спестява и многословни обяснения. В този смисъл най-точно и икономично би било обединението да се позиционира в  , като \"Да, България\" е по-центристката, а ДСБ – по-дясната формация. Подобно деление не би създавало нерешими пречки и напрежения, особено ако още в самото начало стане ясно по кои въпроси двете организации са съгласни да не са съгласни. Нещо повече, това определение е вярно в българския контекст, където център-дясното е проевропейско, продемократично и реформаторски настроено по отношение на съдебната система и борбата с корупцията. По същия начин стои и въпросът с избора между консервативно и либерално. ГЕРБ напоследък инвестира в идеологически консервативни институти и говорители, но не с цел сам да се позиционира в консервативния спектър, а да внася идеологически смут сред евентуални конкуренти в дясното. И наистина самата идея, че Борисов е повече консерватор, отколкото либерал, е философско-антропологически оксиморон. Това не пречи на Борисов да провежда (чрез проксита) леки идеологически диверсии с цел да постави опонентите си в ъгъла – \"а вие сега либерали ли сте или консерватори\". Разбира се, като оставим ГЕРБ настрана, в Европа има възраждане на един консерватизъм от \"патриотичен\" тип, чиито изразители са Орбан, Льо Пен и АфД. Но идеята ДСБ и \"Да, България\" да избират между Орбан и Меркел, да са между Макрон и Сидеров, е просто абсурдна. В крайна сметка и двете формации са доста по-центристки. В тях има много консерватори, но те са от типа на Бърк, Оукшот и Скрътън, а не съмишленици на Фараж, Джамбазки и крайната десница в Европа. В този смисъл дилемата либерали-консерватори пред дясното обединение е фалшивка, тиражирана с цел то просто да не се състои. Тъй като ГЕРБ в третия си мандат се превърна в откровено про-Пеевска формация, най-лесният начин дясното обединение да се идентифицира е като \"не-Пеевска десница\". Но подобна персонализация би била грешка, изключително удобна точно за опонентите и враговете на дясното обединение. Те са тези, които искат да сведат всичко до личностен конфликт, те са тези, които обясняват всичко в българската политика с два \"клана\", две \"олигархически групи\" и пр. ГЕРБ отдавна се адаптира към персонализираната среда. За да оцелеят, те от време на време си позамиват ръцете, лицето и огледалото, като кажат, че \"Пеевски си е тръгнал\", или като върнат лиценза на някое оръжейно предприятие. В този смисъл, вместо да персонализира политическата си идентификация като \"анти-Пеевска\" или \"анти-Борисов\" (разликите между двете опции са по-скоро естетически), дясното обединение трябва да се придържа към важните си структурни и принципни аргументи. Основното е, разбира се, моделът на управление през последните десетина години, условно наричан КОЙ. Но тъй като и това е вече клише, добре е десните да са винаги конкретни и да назовават нещата точно: – пленената, захваната държава, чиито институции се използват за уреждане на частни интереси; – безконтролността на прокуратура, чиято уредба и Венецианската комисия вече определя като куриоз в Европа; – \"независимите регулатори\", които бездействат, когато е нужно, а се месят, когато не трябва, и по този начин се стига до необосновани печалби за монополистите и сриване на банки като КТБ; – самата неразплетена афера КТБ, която е рекламната витрина на модела на управление; – токсичната медийна среда, при която повечето медии търгуват медиен комфорт за правителството срещу протекции от управляващите; – натоварването на най-бедните със сериозна данъчна тежест заради липсата на необлагаем минимум; – шикалкавенето по отношение на казуси като \"Белене\" и остатъците от \"Южен поток\", поради което държавата продължава да налива милиарди и да се ангажира за още повече разходи в бъдеще, без да са ясни обществените ползи от всички тези начинания; – по-бавното икономическо развитие (в сравнение с преки конкуренти като Румъния) и липсата на чуждестранни инвестиции заради липсата на доверие в страната; – разкраченото положение на правителството по въпроси като санкциите срещу Русия. Този списък може и трябва да бъде продължен и той е истинската задача пред обединениeто вдясно. Персонализацията на политиката не трябва да води до отклоняване от нея. \"Ще се коалирате ли с ГЕРБ щом сте в център-дясното\" – ще е първият въпрос, който присъдружната правителствена преса ще отправи към дясното обединение. Ако оттам кажат, че няма да се коалират при никакви обстоятелства, ще ги обявят за ирелевантна секта, която може да е шумна, но не пречи на властта. Ако кажат пък, че ще се коалират, ще ги обвинят в безпринципност. Всяка партия и коалиция е създадена с цел да управлява, да приложи идеите си на практика. Десните не трябва да се хващат в капана, че целта им е да са винаги в опозиция – това ги прави да изглеждат неефективни мърморковци и отблъсква гласоподаватели. Така че, за да избегнат подобни капани, те трябва да са готови да управляват с партии, които   горепосочените идеи,  , до който партньорите се придържат към тях. В този смисъл грешката на РБ не беше, че влезе в правителството с ГЕРБ, а че не излезе единен от него, когато ГЕРБ провалиха конституционната реформа през декември 2015 г. (Тук може да се спори дали декември 2015 г. е била най-подходящата дата за излизане – \"историческият компромис\" преди това беше друг възможен, по-ранен момент. Но така или иначе общият аргумент остава валиден.) Участието във властта не трябва да се подценява – то е централната (инструментална) ценност в партийната политика, която дава възможност на една формация да реализира идеите си. За тази цел могат и трябва да бъдат правени компромиси, но разбира се, в границите на основните принципи. Когато те се нарушат, излизането от властта е задължително. Тук РБ се провали и с право трябва да бъде критикуван. Но заради този опит десните не бива да се отказват от бъдещи възможности да управляват в коалиция  . Просто трябва да са достатъчно единни и ефективни в защитата на собствените си идеи – участието във властта или опозицията са просто инструменти за преследване на тази цел. *** В заключение, голяма част от избирателите в център-дясно са изнервени от липсата на ефективно собствено представителство. От една страна, на тях им е омръзнало страната да тъне в заблатената шуробаджанашка уютност, станала хранителна среда на привилегировани, всеядни хипопотами. От друга страна, тези избиратели не искат неефективно представителство от рода на дискусионен клуб, философски кръжок или общество за наблюдение на грабливите птици. Дясното обединение трябва да избегне и шуробаджанашката опасност (опитът на РБ показа, че и тези изкушения не са му чужди), и опасността да се превърне във фейсбук група или чат. Затова са нужни не коментари и бабуване как работата да стане. Още по-малко са нужни коментари от рода на това защо тя няма да стане по принцип. Тази работа – с всичките ѝ организационно-практически детайли – просто трябва да се свърши най-накрая. Защото и на всеки философ е ясно, че добрата къща има нужда от прозорци.", "date": "2017.10.15", "title": "Обединението вдясно"}
{"url": "http://www.dnevnik.bg/bulgaria/2017/10/15/3059957_bulgarski_korab_e_zadurjan_na_put_za_sardiniia/", "text": "Товарният кораб \"Севън стар\" (SEVEN STAR), пълен със скрап, бе задържан при пристигането си на италианското пристанище Салерно. Плавателната машина е с български флаг, а неин собственик според световната база данни \"Екуасис\" (Equasis) и Руския корабен регистър е компанията \"Лоу сий шипинг мениджмънт ко.\" (LOW SEA SHIPPING MANAGEMENT Co.) с централа във Варна, съобщава БТА. Товарът от опасни отпадъци от желязо ще бъде разтоварен и поставен под запор. Следващата спирка на плавателния съд трябвало да бъде Ористано, Сардиния, където товарът щял да бъде първоначално свален. Италианските власти от доста време са подозрителни към товари от скрап, пристигащи в Сардиния. Не е ясно какво се случва с промишлените отпадъци, включващи смачкани автомобили, електроника, пластмаса, маслени филтри на двигатели, домакински електроуреди и други, в Сардиния, която няма преработвателни и рециклиращи фабрики и съоръжения, отбелязва изданието. Италианските власти подозират или незаконно стоварване някъде в Сардиния, или във водите на острова, или пък по-нататъшно трансбордиране на отпадъците към други държави. Твърди се, че Сардиния се е превърнала в регионален център за отпадъци. Отпадъчните товари по правило не изискват документи, сертифициращи този брак в съответствие с международната регулация, уточнява изданието.", "date": "2017.10.15", "title": "Български кораб е задържан на път за Сардиния"}
{"url": "http://www.dnevnik.bg/sport/2017/10/15/3059959_keniec_specheli_sofiiskiia_maraton_s_rekordno_vreme/", "text": "Кениецът Бармао Кипрооно спечели 34-ото издание на  Софийския маратон . Той преодоля трасето от 42.195 километра с рекордното време от 2.14:49 часа и беше по-бърз с близо три минути от мароканеца Ахмед Насеф. Победителят наложи много високо темпо на последната обиколка и беше недостижим за своите съперници. Успехът и рекордното му време донесоха общо 9000 лева на Кипроно от наградния фонд. На старт застанаха 4410 участници, от които 744 бяха чужденци, обявиха организаторите, като посочиха, че това е двойно повече от миналогодишния маратон. При жените победата също беше за Кения, след като Рут Матебо финишира с най-добро време. Тя спря хронометрите на 2.40:30 ч., като с успеха си тя спечели и големия джакпот от 20 000 лева. След победата си на маратона във Варна и третото си място в Стара Загора кенийката се нуждаеше от задължителна победа в столицата, за да вземе допълнителния бонус. Двама българи се наредиха в челната десетка при мъжете и жените. Радосвета Симеонова завърши пета при дамите с 2.46:10, а при мъжете Димчо Мицов финишира седми с 2.26:42 часа. \"Миналата година бягах за първи път и не познавах трасето, конкуренцията. През този сезон повече се готвих за маратона на София. Промених изцяло тренировъчния процес. Доволна съм. Знаех, че съм готова за лично постижение. Радвам се, защото изпълних целите си - станах пак шампионка на България, слязох под 2.50 часа. За мен това е много добро постижение. Целта ми е олимпиадата в Токио\", коментира Симеонова. На дистанцията от 10.5 километра доминацията беше за България. Първите четири места при мъжете бяха за българи, а  Митко Ценов  триумфира за 33:25 минути, следван от Стоян Владков с 33.55 минути, Иво Балабанов с 34.02 минути и Сава Тодоров с 34.06 минути. В същата дистанция при жените най-бърза беше Оливера Йевтич (Сърбия) с 37:38 минути, пред българките Диляна Минкина с 39:46 минути и Таня Димитрова с 40:08 минути. В полумаратона Йоло Николов се нареди пети 1.07:39 часа, а кенийците окупираха подиума, като победител стана Нелсон Черутич с 1:06:00 часа. Втори на две секунди завърши Бърнард Китур, а трети на 16 секунди се нареди Гидеон Косгей. При жените Кристин Ойго от Кения триумфира с 1.15:02 часа, следвана от българките Маринела Нинева с 1.19:38 часа и Мария Враич с 1.23:51 часа.", "date": "2017.10.15", "title": "Кениец спечели Софийския маратон с рекордно време"}
{"url": "http://www.dnevnik.bg/sport/2017/10/15/3059976_spas_rusev_za_purvi_put_ot_10_godini_levski_niama_da_e/", "text": "Собственикът на  \"Левски\"  Спас Русев обясни, че гледа на клуба като на бизнес и заради това вярва, че ще има успехи. Той нарече придобиването на футболния клуб като възможност покрай сделката за \"Виваком\". \"В България повечето собственици гледат върху футболните клубове като трофеи или като задоволяване на собственото си его. Аз го гледам като чист бизнес, всяко действие, ако няма икономическа смисъл и обосновка, не го правя\", каза Русев в предаването \"Код Спорт\". \"Винаги съм бил привърженик на \"Левски\", но никога не съм се виждал в ролята на собственик. Покрай сделката с \"Виваком\" се създаде икономическа предпоставка – парите, които \"Виваком\" дава на \"Левски\", да бъдат използвани по най-ефективния начин.\" Русев определи оставката си, която подаде по-рано през годината, не като бягство, а като сигнал, че нещата не са вървели добре. Той отново изрази готовност да напусне, ако някой разбира по-добре от него. В края на февруари Русев обясни, че \"Левски\" е във фактически фалит, и затова обяви, че напуска клуба. Осем месеца по-късно собственикът на сините каза, че за първи път дружеството няма да е на загуба. \"Тогава сигурно е бил, след като сме го написали. \"Левски\" се финансира основно от няколко спонсорски договора, които са общоизвестни, от приходи от телевизионни права и всички останали елементи, които всеки един клуб получава. Също така и от умелото управляване на ресурса, с който разполагаш. Мога да кажа, че тази година за първи път от десет години \"Левски\" може би ще завърши на печалба. Да не казваме \"печалба\", да не звучи гръмко, но за първи път от десет години няма да е на загуба. Балансът ще е положителен\", каза Русев. Той коментира и предстоящата битка на  конгреса на БФС . Русев не се ангажира, че \"Левски\" има кандидат за президентския пост. \"От  изказването на Сираков  разбирам, че той няма такива намерения. Така че опцията и алтернативата за нас е ясна. Ние във всички случаи ще бъдем зад футболистите, които са произлезли от \"Левски\". Освен това Боби Михайлов категорично доказа неговите мениджърски качества като президент\", добави собственикът на \"Левски\".", "date": "2017.10.15", "title": "Спас Русев: За първи път от 10 години \"Левски\" няма да е на загуба"}
{"url": "http://www.dnevnik.bg/biznes/2017/10/15/3059977_okolo_70_ot_obshtestvenite_poruchki_sa_naglaseni/", "text": "Ако се решат трите важни проблема пред развитието на бизнеса, прогнозираният ръст на брутния вътрешен продукт от близо 4%, който в момента е реалистичен, може да стане дори по-висок. Става дума за липсата на човешки ресурси, административните тежести и нивото на корупция. Това обясни в интервю пред БНР председателят на управителния съвет на Асоциацията на индустриалния капитал в България Васил Велев. Овладяването на корупцията, единият от трите проблема, който спъва развитието на бизнеса у нас, Васил Велев коментира, че решението му зависи от политиците и гражданския сектор. В борбата с корупцията няма видим напредък. Според анкетите 70% от обществените поръчки са нагласени, това е оценка на бизнеса, посочи председателят на АИКБ. Програмата за намаляване на административната тежест, обявена от правителството, според Велев се движи в добро темпо: \"Ако се запази или даже се ускори това темпо, това ще е една от възможностите за ускоряване на растежа през следващата година.\" По въпроса за недостига на квалифицирани кадри в икономиката Велев обясни, че човешки ресурси липсват по няколко причини, като най-главната от тях е емиграцията: \"Над един милион работоспособни българи са напуснали страната ни в годините на прехода. България за разлика от останалите централно и източноевропейски страни е затворила вратите си и е ограничила всячески, изкуствено, в противоречие с политиката на Европейския съюз имиграцията. Примерно в едно предприятие не могат да работят повече от 10% граждани на трети страни - няма такова европейско ограничение.\" Велев посочва, че синя карта има само за IT сектора, а има \"вопиющ недостиг\" на машинни инженери, на инженери по електроника и електротехника. В образованието бълваме кадри със специалности \"държавна администрация\", \"икономика\" и хуманитарни профили, а имаме огромен недостиг на инженерно-технически кадри. Призивът на Асоциацията на индустриалния капитал за поредна година е да се планират в бюджета държавни стипендии за дефицитни специалности, така че да има икономически стимули за младите хора да се насочват към тях. \"Впоследствие бизнесът ще предложи стипендии на тези, които останат след втори курс да учат технически науки, ще предложи конкретни стипендии за конкретни предприятия, но те трябва да попаднат в университетите в тези специалности, за да може да бъде осъществена изобщо тази среща.\" Според Велев дори веднага да се направи реформа в образованието, резултатите ще дойдат след 5 -10 години, а кадри са нужни веднага. \"Затова ние казваме, че трябва да се променят рязко политиките по миграци - да спрем да насърчаваме износа на човешки ресурси и да облекчим вноса.\" Големия процент млади хора у нас, които нито учат, нито работят, Васил Велев коментира с високия процент на ромско население, в България и Румъния е най-висок в целия Европейския съюз и може да се търси корелация на тези два проблема - неучещи и неработещи млади хора, които трябва да бъдат активизирани с общи усилия. \"Политиките на държавата трябва да са такива, които да мотивират хората да се обучават и да работят, а не да чакат помощи и да недоволстват, че те са малки.\" Като отбеляза, че няма необходимост от кардинална промяна в политиката по доходите у нас, Васил Велев повтори тезата на работодателите, че доходите растат по-бързо от икономиката и по-бързо от производителността. Производителността расте с 3-4% процента, а доходите - с 10-11%, каза Велев и допълни, че България е сред първите 30 процента от държавите в света според размера на доходите.", "date": "2017.10.15", "title": "Около 70% от обществените поръчки са нагласени, твърдят от бизнеса"}
{"url": "http://www.dnevnik.bg/bulgaria/2017/10/15/3059988_boris_djonsun_i_ekaterina_zaharieva_zadvijiha_procesa/", "text": "България и Великобритания препотвърдиха двустранните си отношения в сферата на отбраната и сигурността, както и в съвместната работа за европейската перспектива на Западните Балкани. Това стана след срещата на министъра на външните работи Екатерина Захариева с колегата ѝ Борис Джонсън. В своя шеговит стил бившият кмет на Лондон нарече усилията на двете страни като процеса \"От София до Лондон\", съобщиха от външното министерство. Захариева е на двудневно посещение в Обединеното кралство, като по време на разговора си с Джонсън двамата са обсъдили срещата на върха за Западните Балкани , която ще се проведе през май 2018 г. по време на българското председателство на Съвета на Европейския съюз. Няколко месеца по-късно Лондон пък ще домакинства среща на страните на Берлинския процес. Захариева отбеляза, че председателят на Европейската комисия Жан-Клод Юнкер и върховният представител Федерика Могерини вече са подкрепили разширяването. \"Сигурен съм, че председателството ви ще бъде много успешно. Това, което правите в Западните Балкани, е много важно за нас и ви подкрепяме\", каза от своя страна Джонсън. \"За всяка една държава трябва да има план за присъединяване. Нашият опит показва, че хората на Балканите не искат да бъдат повече разделени. Колкото по-дълго продължава интеграционният процес, толкова повече рискове има да се увеличи демотивацията\", допълни Захариева.", "date": "2017.10.15", "title": "Борис Джонсън и Екатерина Захариева задвижиха процеса \"От София до Лондон\""}
{"url": "http://www.dnevnik.bg/photos/2017/10/15/3059943_fotogaleriia_trudnoto_nachalo_sled_isliamska_durjava/", "text": "Сирийският град Кобани се възстановява бавно и в изолация след ключовата победа над \"Ислямска държава\" Победата доведе до психологически обрат във войната в Сирия и Ирак. Три години след като кюрдските бойци прочистиха града си от ислямистката групировка, местните хора все още оплакват мъртвите и се чувстват изоставени от международната общност в борбата си да се възстановят.", "date": "2017.10.15", "title": "Фотогалерия: Трудното начало след \"Ислямска държава\""}
{"url": "http://www.dnevnik.bg/sport/2017/10/15/3059990_biletite_za_inter_i_milan_sa_prodadeni_za_rekordnite/", "text": "Всички 80 хиляди билета за дербито на Милано между \"Интер\" и \"Милан\" са продадени, обявиха от пресслужбата на \"нерадзурите\". Сумата е 4.8 млн. евро и е рекордна за италианската  Серия А , допълниха от клуба. Двата тима се изправят един срещу друг тази вечер на \"Джузепе Меаца\" в 219-ото издание на големия сблъсък. \"Интер\" е на второ място в Серия А с 19 точки от досегашните си седем мача. \"Милан\" не се представя толкова убедително напоследък и има 12 точки, заемайки 12-ата позиция. Предишният рекорд в италианския футбол за най-голям приход от билети е от 2015 г., отново в двубой на \"Интер\". Преди малко повече от две години \"нерадзурите\" приеха шампиона  \"Ювентус\"  и победиха с 2:1. Продадените билети пък бяха на стойнсот 3.9 млн. евро. За последните 18 месеца двата милански гранда похарчиха повече от 500 млн. паунда за трансфери в опит да се върнат на върха в италианския футбол. За последно \"Милан\" спечели титлата през 2010-11, а \"Интер\" година по-рано. Средната цена на билетите за мача е около 60 евро, а с цифрите, които от клуба домакин обявиха, се нареждат до \"Арсенал\". \"Артилеристите\" заработват средно по 4.8 млн. евро от всеки мач на \"Емиратс\", като имат най-скъпите билети във Висшата лига. Според статистиката повече от топ 5 първенствата на Европа заработва единствено \"Реал\" (Мадрид) – 4.9 млн. евро. Сблъсъкът между \"Интер\" и \"Милан\" е тази вечер от 21.45 часа.", "date": "2017.10.15", "title": "Билетите за \"Интер\" и \"Милан\" са продадени за рекордните 4.8 млн. евро"}
{"url": "http://www.dnevnik.bg/sport/2017/10/15/3060001_sharapova_triumfira_s_purva_titla_ot_dve_godini_i/", "text": "Мария Шарапова спечели титлата на турнира в китайския град  Тянджин . Рускинята победи представителката на Беларус Арина Сабаленка със 7:5, 7:6 (8) и взе първи трофей от 2015 г. Шарапова, която се завърна след 15-месечно наказание за употреба на допинг, участваше в седми турнир. Тя изоставаше с 1:4 и в двата сета, но се справи с 19-годишната Сабаленка за 2 часа и пет минути. Това е 36-а титла за 30-годишната рускиня в турнири от WTA. Последният финал, който рускинята игра беше през май 2015 г., когато спечели Откритото първенство на Италия. \"Това е невероятен момент за мен. Наистина тази титла ще остане завинаги в моето съзнание и ще я помня цял живот. Минах през толкова много неща в последно време и се радвам, че успях да спечеля трофей. Имах много тежки моменти в мача, Арина игра много силно и определяно я чака добро бъдеще\", каза Шарапова. Тя не получи \"уайлд кард\" за \"Ролан Гарос\", а на \"Уимбълдън\" беше контузена, но успя да вземе участие на  US Open . В Ню Йорк Шарапова отново игра като поканена и отпадна в четвъртия кръг след загуба от Анастасия Севастова от Латвия. За турнира в Китай настоящата №86 в световната ранглиста получи \"уайлд кард\". Тя проби подаването на Сабаленка още в първия гейм на мача, но след това загуби четири поредни. Рускинята успя да се върне до 3:4, а после направи нов решителен пробив, за да спечели първата част. Във вторият сет ситуацията беше още по-заплетена за носителката на пет титли от Големия шлем. Тя изоставаше с 1:5, но спечели пет поредни гейма, преди да се стигне до тайбрек. В решаващия гейм Сабаленка спаси три мачбола, но след това допусна двойна грешка и даде титлата на своята опонентка.", "date": "2017.10.15", "title": "Шарапова триумфира с първа титла от две години и половина"}
{"url": "http://www.dnevnik.bg/razvlechenie/2017/10/15/3060015_otlichie_za_nai-dobur_film_po_kniga_poluchi_istanbul/", "text": "Награда за най-добър филм по книга взе режисьора Ферзан Йозпетек за филма \"Истанбул червен\", създаден по мотиви от собствения му едноименен роман. Отличието бе връчено на церемония в Националния дворец на културата. Това съобщиха организаторите на на кино-литературния фестива  CineLibri. Международното жури, в състав Кийра Чаплин, Бруно Куле, Дориана Леондеф и Илиян Джевелеков, избра филма сред 8 екранизации на книги от тази и миналата година. Отличието е било присъдено на лентата заради оригиналния режисьорски и кинематографичен подход към темата за пътуването към себе си и копнежа за промяна, пречупени през спомена за едно идилично минало. Филмът е своеобразно продължение на книгата, но остава верен на духа и атмосферата на текста. Ферзан Йозптек е роден в Истанбул, но от 17-годишен живее и работи в Италия. В първата му книга \"Истанбул червен\" има много от неговата лична история, а на корицата е снимка на майка му. Във филмовата адаптация участват известни актьори от турски произход Халит Ергенч, Туба Бюйюкюстюн и Мехмет Гюнсюр. За създаването на екранизацията режисьорът снима в родния си град Истанбул за първи път от 16 години. Самият Истанбул е одухотворен и присъства във филма с носталгична красота като илюстрация на настроението на героите. Днес в България пристигна друг от специалните гости на CineLibri – израелският писател Давид Гросман. Настоящият носител на международната награда \"Ман Букър\" предстои да се срещне утре с президента на България Румен Радев. На 18 октомври в литературен клуб \"Перото\" авторът ще присъства и на още една среща – с българските читатели, които ще могат да научат повече за творчеството му. Фестивалът продължава с прожекциите на филмите от програмата до 22 октомври.", "date": "2017.10.15", "title": "Отличие за най-добър филм по книга получи \"Истанбул червен\""}
{"url": "http://www.dnevnik.bg/bulgaria/2017/10/15/3060023_bankata_za_razvitie_ne_generira_depoziti_ot_grajdani_i/", "text": "Новият председател на Управителния съвет и изпълнителен директор на Българската банка за развитие (ББР) Стоян Мавродиев заяви пред \"Канал 3\", че няма никакъв шанс финансовата институция да фалира. Той отрече банката да има някакви проблеми и определи като \"фалшиви внушения\" атаките срещу него и ББР от страна на пет извънпарламентарни партии. След като се разбра, че Мавродиев, който е бивш ръководител на Комисията за финансов надзор (КФН), ще бъде поставен начело на Банката за развитие от \"Да, България\", ДСБ, ДЕОС, \"Зелените\" и Български земеделски народен съюз  обявиха, че това ще доведе до нов провал на правителството и БНБ . В обща позиция те призоваха \"Министерският съвет незабавно да упражни правомощията си за опазване на парите на данъкоплатците, които финансират ББР, и да промени решението за назначаване на Стоян Мавродиев и неговия приближен Румен Митров за изпълнителни директори на банката\". Въпреки протеста им,  Българската народна банка одобри номинацията му.  Кандидатурата му дойде от Министерството на икономиката, което смени финансовото като принципал на банката. \"Атаката, че ББР е е следващата КТБ са фалшиви внушения. Банката за развитие има забележителни резултати - при 2 млрд. лв. активи има 44 млн. лева печалба, което е много висок резултат. Тя е с най високия кредитен рейтинг в България, не генерира депозити на граждани и няма риск от фалит тип КТБ. Това е много добре изглеждаща финансова институция\", заяви Мавродиев, като допълни, че такава банка и по правило не може да фалира, тъй като е собственост на държавата. Докато бившият председател на КФН обясняваше за добрите резултати на ББР от \"Канал 3\" въртяха няколко надписа на информационната си лента. Единият от тях гласеше \"Българската банка за развитие - банката на правителството и добрите кредити\", а другият - \"Българска банка за развитие - парите идват\". Мавродиев допълни, че всеки момент трябва да започне да се прави подробен анализ на състоянието на банката. След като той е готов, ръководството на ББР ще даде пресконференция. Тогава най-вероятно ще се даде и информация кои са фирмите и физическите лица, които са взели най-големи кредити. Стоян Мавродиев разказа и как е решил да се занимава с политика. Това е станало преди повече от 10 години. \"Повярвах в амбицията на тогавашния кмет на София Бойко Борисов, който каза, че ще работи България да е по-добро място за живеене. Мисля, че постига забележителни резултати\", каза още бившият шеф на КФН.", "date": "2017.10.15", "title": "Банката за развитие не генерира депозити от граждани и няма риск от фалит тип КТБ, обяви Мавродиев"}
{"url": "http://www.dnevnik.bg/sviat/2017/10/15/3059994_konservatorite_na_sebastian_kurc_pecheliat_izborite_v/", "text": "Австрийската народна партия на външния министър Себастиан Курц печели най-много гласове на  изборите в Австрия , сочат първите прогнозни резултати. Победителят, който е и кандидат за канцлер, обяви, че не изключва нито една възможност за коалиция и допуска дори правителство на малцинството, ако преговорите се провалят. С 31.6% от бюлетините според проучване на агенция SORA партията на Курц ще бъде първа политическа сила в страната и това увеличава шансовете на лидера ѝ и досегашен външен министър да стане най-младият премиер в Европа. Втора според първоначалните данните от екзит пол беше крайнодясната Партия на свободата, но докато резултатите се обновяваха, тя беше изместена от социалдемократите на досегашния канцлер Кристиан Керн. Впоследствие местата отново се размениха и към 22:30 ч. българско време крайнодесните имат 27.4, а социалдемократите - 26.8%. Либералната Neos и \"Листа Пилц\" - партия на отцепилия се от \"Зелените\" депутат Петер Пилц ще преминат бариерата от 4%, за да влязат в парламента, според данните от това проучване. Към 19:30 ч. българско време обаче \"Зелените\" получават 3.9 на сто от вота. Числата обаче са базирани на гласовете, пуснати в избирателните секции, но не и на стотици хиляди бюлетини, изпратени по пощата. Избирателната активност според SORA e била 79% - по-висока от тази преди четири години, когато бюлетини пуснаха почти 75% от имащите право на глас. \"Себастиан Курц е, смятам, еднозначният победител, но ще имаме окончателен резултат едва в четвъртък,\" каза президентът Александер ван дер Белен. \"В близките дни ще водим разговори,\" каза още държавният глава, но не коментира възможни имена за новия кабинет. Самият Курц каза за обществения оператор ORF, че е благодарен за \"историческата победа\" и че иска да намери път към \"култура на взаимността\" и да разговаря с всички политически и социални играчи. Резултатът е \"поръчка за промяна на страната,\" обясни той. За сравнение на предишните избори през 2013 г. социалдемократите бяха първи с 29.26% (по това време под лидерството на Вернер Файман), а консерваторите получиха 25.98%, следвани от Партията на свободата на Щрахе, която събра 17.54 на сто от гласовете. Тя остана и единствената от трите големи партии, която не смени лидера си от последния вот насам. Лидерите на най-големите партии не коментираха първите резултати. Това обаче направи заместник-председателят на Партията на свободата и бивш кандидат-президент Норберт Хофер, който написа: \"Вярвам, че победителят днес е демокрацията. Хората гласуваха за промяна.\" По-късно, попитан \"Керн или Курц\", лидерът на крайнодесните Щрахе отговори лаконично: \"Щрахе\". Впоследствие той добави уклончиво, че предстои да види коя партия е \"за\" промяната, предава \"Ди пресе\". Проучванията още преди вота отреждаха най-добрия резултат за АНП на Себастиан Курц. Те създадоха и  очакването , че крайнодясната Партия на свободата може да се превърне във втора политическа сила в страната. Въпреки това успехът ѝ и възможността тя да участва в управлението биха разтърсили из основи (както искаше и самият Курц) австрийската политика, доминирана десетилетия наред от коалиции между консерваторите и социалдемократите. Резултатът ще даде на Курц и мандата да изпълни основните си искания - да затвори минаващите през Австрия и Средиземноморието мигрантски маршрути и да ограничи социалните  помощи  за бежанци, както и за чужденци, които са прекарали в страната по-малко от пет години. Част от тази реторика му помогна да измести Партията на свободата от положението ѝ на първа сила в проучванията, което тя заемаше близо година до тази пролет. След вота Щрахе отново обвини Курц, че с обещанията си на практика е откраднал програмата на крайната десница. \"Доволни сме от този огромен успех и едно е ясно: близо 60 процента от австрийското население гласува за програмата на Партията на свободата.\" Коалиционни възможности Разпределението на мандатите според данните на двете агенции сочи, че най-голямо мнозинство биха имали АНП и социалдемократите с най-малко 110 места в парламента, но е малко вероятно те да работят заедно. Заедно с крайнодесните Курц би имал сходно мнозинство. На теория е възможен и вариантът социалдемократите да направят коалиция с крайнодесните - биха имали над 100 места или повече от необходимите за мнозинство 92 депутати в 183-местния парламент. В Австрия партията с най-добър резултат обикновено получава възможност да състави правителство. Напрежението между Курц и канцлера Кристиан Керн означава, че досегашната коалиция може и да не се повтори. Според \"Ройтерс\" то дава на  Партията на свободата  и шанса да бъде балансьор в преговорите. Безпрецедентен по данни на вътрешното министерство е и броят на бюлетините, пуснати по пощата - 889 000. Това е близо една седма от броя на всички регистрирани гласоподаватели, които са около 6.4 милиона души. Преброяването им се очаква да започне в понеделник.", "date": "2017.10.15", "title": "Консерваторите на Себастиан Курц печелят изборите в Австрия, сочат първите резултати"}
{"url": "http://www.dnevnik.bg/sport/2017/10/15/3060013_fotogaleriia_emocii_i_usmivki_na_sofiiskiia_maraton/", "text": "                        4410 участници се включиха в 34-ото издание на  . От тях 744 бяха чужденци, което е два пъти повече от миналогодишното издание на надпреварата.", "date": "2017.10.15", "title": "Фотогалерия: Емоции и усмивки на Софийския маратон"}
{"url": "http://www.dnevnik.bg/sviat/2017/10/15/3060038_iran_i_siriia_osudiha_poziciiata_na_trump_po_iranskoto/", "text": "Иран разчита на съпротивата на Европа срещу президента на САЩ Доналд Тръмп, за да защити подписаното през 2015 г. иранско ядрено споразумение, съобщиха ирански медии, цитирани от ДПА,съобщи БТА. \"Съпротивата на европейците ще покаже дали ядреното споразумение може да продължи или не\", заяви иранският външен министър Мохамад Джавад Зариф. Иран ще се придържа към споразумението докато го правят и европейските партньори, добави той. В петък Тръмп обяви, че това споразумение не е в интерес на САЩ и предупреди, че може и да го анулира. Сега Конгресът на САЩ ще има 60 дни да реши дали да възобнови санкциите на САЩ срещу Иран. Сирийското външно министерство осъди правителството на президента Доналд Тръмп заради позицията му по иранското ядреното споразумение и заяви, че това ще изостри регионалното напрежение и ще застраши сигурността и мира. \"Сирия осъжда агресивните политики на правителството на САЩ, които са срещу интересите на народа и ще засилят напрежението в региона и света\", заяви официален представител на министерството, цитиран от агенция САНА.", "date": "2017.10.15", "title": "Иран и Сирия осъдиха позицията на Тръмп по иранското ядрено споразумение"}
{"url": "http://www.dnevnik.bg/bulgaria/2017/10/15/3060042_sled_protest_i_zadrustvane_dvijenieto_prez_dunav_most/", "text": "Причина за забавянето днес е кадрови проблем от румънска страна, заради който са били отворени по-малко трасета за товарните автомобили, каза областният управител Албена Георгиева. Засега, за момента там работят, четири или пет трасета.", "date": "2017.10.15", "title": "След протест и задръстване движението през \"Дунав мост 2\" е възстановено"}
{"url": "http://www.dnevnik.bg/analizi/2017/10/15/3058263_za_jivota_kato_borba_i_borbata_za_jivot/", "text": "Трудно е да си журналист в днешно време. Трудно и неблагодарно. Когато си журналист, трябва да задаваш въпроси. Не само въпросите на удобството, а и въпроси, които \"могат да ти изядат хляба\". А зададеш ли ги, рискуваш твоето работно място да се окаже празно. Депутати и вицепремиери да ти размахват пръстите на своето искрено неразбиране. Как така? Той се осмели да ме пита за това това, което другите ежедневно премълчават? Каква наглост? Каква безпардонност? Но иначе, твърдят тези, същите, с характерната за политиката арогантност, ние не сме отправяли заплахи. Нас пак не са ни разбрали. Именно ние сме жертвите на безскрупулните журналисти, но сме толкова добрички, че и през ум няма да ни мине да им правим \"гейтове\". Вместо това ще се съдим.  И за какво точно ще се съдим? За обикновена проява на професионализъм? За това, че сами сме определили определени политически групи като \"шайка\", а когато съдбата най-сетне ни се е усмихнала и ни е дала възможност и ние да отхапем парче от пая на благата, които се полагат на политиците, на момента сме станали част от същите политически групи, които довчера сме критикували? И когато сме седнали на трапезата на тайната политическа вечеря, във време, в което огромна част от българския народ е разпната от обстоятелствата, които не спираме да обливаме с думи, докато в същото време делата ни спят дълбоко, ние сме станали абсолютно безкритични към същите тези политически групи.  Трудно е да си човек в днешно време. Трудно и неблагодарно. Това е част от твоята най-важна мисия – да запазиш своята човечност. Въпроси, които наистина задаваш и на другите, но най-вече отправяш към себе си. Какво търся тук? Как мога да бъда по-добър? Къде сгреших? Как да поправя стореното? И така нататък.  Но днес човекът се е превърнал в боксова круша в лицето на цялата показност, на цялата разпищоленост на времето си. Нещо, за което помагат основните съвременни блага – социалните мрежи и Великата мрежа. Повечето хора са свикнали винаги да им се усмихват, винаги да ги лайкват, да ги замерят с виртуални палци и сърца. Нищо, че често снимките им са все по-малко човешки, както и думите, които изричат. Свикнали сме да бъдем добрички един към друг и това е, което ни съсипва. Не търпим никаква критика. Не правим разлика между критика, която помага и обикновеното критикарство, което масово се шири по нашите славни земи. Синове сме на юнашко племе и сме се отдали на племенните инстинкти на предхристиянските времена – око за око, зъб за зъб. Дори тези от нас, които се тупат в гърдите като най-големите християни. Защото те са християни, защото те са повече част от племето, което по някакви исторически обстоятелства е приело християнската вяра, отколкото част от племето на християните. Не се свеним да принасяме жертва след жертва на нашия най-голям идол: Парата. Затова и не разбираме онези друговерци, които не й се кланят. Които се гнусят от нея. Които я възприемат не като тоталната и най-висша цел на съществуването си, а като едно обикновено средство за постигане на цели.  Най-обичаното ни средство е пиарът. Той е новината на деня. Една новина, която е неизменно съобразена с нашите неизменни изисквания. Една новина, която ние подаваме към медиите, а после я четем и възторжено цъкаме с език: \"Вижте само колко хубаво са го написали! Браво! Браво!\" В новина, която прилежно сме си платили. И която е прилежно публикувана. В любимата ни снимка на нас самите, която обикаля по вестниците, защото ние сме им я изпратили. В обичайния съпровод на един банков превод...  Често говорим за това колко пари дават партиите на медиите, за да ги отразяват. Какви са бюджетите за политически пиар. И вижте какво става! Когато политиците ги канят по телевизора, те вече свикнаха, че си плащат за това. Те изобщо не правят разлика, че има авторски предавания. Че не всяка новина е платена. Че не могат вечно да се крият зад щита на тлъстите бюджети, предвидени за медиите. Че не могат да отговарят само на въпроси, които са написали те самите. Че въпросите могат да бъдат и други. Че има журналисти, които не се свенят да питат за това, за което те се свенят да говорят. Защото именно това им е работата!  И тогава става скандалът. Несвикналите да отговарят, подхвърлят уж невинни реплики, в които всеки запознат с родния журналистически (без никакво извинение) батак може да прозре едни съвсем явни заплахи. Може да види как по време на живо предаване този, който би трябвало да отговаря за делата на своите хора, невинно подхвърля как столът, на който седи питащият, в скоро време може да бъде опразнен. Как този, който се прехранва със задаване на въпроси, може да изяде хляба си със задаването на същите тези въпроси.  И изведнъж всички се оказваме скандализирани! Това вече престъпи всякакви граници! Ами не! Границите от години са престъпени. Батакът става все по-лепкав и всепроникващ. Потъваме в подвижните пясъци на непроведените си битки. На битките, които вечно отлагаме за \"после\", защото \"сега не им е времето\". Защото \"точно сега съм изморен\". Защото \"първо трябва да разходя кучето, а после да карам детето на детска\". Потънали сме вече до шията, когато изведнъж се усещаме и започваме да викаме: \"Помооощ! Помооощ!\" Но дали ще ни чуе някой? Дали ще ни се притекат на помощ в последния момент? Това никой не може да каже.  Хубавото е поне, че същите социални мрежи и на същата Мрежа, които често играят не особено положителна роля в съприкосновенията ни с реалността, могат и да създават реалност. Могат да бъдат използвани като медия, в която наистина има и платени съобщения, има и армии от тролове. Но която дава възможност за публично говорене на всеки, които поиска. Която позволява на всеки да изкрещи в отчаянието си. И викът му да отекне извън тесните простори на физическото му жизнено пространство. А когато \"Помооощ!\" се превърне в статус, тогава помощта незабавно идва. Защото има видимост. И няма как да няма реакция.  В най-добрия случай този, който \"невинно\" е казал на журналиста, че така последният ще изяде хляба си, изяжда своя собствен хляб тъкмо с тези си думи. Или поне завидна част от хляба. За съжаление в повечето случаи този, който ще изсърба попарата, която сам си е надробил, не е истинският проблем. Защото той е само проявление на проблема. Той не е същината, а едно бледо нейно отражение. Така че ще видим какво ще правим. Решението предстои. И все пак масовите реакции и проявленията на онова, което днес все повече масово се низвергва и което се нарича гражданско общество, ще помогнат за решението.  Животът е тежък, особено нашият пуст балкански животец. Особено в страни като нашата, в които масово не се живее, а се живурка. В които симулирането на живот се е превърнало в начин на живот. И все пак животът е борба. Онзи, истинският живот. За който сме чели в литературата. Животът, който има смисъл. Смъртта е неизбежна и дебне отвсякъде. Теченията са силни и само плувците оцеляват. Дано само повече от нас се научат да плуват. И не само да се научат, но и да свикнат, че са длъжни да учат и другите. В противен случай завинаги ще живеем в страна на удавници. В страна, която ще ражда и спасители, но те никога няма да са способни да спасят и една десета от давещите се. В страна, в която няма кислород. В страна, чиито въздух се е превърнал в гъста вода, която навлиза в белите ни дробове. В страната на Потъналите.  Живеем в свят, който се подчинява на законите на еволюцията. Който е създаден чрез законите на еволюцията. А какво е еволюцията, ако не една вечна борба за живот? Борба, която по обстоятелствата на нашето съществуване точно в този свят, точно в тази минута, сме длъжни да водим. Борба, в която можем и да паднем, все пак това е част от плавилата на играта. Но и борба, която придава смисъл на нашето съществуване. Борба, която ни е направила, която ни прави и която ще продължава да ни прави човеци. ", "date": "2017.10.15", "title": "За живота като борба и борбата за живот"}
{"url": "http://www.dnevnik.bg/biznes/2017/10/15/3059327_prihodite_na_hotelierite_prez_avgust_dostigat/", "text": "През най-натоварения за летния туристически сезон месец - август, хотелиерите отчетоха рекордни приходи - 23.7 млн. лв., или с 8.3% повече в сравнение с година по-рано. Увеличението на приходите от чужди граждани е с 9.3%, а от българи - с 4.0%. На фона на нарастваща леглова база и непълна заетост - 62.3% (с 0.1% по-ниска от август 2016 г.), собствениците на места за настаняване са посрещнали повече туристи за по-дълъг престой. Чужденците остават средно за 5.7 нощувки, а българите - за 3.3, сочат данните на Националния статистически институт за месеца. Вижте в графиките как се е променял броят на нощувките през месеца по години, как нарастват приходите на хотелиерите и колко са хората, нощували в хотелите в трите черноморски области - Варна, Добрич и Бургас. Данните са на Националния статистически институт за август от 2012 до 2017 г. ", "date": "2017.10.15", "title": "Приходите на хотелиерите през август достигат рекордните 324 млн. лв. (графика)"}
{"url": "http://www.dnevnik.bg/sviat/2017/10/15/3059467_izbori_dnes_v_dolna_saksoniia_sa_purvi_test_za_merkel/", "text": "Избори днес за парламент на Долна Саксония - втората по големина германска провинция - са първият тест за канцлера Ангела Меркел пред гласоподавателите преди началото на преговори за нова коалиция на федерално ниво в средата на следващата седмица.", "date": "2017.10.15", "title": "Избори днес в Долна Саксония са първи тест за Меркел преди коалиционните преговори"}
{"url": "http://www.dnevnik.bg/intervju/2017/10/15/3058636_d-r_lesli_martin_proekt_dulgoletie_optimistite_umirat/", "text": "Така накратко д-р Лесли Мартин описва труда, върху който работи от 20 години. Основата му всъщност е положена преди близо един век, когато проф. Люис Термън от \"Станфорд\" подбира над 1500 деца и юноши, за да проследи как ще се разизват и от кои фактори в живота им зависи дали ще пораснат здрави или не. Но експериментът продължава и в зрялата възраст на избраните, а след това - и до края на животите им. С времето това се превръща в най-подробното и мащабно изследване за стареенето в света. След смъртта на автора му, финалният анализ на целия този труд е поет от учените Хауард Фрийдман и Лесли Мартин. Те обединяват вскички открития на Термън с още десетки научни разработки по темата, издавайки през 2011 г. на практика научно обоснована рецепта за дълголлетие в около 300 страници - \"Проект \"Дълголетие\". Д-р Лесли Мартин ще бъде лектор във  второто издание на \"Форум Дълголетие\" в София в края на октомври . \"Дневник\" се свърза с нея за интервю със съдействието на организаторите от фондация Credo Bonum. - Права сте, хората обичат списъци и макар че няма универсална рецепта за успех, има няколко неща, за които установихме, че са особено важни при повечето хора. Първото е да се посветиш на занимание, което искрено те вълнува, и да работиш усърдно по него. Открихме, че усилената работа, дори когато е свързана със стрес, не е вредна, ако човек я намира за смислена и съществена. Всъщност открихме, че хората, които са намерили призванието си и са го последвали, независимо колко е стресово то, имат по-дълъг и удовлетворяващ живот от останалите. Второто е да отделиш време за контактите си с хората. Обаждай се на роднините си, вечеряй с приятели, общувай със съседите, присъедини се към някой клуб или организация. Хората с повече социални контакти живеят значително по-дълго от тези, които са по-изолирани. И в допълнение - когато в отношенията си с другите можеш да направиш нещо за тях, резултатът е още по-добър, така че бъди активен, помогни с нещо и това ще помогне и на теб самия! Трето, движи се постоянно. Всички знаем, че физическата активност е важна, но много хора вярват, че това означава да се придържаш към някакъв определен режим и определен вид тренировки. Да, ние потвърдихме, че движението е важно, обаче открихме и, че не е толкова важно какво точно е то, стига да е редовно. Така че намерете нещо, което обичате да правите, защото така ще ви е приятно да го правите често. За мен това е тичането и разходките в палнината, за най-добрата ми приятелка е йога и танци, за майка ми - градинарство. Всичките вършат работа! - Степента в която всеки от факторите влияе на качеството на живот варира в зависимост от индивидуалните обстоятелства. По отношение на личността например, виждаме ясна закономерност с добросъвестността (упоритостта, разсъдливостта, отговорността) - това е най-добрият знак за дълъг живот, както и за успех в кариерата и чувство на удовлетворение. Открихме, че стресът сам по себе си не винаги е лошо нещо - много често важните неща в живота са трудни и причиняват стрес. Той е вреден, когато чувстваме, че губим контрол над нещата (и често пъти това е вътрешен стрес, предизвикан от лоши отношения с другите у дома или на работа). Но ако се стресираме, докато работим по неща, които са смислени и важни за нас, тогава това е по-скоро благотворно, отколкото вредно. - Трите, които изброих в началото, са верни в общия случай, но наистина степента, в която влияят, зависи от индивидуалните обстоятелства. Социалните контакти, добросъвестността и физическата активност изглеждат благотворни за всички хора, но ползите се виждат повече при едни, отколкото при други. Разбира се, има и фактори, неподвластни на контрола ни като гените ни или токсините в околната среда. Но мисля, че е по-важно да помним, че всичко се вписва в живота ни по сложни начини и вместо да се фокусираме върху нещата, които не можем да контролираме, е по-добре да се съсредоточим върху тези, които можем. - Не съм променила нещо съществено в поведението си, но начинът ми на мислене се промени. На първо място, въпреки че винаги съм обичала приятелите и семейството си, се научих да ги ценя още повече, защото си дадох сметка колко са важни тези човешки връзки. Второ, винаги съм била \"работохолик\" и родителите ми ме плашеха, че с преработването си тичам към гроба. Аз им вярвах и се чувствах виновна, че работя прекалено много, но продължавах. Откритията ни в \"Проект \"Дълголетие\" обаче ми помогнаха да разбера, че това, че работя много не ми вреди, защото е нещо, което обичам и обогатява живота ми. Така че се отървах от чувството си за вина и сега се наслаждавам на работата си още повече. И накрая - аз съм разведена, а пък общоприетата норма е, че трябва човек да е женен и че разведените трябва да намерят нов партньор, за да имат добро качество на живот или  даже за да подобрят здравето си . Открихме обаче, че особено за жените няма особени видими ползи от брака. Хората, които се радват на добър брак имат по-здрав и дълъг живот, но картината е почти идентична и при тези, които нямат дългосрочни връзки в живота си, докато при разведените, които са се оженили повторно, резултатите не са толкова добри. Животът на повторно омъжените жени не се увеличава по никакъв начин спрямо жените, които не са намерили нов партньор след развода. Това ми помогна да проумея, че не ми е необходимо да търся нов партньор. Ако се случи - добре, но ако не се случи съм спокойна, защото имам здрави връзки с приятелите и семейството си. - Трудно е да се каже кое е най-важното, защото различните изводи се отнасят за различни ситуации. Понеже е най-лесното нещо, което можеш да промениш в живота си, може би бих посочила откритието за значението на общуването и социалните контакти. Най-изненадващото определено беше откритието, че най-щастливите и оптимистични деца имат най-кратки животи. Макар че е много добре да посрещаш кризисни моменти с оптимизъм (защото ако не вярваш, че нещата ще се подобрят се демотивираш да продължаваш да се бориш за това, което си заслужава), постоянният оптимистичен подход и начинът на мислене, че \"всичко ще бъде наред, нищо лошо няма да ми се случи\", се оказва неудачен за основа на всички решения в живота, защото те подлага на повече рискове. Хората, които разчитат на тази логика, постоянно правят дребни компромиси, но те се натрупват и в крайна сметка съкращават години от живота им - например не си слагат предпазен колан, забравят или отлагат да се ваксинират, хранят се неразумно, имат нередовен сън и т.н. - Предполагам, че отговорът на този въпрос е индивидуален, но не познавам много хора, чиято цел е да имат кратък живот. Познавам хора, които искат да живеят колкото може повече, но с високо качество на живота. И мисля, че точно в това е красотата на \"Проект \"Дълголетие\" - общата равносметка от него е, че нещата, които ни помагат да живеем по-дълго, са същите, които правят животите ни богати и смислени.", "date": "2017.10.15", "title": "Д-р Лесли Мартин, \"Проект \"Дълголетие\": Оптимистите умират най-рано и стресът не винаги е вреден"}
{"url": "http://www.dnevnik.bg/analizi/2017/10/15/3059301_za_budeshteto_na_komisiiata_po_dokumentite_na_durjavna/", "text": "Подобните институции в другите бивши соц страни си поставят  : - познание и осмисляне на тоталитарния период; - постигане на справедливост; - защита на обществото от влиянието на тоталитарните структури (не само тези на тайните служби, но и на компартиите и другите тоталитарни организации). Съответно дейността им има  : - разкриване и изучаване на архивите на тоталитарните служби за сигурност и популяризиране на истината за тоталитарното минало; - съдебно преследване на извършителите на комунистическите престъпления; - лустрация. У нас удължаването на давността за комунистическите престъпления, което е в законовата база на подобните институции в Полша, Чехия, Германия, Унгария и Румъния, беше отхвърлено от  Конституционния съд  по искане на главния прокурор Цацаров. А лустрационните норми в няколко закона с различни решения на КС бяха обявявани ту за непротиворечащи на конституцията, ту за противоконституционни, докато постепенно не бяха напълно премахнати. Законът за достъп и разкриване на документите на Държавна сигурност /ДС/, с който се създава българската комисия, й възлага само първата от трите задачи. С нея комисията се справя що-годе задоволително и десетгодишното й съществуване е оправдано с разкриването на архивите (но не и с осмислянето и популяризирането). Предстоят важни за общественото знание проверки в ръководствата на местната власт, дирекциите и районните служби на МВР, разузнаването и военното разузнаване, висшето образование, политическите партии, религиозните общности, адвокатурата, спорта, приватизираните държавни и общински предприятия и приватизационни фондове, инвестиционните посредници и дружества, операторите на електронни съобщения, държавните и общински дружества Въпреки невъзможността за лустрация, самото осветяване на широк кръг лица на публични длъжности или с публични дейности дава достатъчно знание на обществото за обяснение на тяхното поведение в политиката, икономиката, медиите и пр. Няколко промени в закона и в организацията на работа на комисията биха подобрили нейната дейност. - Да се постави крайна дата, на която архивът на Държавна сигурност става част от Държавния архив – при чехите това е 1 януари 2030. - Като изискване към членовете на комисията да се добави, че не трябва да са били: в централните, областни, окръжни, градски и общински ръководни органи на БКП, ДКМС, ОФ, Съюза на активните борци против фашизма и капитализма, Българските професионални съюзи и БЗНС или на ръководна щатна длъжност в ЦК на БКП, служители на Народната милиция, в школи на КГБ, съдии и прокурори, които са издавали политически обвинения и присъди, в ръководствата на политически партии, в изпълнителната власт и в органите за сигурност след 1990. - Трима от членовете на комисията да бъдат бивши политически затворници или лагеристи, евентуално предлагани с общо съгласие на съюзите на репресираните. Останалите да бъдат изявени изследователи на тоталитарното минало. - Архивите на тоталитарните служби не са класифицирани. За случаите, в които членовете на комисията ще имат работа със секретна информация, с изменение в Закона за защита на класифицираната информация /ЗЗКИ/ те да бъдат присъединени към лицата, които не подлежат на проучване за надеждност (народни представители, министри, съдии, прокурори, следователи, адвокати и пр.) и които имат достъп по принципа \"необходимост да се знае\". Към този момент т. 2 (участие или съучастие в шпионска, терористична, саботажна или диверсионна дейност), т. 3 (осъществяване на друга дейност против националната сигурност, териториалната цялост или суверенитета на страната или целяща насилствена промяна на конституционно установения ред) и т. 4 (осъществяване на дейност, насочена срещу обществения ред) на чл. 41 от ЗЗКИ дават всички формални основания при проучването за надеждност да бъде обявен за ненадежден всеки един бивш политически затворник или лагерист. С такова проучване на ДАНС беше попречено на Георги Константинов, анархист и дългогодишен политически затворник и емигрант, да бъде член на комисията. - Заплащането на членовете на комисията да се промени от 3 средномесечни работни заплати на 3 минимални. Така комисията няма да е тих пристан за бивши депутати, а ще привлича хора с чувство за мисия. - Да се разграничат щатните и нещатните служители от секретните сътрудници. Първите да бъдат разкривани не по проверка на определените публични дейности и длъжности, а като отделна задача на комисията за съставяне на каталози с имената на всички служители на ДС и поделенията, в които са работили. За тях да отпадне ограничението за разкриване и публикуване на данните за принадлежност към ДС на лица, които са починали. Кадровите им дела да бъдат достъпни за изследователите, като те се изискват целите и бъдат възстановени в оригиналния им вид преди разшиването и оформянето им като ново дело при предаването на комисията. - Да се публикува на сайта на комисията обобщена характеристика на архива на комисията според организацията на документите по масиви, източника, вида на носителя, брой архивни дела в обособения фонд с документи, които не се разкриват по искане на специалните служби. - Да се изработят и публикуват на сайта списъци с общо описание на съдържанието на: 1.фондовете, които са в архива на комисията, но още не са обработени; 2. фондовете, непредадени от МВР и службите като непринадлежащи към архива на ДС; 3.архивните единици от предадените на комисията фондове, които не са й били предадени като непринадлежащи към архива на ДС или по друга причина; 4. архивните единици от предадените на комисията фондове, които са \"неналични\"; 5.непредадените фондове и архивни дела от областните дирекции на МВР; 6. закритите за публичен достъп архивни дела на областните дирекции на МВР (огромна част са заличени в описите на комисията). - В читалнята да са на разположение за незабавен достъп сборниците със заповеди на ръководството на МВР от ф. 1, оп. 11. При невъзможността за лустрация и съдебно преследване прерастването на комисията по документите на ДС в такъв институт е оправдано само при: - съществено задълбочаване на изследователската и популяризаторската дейност; - разширяване на хронологичните рамки към терористичната дейност на БКП и на съветската намеса в България в периода 1918-1944; - разширяване на изучаваните органи, освен ДС и РУМНО /армейското разузнаване/, с БКП и останалите тоталитарни структури и организации - тогава освен каталози на служителите на ДС трябва да бъдат съставени и издадени и сборници с личните данни на функционерите на БКП на ръководни позиции от околийско ниво нагоре.", "date": "2017.10.15", "title": "За бъдещето на комисията по документите на Държавна сигурност"}
{"url": "http://www.dnevnik.bg/bulgaria/2017/10/15/3059868_centurut_na_stolicata_shte_bude_blokiran_zaradi/", "text": "Днес влизането на автомобили в участъци на 7 основни столични булеварда и някои по-големи улици ще бъде забранено заради провеждането на Софийския маратон, съобщават от пресцентъра на Столичната община. По същата причина от вчера до 16 ч. днес се променят маршрутите и някои от спирките на автобусни линии с номера 9, 72, 75, 76, 84, 204, 505 и 604. Маратонът ще започне в 10 ч. от Националния стадион \"Васил Левски\", където и ще завърши в около 16 ч. Маршрутът е по булевардите \"Евлоги и Христо Георгиеви\", \"Патриарх Евтимий\", \"Витоша\",\"Пенчо Славейков, \"България\", откъдето трасето се връща обратно до центъра по бул. \"Петко Каравелов\",\"Черни връх\" и отново през \"Евлоги и Христо Георгиеви\", за да завърши пред Национален стадион \"Васил Левски\". От 12 ч. днес е забранено влизането по бул. \"Витоша\" в частта между бул. \"Патриарх Евтимий\" и ул. \"Пенчо Славейков\", както и по ул. \"Генерал Гурко\" пред стадиона. Промените в градския транспорт засягат единствено автобусните линии, които се движат по трасето на маратона. Основните промени са, че маршрутите са с отклонения, за да не се навлиза в участъка между булевардите \"Евлоги и Христо Георгиеви\", \"Цар Освободител\", България\", \"Черни връх\", \"Иван Гешов\" и \"Пенчо Славейков\". Открива се временна спирка на бул. \"Цар Освободител\" за автобус номер 9, на 50 метра от настоящата на бул. бул. \"Евлоги и Христо Георгиеви\". Автобусите 84 и 184 ще спират на спирки на \"Орлов мост\", линия 72 ще се движи по бул. \"Прага\" и \"Генерал Скобелев\". Линия 75 пък ще се движи само до парк \"Военна академия\", вместо да продължават до \"Орлов мост\". Автобус 94 ще спира на трамвайните спирки по бул. \"Джеймс Баучър\", а автобус 102 ще има временна спирка бул. \"Черни връх\" на 60 метра след левия завой от бул. \"Свети Наум\".", "date": "2017.10.15", "title": "Центърът на столицата ще бъде блокиран заради Софийския маратон"}
{"url": "http://www.dnevnik.bg/sviat/2017/10/15/3059209_direktorut_alpinistut_ili_duelistut_-_koi_shte_stane/", "text": "Бивш директор от системата на държавните железници; запален алпинист и политик, предизвикал свой опонент на дуел с шпаги - това са тримата основни кандидати да ръководят Австрия след парламентарните избори днес. Кристиан Керн През май 2016 г. Керн пое ръководството на Социалдемократическата партия, както и канцлерския пост от непопулярния си предшественик  Вернер Файман . При заемането на новата длъжност Керн беше смятан за ново лице и енергичен човек, който не принадлежи към партийния елит, но който в продължение на няколко години успешно е ръководил Австрийските държавни железници. Израснал е в работнически квартал на Виена, в скромно семейство. Днес обаче от произхода му са останали малко видими следи; 51-годишният политик сега е по-известен със скъпите си, ушити по поръчка костюми и маниера си на поведение на интелектуалец.Липсата на силна връзка с партийния електорат направи за Керн трудно да проведе ефективна предизборна кампания. Себастиан Курц В един от предизборните си видеоклипове  ръководителят на австрийските консерватори  изкачва сам на зазоряване алпийски връх с височина 2995 м. \"Да направиш правилното нещо е въпрос на решение, решение, което често пъти трябва да вземеш сам\", казва Курц със своя глас във видеозаписа, представяйки се като следващия лидер на Австрия. Трийсет и една годишният политик от години се подготвя за тази длъжност. След известен период в общинския съвет на Виена на 24-годишна възраст Курц зае правителствен пост, ставайки държавен секретар в министерството на вътрешните работи. На 27 вече беше назначен за министър на външните работи. Познат със своята пригладена назад прическа и липсата на вратовръзка, Курц се утвърди като политик, противопоставящ се на имиграцията, който заедно с други страни от региона допринесе за затварянето в началото на 2016 г. на Балканския миграционен маршрут. Хайнц-Кристиан Щрахе Когато през 2005 г. Щрахе застана начело на партийното ръководство, \"Партията на свободата\" се възстановяваше от тежък изборен резултат от само 10%. На последните парламентарни избори през 2013 г. популистите спечелиха над 20% благодарение на усилията му да премести партията от крайното дясно към политическия център. Като по-млад Щрахе поддържал връзки с личности от крайната десница, а през 2004 г., според традициите в националистическите студентски съюзи в немскоезичните страни, той предизвикал на дуел със саби човек, който по време на партийно събрание го разкритикувал. Но през последните години 48-годишният политик опита да изглежда по държавнически, използвайки по-премерен език, когато пропагандира политическите си виждания срещу имиграцията, както и предприемайки твърди действия срещу представители на партията, изразяващи крайни възгледи. /БТА", "date": "2017.10.15", "title": "Директорът, алпинистът или дуелистът - кой ще стане канцлер на Австрия"}
{"url": "http://www.dnevnik.bg/sport/2017/10/15/3059872_bitkata_za_titlata_v_motogp_se_zavurza_sled_pobeda_na/", "text": "Андреа Довициозо спечели драматичен успех в Гран при на Япония, 15-и кръг от световния шампионат по мотоциклетизъм и върна интригата в битката за титлата. Италианецът беше най-бърз на \"Мотеги\" и изпревари големия си съперник Марк Маркес, изковавайки победата в последната обиколка. Пилотът на \"Дукати\" взе петата си победа за сезона след тези на пистите  \"Муджело\" , \"Каталуня\", \"Ред Бул ринг\" и \"Силвърстоун\". Маркес пък се качи на подиума за 100-тен път в своята кариера и е най-младият пилот, който постига това нещо. Испанецът го постига на 24 години, седем месеца и 29 дни, с което подобри рекорда на Валентино Роси. С успехът на Довициозо разликата между него и Маркес в генералното класиране е само 11 точки, три кръга преди края на сезона. Прогресът на Дови за 2017 г. е невероятен, като преди началото на сезона той имаше само две победи в кариерата си в кралския клас. \"В завой №11 имах няколко възможности да го изпреварвам в обиколките, но не ми се получи. В последната обиколка неговата грешка на завой №8 промени всичко и знаех, че вече мога да го изпреваря. Радвам се, че успях да бъда по-бърз от него в последната обиколка, опитах да затворя всички врати, да не му дам шанс, когато излязох пред него, но той пак намери пространство\", каза Довициозо след финала. Състезанието се разви много драматично и се проведе изцяло на дъжд, което беше допълнителна предпоставка за голяма битка. Хорхе Лоренсо потегли най-добре, традиционно се изстреля на старта и поведе колоната. Зад него се наредиха потеглилият от полпозишън Йоан Зарко, Маркес, Довициозо и Данило Петручи. Сателитният пилот на \"Дукати\" успя да вземе първото място след няколко обиколки, а изненадващо Лоренсо започна да губи темпо. След контакт с Йоан Зарко на завой №8 трикратният световен шампион потъна още повече в колоната и отпадна от битката за победата. Роси започна да си пробива път в колоната, но 12 обиколки преди финала падна и не можа повече да се завърне в състезанието. Доктора, който завърши пети в \"Арагон\", когато се  завърна след счупване на крака  не можа да повтори доброто си представяне, а мотоциклетът на \"Ямаха\" нямаше скорост през целия уикенд. В челото темпото на Петручи започна да спада драстично, тъй като той беше с най-меката възможна задна гума. Италианецът беше изпреварен от Маркес и Довициозо, които започнаха да се борят помежду си за победата. На няколко пъти те размениха позициите си, но четири обиколки преди финала световният шампион започна да се откъсва и изглеждаше, че се устремява към трета поредна победа след тези на \"Мизано\" и \"Арагон\". Дови обаче не беше казал последната си дума и отговори с най-бърза обиколка, която го доближи максимално до лидера. В последната обиколка Маркес изпусна мотоциклета след завой №8, когато задната му гума изгуби сцепление. Довициозо се изравни с пилота на \"Хонда\" и си върна първата позиция. Подобно на  битката между двамата в Австрия  по-рано през сезона, Маркес опита отчаяна атака в последния завой, но на ускорението мотоциклетът на \"Дукати\" беше по-бърз. Трети завърши Петручи, а зад него се класираха двамата пилоти на \"Сузуки\" Андреа Яноне и Алекс Ринс. И за двамата това беше най-добро класиране през сезона. \"Получи се едно изумително състезание. Двамата, които се борят за титлата се борят за победата до последния завой, това е много хубаво. Опитах се да го притисна след като ме изпревари, но на ускорението той беше по-бърз. Не съм изненадан, защото знаех, че \"Дукати\" ще имат добра скорост тук\", каза Маркес. Двамата съперници за титлата вече имат по пет успеха през сезона, като неизменно един от тях печели от шестия кръг за Гран при на Италия. Единствено Валентино Роси наруши доминацията на Довициозо и Маркес с успех на \"Асен\". В генералното класиране Маркес е с 244 точки, Дови е с 233, а трети е Маверик Винялес с 203. Зад тях са двамата ветерани Дани Педрос и Роси, съответно със 170 и 168. Битката в  MotoGP  продължава следващия уикенд на трасето \"Филип айлънд\" в Австралия, а на 29 октомври е състезанието за Гран при на Малайзия на \"Сепанг\". Сезонът завършва на 12 ноември във Валенсия.", "date": "2017.10.15", "title": "Битката за титлата в MotoGP се завърза след победа на Довициозо в Япония"}
{"url": "http://www.dnevnik.bg/detski_dnevnik/2017/10/15/3058286_daniil_harms_kachva_dve_hlapeta_na_aeroplana/", "text": "В зората на сталинския терор и битката за електрификация на целия СССР геният на абсурдизма Даниил Хармс, който никак не обичал децата, качва две момчета на аероплана за Бразилия. Подобен сюжет звучи леко абсурдно, но е факт – през 1928 г. Хармс пише историята \"Как Колето Панкин летя за Бразилия, а Петята Ершов хич не вярваше\" и тя се нарежда сред най-известните му произведения. За разлика от други негови творби, не е била забранявана, а тази седмица излиза за първи път в България в превод на Бойко Ламбовски и с илюстрациите на Дамян Дамянов, съобщиха от издателство \"Лист\". \" Това самостоятелно издание на Хармс за деца се вписва великолепно в поредицата \"Детски шедьоври от велики писатели\" на \"Лист\", с което издателството отбелязва 75-годишнината от смъртта на писателя. Колкото и да не харесвал да пише за деца, авангардистът се отнасял изключително сериозно към задачата да съчинява литература за тях. От края на 20-те години до края на 30-те той сътрудничи активно на детските списания \"Еж\", \"Чиж\", \"Сверчок\" и \"Октябрята\", където публикува стихове, разкази, надписи към рисунки, шеговити реклами и главоблъсканици. Именно текстовете за деца са неговият постоянен и в повечето случаи единствен източник на доходи. Както отбелязва изследователят на руския авангард Н. И. Харджиев, \"Хармс не харесвал, че пише за деца, но той просто не може да пише лошо!\" Как става така, че човекът, в чиято стая висяла рисунка с изображение на къща и  се нарежда сред най-известните писатели на Съветска Русия? Отговорът е: по неволя и след репресии. През 1932 г. е обвинен в антисъветска дейност и е изселен в Курск. Когато се връща, детските книжки остават единственото му препитание. Кратките театрални сцени, стиховете и другите текстове, които пише, така и не публикува приживе. През 1941 г., по време на Втората световна война отново е арестуван, този път за \"пораженчески изказвания\", защото заявил: \"Ако ми връчат призовка за мобилизация, ще вкарам една в мутрата на командира, нека ме разстрелят, но униформа няма да облека и няма да служа в съветската армия, не желая да ставам такова лайно\". Избягва разстрела и постъпването в армията, защото симулира лудост. Въдворен е обаче в психиатрия, където умира от глад по време на блокада на Ленинград от хитлеристка Германия.", "date": "2017.10.15", "title": "Даниил Хармс качва две хлапета на аероплана"}
{"url": "http://www.dnevnik.bg/bulgaria/2017/10/15/3059880_obshtestvoto_e_podlojeno_na_propagandna_agresiia/", "text": "Обществото е подложено на пропагандна агресия, която създава определени нагласи. Убеждава го в правотата на политиката на Владимир Путин и тези нагласи се подкрепят от голямо количество хора. Това заяви бившият премиер Иван Костов пред Нова телевизия. По думите му и в предишни години на обществото са втълпява \"гигантски лъжи\", които така могат да го травмират, че то да не допусне нищо друго за истина. Според него сега лъжата била, че Запада е агресор срещу Русия. \"Това не е така. Русия подържа войски на територията на Грузия, завладяла е част от Молдова, има войски в източна Украйна, както и в Армения. Русия нарушава границите. Санкциите срещу тях са ответна мярка\", допълни Костов. Той даде за пример себе си като част от тази пропаганда, като припомни, че на обществото е било втълпено, че е собственик на половин България. \"А аз един пирон не съм взел от приватизацията\", уточни бившият премиер. Ще спечели ли Кремъл от институционалната криза Според Костов  разразилият се конфликт в последните месеци  между президентството и парламента може да изиграе лоша шега на България преди председателството на Съвета на Европейския съюз. По думите му това е най-нежеланото нещо и трябва да внимаваме много, тъй като всички водещи европейски политици ще наблюдават внимателно какво се случва. \"Ако институционална криза се разрасне, ще докажем тезата на Кремъл, че България не е за ЕС, а че е част от руския свят. На конфликта може да се гледа и като опит за дискредитиране на страната. Виждат се интересите на Кремъл, който е в конфликт с Европейския съюз и се отбранява като се опита да го разбие\", добави Костов. Държавата и \"Емко\" Бившият премиер посочи кой според него е най-тежкият проблем на Европа - заграбването на собствеността. Той побърза да го обвърже със случващото се в българския оръжеен бизнес и  скандала около военния завод \"Емко\".  Неговият лиценз за продажба на оръжия беше отнет, за да се извърши проверка във фирмата, а договорите му бяха прехвърлени на държавното предприятие \"Дунарит\". \"В медиите беше посочено, че това се прави в полза на олигархичен кръг. В България елиминирането на стария собственик за сметка на новия често става с помощта на прокуратурата и държавата, а това е недопустимо\", каза още Иван Костов. Според него точно заради такива примери страната все още не е в Шенген и еврозоната. \"Ако си мислят, че това не се вижда в Европа, много се лъжат\", уточни бившият министър-председател. Роднински назначения Костов допълни, че  скандалът с роднинските назначения  е малко преекспониран, тъй като това го има навсякъде. Той даде за пример и президентската институция, като посочи съветниците на Румен Радев, които били \"негови близки и познати от военната му кариера\". \"Докато бях премиер имах 28 живи братовчеди. Нито един от тях не ме е търсил\", заяви Костов.", "date": "2017.10.15", "title": "Обществото е подложено на пропагандна агресия, убеждаваща го в правотата на политиката на Путин, смята Костов"}
{"url": "http://www.dnevnik.bg/sport/2017/10/15/3059878_stogodishnata_tribuna_na_anfiild_veche_nosi_imeto_na/", "text": "Легендарният Кени Далглиш за пореден път получи голямо признание от \"Ливърпул\", след като една от трибуните на стадион \"Анфийлд\" вече носи името на шотландеца. Официланата церемония се проведе в петък, а Крал Кени беше почетен и от феновете по време на дербито с  \"Манчестър юнайтед\" в събота, което завърши 0:0 . От клуба прецениха да прекръстят Стогодишната триубна на Далглиш, който е считан за емблемата на \"Ливърпул\", отбелязвайки 40 години от пристигането му в Мърсисайд. Той преминава в тима през 1977 г. от \"Селтик\" срещу рекордните тогава 440 хил. паунда. Легендарният шотландец спечели 20 (шест титли, една ФА Къп, четири Купи на Лигата, пет \"Чарити шийлд\", КЕШ три пъти и веднъж Суперкупата на УЕФА) трофея като играч и 11 като мениджър (три титли, два пъти ФА Къп, един път Купа на Лигата, една Суперкупа и четири пъти \"Чарити шийлд\"), той игра за червените между 1977 и 1990, в продължение на шест години беше играещ мениджър, а за последно се завърна на \"Анфийлд\" през сезон 2011-12. \"От играч до мениджър. От герой до легенда. Добре дошли на трибуна \"Кени Далглиш\", гласеше надписът на стадиона преди дербито с \"Юнайтед\". На официалното откриване на трибуната Далглиш покани най-големите имена в историята на \"Ливърпул\": Стивън Джерард, Алан Хансен, Фил Нийл, Майкъл Оуен, Роби Фаулър, Гари Макалистър, Жерар Улие, Джейми Карагър, Рой Евънс и много други. Специално пристигна и сър Алекс Фъргюсън. Легендарният мениджър е близък приятел със своя сънародник. Събитието уважи и другата емблема на \"Манчестър юнайтед\"  сър Боби Чарлтън . \"Първото чувство, което изпитах е смирение. Не знам какво да кажа, има толкова много хора, които заслужават да видят името си на трибуната, а това че от клуба са избрали мен е огромна чест. Чувствам се малко объркан, но и невероятно горд\", каза Далглиш. \"Анфийлд\" се промени много в последните години, след като през 2016 г. беше завършена реконструкцията на Централната трибуна. Нейният капацитет беше увеличен с близо 5000 места и тя вече е на три нива, за да може капацитетът на стадиона да стане малко над 54 хиляди души. \"Стадионът се промени толкова много от моето идване, но атмосферата на \"Анфийлд\" си остава една и съща и е специална. Когато мачът не върви винаги можете да очаквате една енергична подкрепа от трибуните, която няма никъде другаде във Висшата лига\", каза още Крал Кени.", "date": "2017.10.15", "title": "Стогодишната трибуна на \"Анфийлд\" вече носи името на Кени Далглиш"}
{"url": "http://www.dnevnik.bg/sviat/2017/10/15/3059887_amerikanskata_filmova_akademiia_izkljuchi_harvi/", "text": "Американската академия за филмово изкуство изключи Харви Уайнстийн, информира \"Ню Йорк таймс\". Филмовата академия, която де факто е управляващият орган на Холивуд, гласува за \"незабавното изключване\" на продуцента, срещу който има редица обвинения в сексуален тормоз и посегателство, нюйоркската полиция го разследва за изнасилване. Това решения на Холивуд е прецедент за последните 90 години. В събота 54 членният управителен съвет на академията взе решението си на извънредна сесия след разследванията на \"Ню Йорк Таймс\" и \"Ню Йоркър\", които разкриха, че обвиненията срещу него в сексуален тормоз и в изнасилване се връщат десетилетия назад. В последствие стана ясно, че те са били и публична тайна в средите на Холивуд. Уайнстийн, който има шест Оскара, а чрез едноименната си компания - близо 80, вече беше уволнен от борда й и бързо загуби позициите си в шоубизнеса и сред политици като Хилари Клинтън и Барак Обама. Британската академия за филм и телевизия, която връчва наградите БАФТА, също го изключи от редиците си. В изявление Американската академията заяви, че гласуването е надминало \"доста над необходимото мнозинство от две трети\". \"Ние правим това не просто да се разграничим от някого, който не заслужава уважението на колегите си, но и да отправим послание, че ерата на волно невежество и срамно съучастие в сексуално хищническо поведение и тормоз на работното място в нашата индустрия е приключила. Този случай е дълбоко обезпокоителен проблем, който няма място в нашето общество. \" Академията заяви, че ще \"работи за създаване на етични стандарти за поведение, които всички членове на академията се очаква да спазват.\"", "date": "2017.10.15", "title": "Американската филмова академия изключи Харви Уайнстийн с огромно мнозинство"}
{"url": "http://www.dnevnik.bg/bulgaria/2017/10/15/3059888_bratut_na_deputat_ot_bsp_e_rukovodil_prestupna_grupa_v/", "text": "На общо осем лица от Русе са повдигнати обвинения и са задържани за срок до 72 часа. Седем от тях са обвинени за участие и организиране на организирана престъпна група, която се е занимавала с рекет от началото на 2015 г. до вчерашното задържане на участниците. Ръководител на групата е братът на народния представител  от БСП Георги Стоилов – Илия, който в престъпление \"отвличане\" е действал като подбудител. Тези подробности съобщи в неделя прокурор Румяна Арнаудова – говорител на главния прокурор, за агенция \"Фокус\" във връзка с вчерашната акция на Главна дирекция за борба с организираната престъпност (ГДБОП) и спецпрокуратурата в град Русе. По информация на Би Ти Ви синът на директора на КАТ - Русе, Михаил Манов – Мануел, също е сред задържаните. Днес в 13.00 часа се очаква Специализираната прокуратура да поиска от Специализирания наказателен съд задържането под стража и на осемте лица, обясни говорителят на главния прокурор. В събота още от ранните часове на деня служители на ГДБОП претърсваха заложни къщи и обекти, собственост на Илия Стоилов, който впоследствие също беше арестуван. Арнаудова обясни, че осмото задържано лице е жена, на която е повдиганото обвинение заедно с четирима от участниците в групата за отвличане и последващо изнудване. Отвличането е извършено на 30 март 2015 г., а отвлеченият е служител на фирмата на ръководителя на групата, тъй като е бил подозиран за кражба. Впоследствие, като е използвана сила и заплаха, е принуден да поеме имуществено задължение – да подпише запис на заповед на стойност 100 000 лева. Тя подчерта, че във вчерашния ден под ръководството на Специализираната прокуратура са извършени 21 разпознавания на лица. Разпитани са 15 лица, двама от които с тайна самоличност.  Извършени са 15 претърсвания в заложна къща, нощен клуб, жилища, офиси и автомобили. Извършени са и 6 обиска на лица.  При тези следствени действия са открити: четири броя метални палки; три пистолета, от които един боен, един газов и един преработен от газов в боен. Открита е и една електрошокова палка, 107 патрона, 2 броя ножове и артилерийски гръм, което представлява 400 гр. тротил, според данните, изнесени от прокурор Арнаудова. По думите ѝ за държането на огнестрелните оръжия и боеприпасите има отделни повдигнати обвинения.  При акцията са били открити наркотични вещества, информира Би Ти Ви.", "date": "2017.10.15", "title": "Братът на депутат от БСП е ръководил престъпна група в Русе, обяви прокуратурата (обновена)"}
{"url": "http://www.dnevnik.bg/bulgaria/2017/10/15/3059889_ne_moje_peevski_da_kazva_che_shte_vkara_borisov_v/", "text": "Не може Делян Пеевски да излиза от трибуната на Народното събрание и да казва на Бойко Борисов и Цветан Цветанов, че ще ги вкара в затвора, и никой нищо да не проверява. В парламента се прави имитация на борба с корупцията, защото хората, които са я създали, правят в момента новия антикорупционен орган. Това заяви пред Би Ти Ви лидерът на \"Воля\" Веселин Марешки. Думите му идват само три дни, след като  сезира главния прокурор Сотир Цацаров за думи на генералния директор на \"Лукойл България\" Валентин Златев , който в края на септември обяви на заседание на парламентарната Комисия за наблюдение на приходните агенции и борба със сивата икономика и контрабандата, че над Марешки има \"тежък политически чадър\", като намекваше за бизнеса му с горива. По думите на зам.-председателя на Народното събрание през целия демократичен преход е имало огромна контрабанда, която била свързана с развитието на корупцията, но борбата с нея започнала едва при неговата поява на пазара за горива,  което е станало преди две години.  \"Върху мен има политическа и прокурорска бухалка, а не чадър. Няма как да имам чадър, а върху мен да се сипят ново и ново измислено дело. Валентин Златев явно знае кои са тези хора в държавата, които могат да слагат политически чадъри върху престъпниците. Дали от личен опит знае или е виждал такива факти – нека да даде обяснения на главния прокурор\", заяви Марешки. По думите му трябва да се проследи до къде стигат парите, които крадат някои кметове, тъй като именно над тях се разпъвал политически чадър.", "date": "2017.10.15", "title": "Не може Пеевски да казва, че ще вкара Борисов в затвора, и никой нищо да не проверява, заяви Марешки"}
{"url": "http://www.dnevnik.bg/sport/2017/10/15/3059893_ubi_li_taktikata_na_mourinyo_derbito_s_livurpul/", "text": "Разкарай автобуса, Жозе\" започна да пее публиката на \"Анфийлд\", изнервена от играта на \"Манчестър юнайтед\" в дербито с \"Ливърпул\". Най-чаканият мач на Острова не оправда претенциите и завърши с  безличното 0:0 , а основните критики бяха към Жозе Моуриньо. Спортната преса в Англия веднага се нахвърли върху мениджъра на \"Юнайтед\", наричайки го \"Противника на футбола\", заради дефанзивния подход, който имаше неговият тим. \"Червените дяволи\" се задоволиха с едва 38% притежание на топката и общо шест удара, от които само един точен. Този точен удар дойде от Лукаку, но Миньоле спаси опасността. В часовете след двубоя критиките към \"Юнайтед\", вкарал забележителните 21 гола в предходните си седем срещи, бяха сериозни. Според мнозина \"червените дяволи\" се провалиха в първия си истински тест, след като досега играха само с отбори от долната половина на класирането. Словесна престрелка Клоп беше един от първите, които се нахвърлиха върху своя колега заради подхода на \"Юнайтед\". \"Сигурен съм, че ние не можем да играем по този начин, недопустимо е за \"Ливърпул\", но явно за \"Юнайтед\" е нормално.\" Германецът смята, че неговият отбор е нямал късмет и само това му е попречило да не отбележи гол. \"Много е трудно, когато срещу себе си имаш един топ отбор като \"Юнайтед\", но той не прави нищо в атака, а само гледа как да се защитава. Според мен ние доминирахме, моята работа не е да съдя съперника, но смятам, че те дойдоха за равен резултат. Смятам, че днес на нашия стадион игра един отбор, който може да стане шампион, и това бяхме ние\", добави Клоп. Неговият съперник Моуриньо побърза да се защити, наричайки двубоя \"игра на шах\". Той определи избора си на тактика като напълно нормален за гостуване на  \"Анфийлд\" . \"Чаках Юрген да направи смяна, чаках, продължавах да чакам да заиграят по-офанзивно. Беше лесно да имат контрол в центъра, защото аз бях само с двама души – Неманя Матич и Ерера. Аз първи пуснах нападатели – Лингард и Рашфорд, а вие видяхте, че той реши да вкара Стъридж и Соланке, но един по един, за да не нарушава солидната си средна линия\", каза Моуриньо. Моуриньо не пропусна да се заяде с колегата си, срещу когото има само една победа от седем срещи. Според Специалния \"Ливърпул\" е доминирал единствено в средата на терена, защото е имал повече хора, но нищо повече. \"Нямах достатъчно хора на пейката, имаме много контузени. Ако имах по-дълга пейка, щеше да е доста по-различно. A и, честно казано, не ми пука кой какво казва и дали хората са отегчени. В крайна сметка аз виждам футбола по различен начин\", добави португалецът. Изненадващо той беше защитен от бившия играч на \"Ливърпул\" Стан Колимор, който лаконично каза: \"Важното е да печелиш титли, не приятели.\" Мнението на специалистите Предаването \"Мач на деня\" на BBC си е извоювало реномето не просто на обзор на срещите във Висшата лига, а на институция. Анализите на най-големите специалисти на Острова и на водещия  Гари Линекер  значат много. За двубоя на \"Анфийлд\" анализи нямаше заради слабата продукция, но решението на продуцентите да поставят двубоя последен в реда от седем срещи за деня значеше повече и от 1000 думи. \"Откакто аз водя предаването от 1999 г., нямам спомен да сме поставяли \"Ливърпул\" и \"Юнайтед\" на последно място. Определено мачът не задоволи очакванията на хората и всички мислеха, че ще видят много голове, включително и аз\", каза Линекер. Според експертите на BBC Дани Мърфи и Йън Райт вината за слабата продукция не е само на \"червените дяволи\". Те изтъкнаха факта, че \"Ливърпул\" има само една победа в последните си осем мача във всички турнири и завърши наравно в последните три. За червените от \"Анфийлд\" се повтаря ситуацията от миналата година, когато те имаха огромни проблеми с отбелязването на голове. За трети пореден път двата отбора завършиха наравно в мачове от Висшата лига, а това се случва за първи път от 1921 г. Слабото представяне на съперниците беше гарнирано с нито един точен удар към една от двете врати през второто полувреме. Легендата на \"Юнайтед\" Гари Невил, който беше един от тримата коментатори на сблъсъка на \"Анфийлд\" с  Джейми Карагър  и Мартин Тайлър беше критичен и към двата отбора. \"Когато имаш на терена Лукаку, Марсиал, Мхитарян и Рашфорд, трябва да си малко по-инициативен, да търсиш победата. Очаквах малко повече самочувствие от \"Юнайтед\", а не просто защитна игра и търсене на контраатаки\", каза Невил в анализа си след двубоя. Той обаче не подмина и Юрген Клоп, като мнението му се различи от това на повечето неутрални фенове, които се нахвърлиха върху \"Юнайтед\". \"Преди почивката си мислех, че \"Ливърпул\" ще направи всичко, за да спечели, ще бъде по-агресивен, защото в началото не играеше зле. Но Клоп просто се примири с това да не загуби. Защо не извади Джан, Хендерсън или Вайналдум, за да пусне още един нападател и да върне назад Коутиньо? Беше го страх, че Моуриньо ще го надхитри, и се отказа да рискува, заради което и не спечели\", каза още бившият капитан на \"Юнайтед\". Резултатът от всичко доведе до откъсване на \"Манчестър сити\" на върха в класирането и отдалечаване на \"Ливърпул\" от лидерите. След осем мача червените са на осмо място с едва 13 точки, на девет зад \"Сити\" и седем зад \"Юнайтед\". Равенството се оказа стратегически важно за Моуриньо, който не загуби толкова много освен неутралните фенове, които и без това не го обичат.", "date": "2017.10.15", "title": "Уби ли тактиката на Моуриньо дербито с \"Ливърпул\""}
{"url": "http://www.dnevnik.bg/kultura/2017/10/15/3054383_otkus_ot_astrofizika_za_zaeti_hora_na_niil_degras/", "text": "Дoĸaтo ce пpигoтвя cyтpeшнoтo ви ĸaфe, дoĸaтo чaĸaтe aвтoбyca, влaĸa или caмoлeтa cи, \"Acтpoфизиĸa зa зaeти xopa\" щe ви paзĸpиe нaй-вaжнoтo зa Bceлeнaтa – oт Гoлeмия взpив дo чepнитe дyпĸи, oт ĸвapĸитe дo ĸвaнтoвaтa мexaниĸa и oт тъpceнeтo нa плaнeти дo тъpceнeтo нa живoт в бeзĸpaя нa Kocмoca. Kaĸвa e пpиpoдaтa нa пpocтpaнcтвoтo и вpeмeтo? Дoĸъдe e cтигнaлa нayĸaтa в изyчaвaнeтo нa Bceлeнaтa и мяcтoтo ни в нeя? Hямa пo-дoбъp вoдaч из тeзи eнигмaтични въпpocи oт извecтния acтpoфизиĸ и бecтceлъpoв aвтop Hийл Дeгpac Taйcън. Днec мaлцинa oт нac имaт вpeмe дa paзмишлявaт зa тoвa, ĸoeтo ce ĸpиe извън нeпocpeдcтвeния ни cвят. Зaтoвa Taйcън cъбиpa извecтнитe ни фaĸти зa Bceлeнaтa и c иcĸpящo ocтpoyмиe ги пoднacя в ĸpaтĸи, нo aпeтитни глaви, ĸoитo мoжeтe дa ĸoнcyмиpaтe нaвcяĸъдe и пo вcяĸo вpeмe в зaбъpзaнoтo cи вceĸиднeвиe. Дoĸaтo ce пpигoтвя cyтpeшнoтo ви ĸaфe, дoĸaтo чaĸaтe aвтoбyca, влaĸa или caмoлeтa cи, \"Acтpoфизиĸa зa зaeти xopa\" щe ви paзĸpиe нaй-вaжнoтo зa Bceлeнaтa – oт Гoлeмия взpив дo чepнитe дyпĸи, oт ĸвapĸитe дo ĸвaнтoвaтa мexaниĸa и oт тъpceнeтo нa плaнeти дo тъpceнeтo нa живoт в бeзĸpaя нa Kocмoca. Зaтeгнeтe ĸoлaнитe, ĸocмичecĸoтo ви пътeшecтвиe зaпoчвa. Преводач Елена Филипова 12 глава, \"Размишления върху космическата перспектива\" Отново и отново в течение на вековете космическите открития са развенчавали представата ни за самите нас. Земята някога е била смятана за астрономически уникална, докато астрономите не узнали, че тя е просто поредната планета, обикаляща Слънцето. После се смятало, че Слънцето е уникално, докато не сме научили, че безбройните звезди на нощното небе са и те слънца. След това предпоставката била, че нашата галактика, Млечният път, обхваща цялата позната вселена, докато не било установено, че безбройните мъгляви неща по небето са други галактики, осеяли пейзажа на познатата ни вселена. Колко лесно е днес да предпоставим, че съществува само една вселена. И все пак възникващите теории на съвременната космология, както и препотвърждаваният факт, че е твърде невероятно нещо да е уникално, изискват от нас да останем отворени към последното настъпление срещу доводите ни за изключителност – мултивселената. Космическата перспектива произтича от фундаменталното познание. Но тя е нещо повече от въпрос на познание. Тя се заключава и в мъдростта и прозорливостта да използваш това познание, за да прецениш мястото ни във вселената. А нейните атрибути са ясни: Космическата перспектива произхожда от предните постове на науката и все пак тя не е единствено в компетенциите на учения. Тя принадлежи на всекиго. Космическата перспектива е смирена. Космическата перспектива е духовна – дори избавителна, – но не религиозна. Космическата перспектива ни позволява да схванем в рамките на една и съща мисъл голямото и малкото. Космическата перспектива отваря ума ни за изключителни идеи, но не го оставя чак толкова отворен, че да ни се излее мозъкът и да станем готови да вярваме на всичко, което ни каже някой. Космическата перспектива отваря очите ни за вселената – вселената не като благосклонна люлка, създадена да отхранва живота, а като студено, самотно, опасно място, – карайки ни да преосмислим ценността на всички хора едни за други. Космическата перспектива показва Земята като прашинка. Но това е скъпоценна прашинка и – сега засега – единственият дом, който имаме. Космическата перспектива намира красота в образите на планетите, луните, звездите и мъглявините, но прославя и законите на физиката, които ги формират. Космическата перспектива ни позволява да погледнем отвъд собствената ни среда, давайки ни възможност да се издигнем над първичното търсене на храна, подслон и партньор. Космическата перспектива ни напомня, че в космоса, където няма въздух, знамето няма да се вее – знак, че развяването на знамена и космическите изследвания може би не се съчетават добре. Космическата перспектива не само приема с готовност нашето генетично родство с целия живот на Земята, но цени и химичното ни родство с всеки все още неоткрит живот във вселената, както и атомното ни родство със самата вселена. Поне веднъж седмично, ако не и веднъж дневно, всеки от нас може би се замисля какви ли космически истини лежат неоткрити пред нас, вероятно очакващи появата на даровит мислител, находчив експеримент или новаторска космическа мисия, за да бъдат извадени наяве. По-нататък може би се замисля и как тези открития някой ден евентуално биха преобразили живота на Земята. Нямаме ли подобно любопитство, ние не сме по-различни от провинциалния фермер, който не изпитва потребност да излезе от границите на окръга, защото неговите четиридесет акра задоволяват всичките му нужди. И все пак, ако всички наши предци са били с тази нагласа, въпросният фермер щеше да е пещерен човек, преследващ вечерята си с тояга и камък. През краткия си престой на планетата Земя ние дължим на самите себе си и на своите наследници шанса да изследваме – отчасти защото това е забавно занимание. Но има и по-благородна причина. В деня, в който нашето познание за космоса престане да се разширява, рискуваме да изпаднем обратно до детинската представа, че вселената преносно и буквално се върти около нас. В един подобен мрачен свят въоръжени и гладни за ресурси хора и нации ще са склонни да действат въз основа на \"тесногръдите си предразсъдъци\". И това ще е последното издихание на човешкото просвещение – чак до възхода на някоя нова визионерска култура, способна отново да приеме с отворени обятия, а не със страх, космическата перспектива.", "date": "2017.10.15", "title": "Откъс от \"Астрофизика за заети хора\" на Нийл Деграс Тайсън"}
{"url": "http://www.dnevnik.bg/photos/2017/10/15/3059798_fotogaleriia_nai-dobroto_ot_purviia_den_na_sofiiskiia/", "text": "Софийският автосалон беше открит за посетители вчера. 23-ото издание на събитието ще продължи до 22 октомври в \"Интер експо център\" на бул. \"Цариградско шосе\". Работното време на автосалона е от 10 до 20 ч., а входът е с билети. За първи път пропуските могат да се купят онлайн, като се разпечатат на принтер или се използва QR код, изпратен до мобилния телефон на купувача.", "date": "2017.10.15", "title": "Фотогалерия: Най-доброто от първия ден на Софийския автосалон"}
{"url": "http://www.dnevnik.bg/sport/2017/10/15/3059898_bezgreshniiat_federer_otkaza_nadal_na_finala_v_shanhai/", "text": "Роджър Федерер спечели титлата от турнира \"Мастърс 1000\" след успех с 6:4, 6:3 срещу Рафаел Надал. Дългоочакваният мач между двамата най-велики тенисисти в историята се превърна в рецитал на Маестрото, който се нуждаеше само от 1.13 часа, за да вземе своята шеста титла за 2017 г. Швейцарецът взе 15-и успех срещу Надал, но испанецът остава с положителен баланс срещу съперника си, като има 23 успеха на сметката си. Швейцарецът триумфира за втори път в Китай след 2014 г. Успехът е 40-и за него през 2017 г. срещу само четири загуби. Федерер има само една загуба на финал през този сезон – на \"Мастърс 1000\" в Монреал срещу Александър Зверев. По пътя към своята 94-а титла в кариерата Федерер беше перфектен. Той реализира 10 аса и загуби едва пет от разиграните 30 точки на първия си сервис. Надал, който преди този мач се намираше в серия от 16 поредни победи, нямаше отговор на страхотната игра на съперника си. След тежките двубои с Григор Димитров и  Марин Чилич  испанецът се предаде пред по-свежия Федерер. Класиката в тениса се проведе за 38-и път и общо за четвърти през 2017 г. Преди това двамата се изправиха във финалите на  Australian Open  и турнира в Маями, както и на осминафинал в друг от \"Мастърс 1000\" категорията - Индиън Уелс. И в трите предишни случая успехът беше за Федерер. Серията на Маестрото срещу Надал вече е от пет поредни победи. Преди финала в Шанхай серията на Федерер беше от четири поредни победи. Той победи и на финала в Базел през 2015 г. Последният успех на световния №1 над Федерер е на Australian Open през 2014 г., когато надделя в много качествен полуфинал. Двубоят започна с пробив за Федерер, който се възползва от колебанията в подаването на световния №1. Той поведе с 40:15, преди да се стигне до равенство. Надал отново допусна грешка и при третия си геймбол швейцарецът се възползва. Той затвърди пробива, преди да се стигне до разменени сервис геймове, при които нямаше никаква изненада. За разлика от съперника си Надал срещаше малко по-големи проблеми при подаването и не играеше с лекотата от предишните си двубои. Нивото, което Маестрото демонстрираше, беше невероятно, а за това доказателство беше и шестият гейм, който швейцарецът взе само за 50 секунди. Той спечели подаването си на нула, за да дръпне отново с два гейма. След 36 минути Федерер спечели първия сет с 6:4. Той записа седем аса в първата част срещу четири за съперника си. Швейцарецът вкара 75% от първия си сервис и спечели 83% от разиграните точки от него (15 от 18). Надал беше под 70% и нямаше отговор на добрата игра на големия си съперник. Вторият сет започна с няколко разменени сервис гейма, в които нямаше никаква изненада. Надал печелеше подаванията си, но езикът на тялото му не показваше голямата битка, която даваше на предишните си съперници. Световният №1 много рядко доминираше в разиграванията, а по-скоро се задоволяваше с това да връща топката на Федерер. Подобно на  Григор Димитров , който игра с Надал на четвъртфинала, Федерер много рядко използваше слайс и това обърка тактиката на испанеца. При 2:2 Маестрото отново успя да пробие подаването на лидера в световната ранглиста. Той стигна до два брейкбола след много силна игра, а след грешка на Надал от форхенд по диагонала успя да поведе с 3:2. Проблемите за Матадора от Майорка станаха още по-големи, след като Федерер спечели своето подаване, а след това максимално затруди Надал при неговия сервис гейм. Испанецът допусна много неточности, два пъти и мрежата го спря, но накрая успя да се пребори, за да вземе трети гейм. Последва експресен сервис гейм на Федерер, преди Маестрото да пробие отново съперника си и да спечели турнира. Надал беше разколебан, не успя да се защити и след час и 13 минути рухна срещу перфектния Федерер. Надал, който триумфира на турнира в Пекин, не успя да вземе втора титла в Шанхай: \"Страхотна година, Роджър. Изиграхме много хубав мач, той просто беше по-добър от мен. Годината е успешна много и за мен, седмиците са страхотни, щастлив съм от моите резултати.\" \"Много неща се случиха от последната ми титла в Шанхай, но се радвам, че отново съм тук. Прекрасно е, че играх с моя велик съперник Рафа, поздравления за него. Когато откривахме неговата академия в Майорка, не мислехме, че ще имаме такава година. Може да се срещнем отново и в следващите турнири\", каза шампионът в Шанхай. През 2017 г. двамата спечелиха четирите титли от Големия шлем, бройката на трофеите за испанеца от годината е общо шест, а финалите 10.", "date": "2017.10.15", "title": "Безгрешният Федерер отказа Надал на финала в Шанхай"}
{"url": "http://www.dnevnik.bg/bulgaria/2017/10/15/3059902_vuprosut_dali_ima_korupciia_v_bsp_e_predizvikal/", "text": "Лидерът на БСП Корнелия Нинова призна пред БНР, че на вчерашния пленум на партията е била упрекната за твърдението си, че \"политическата класа на прехода не иска да се бори с корупцията, защото тя е корупцията - тя ражда корупцията и няма как да тръгне срещу себе си\". По думите ѝ част от делегатите на националния съвет на левицата са заявили, че корупцията е явление само в десните политически сили. Разделение в ръководството на БСП си пролича още в началото на пленума, на който беше гласувано да се проведе конгрес на левицата на 28 октомври в НДК. До свикването му можеше да не се стигне, след като  делегатите в залата оспориха  смисъла, срока на свикване и проекта за дневен ред на конгреса, поискан от лидера на БСП. По предложение на члена на пленума и бивш депутат Димитър Дъбов насрочването на заседанието на най-висшия партиен орган за 28 октомври изобщо да отпадне от обсъжданията днес не се прие само с 4 гласа - 50 души гласуваха \"за\" идеята му, а 54 \"против\". \"Корупцията е явление във всички партии и ние трябва да го борим, където и да е - и сред нас, и сред десни, и сред неутрални, либерали и всякакви\", каза Нинова. Лидерът на БСП намекна, че част от висшите ръководители в партията искат \"колаборация с ГЕРБ\", но структурите на левицата масово били против. \"Докато българските социалисти имат нужда от мен като лидер, никога няма да се изморя да съм такъв. Казвам обаче българските социалисти, а не част от елита им, заедно с елита на ГЕРБ\", уточни Нинова. По думите ѝ във вторник Изпълнителното бюро на БСП ще вземе решение какво да прави с депутата Георги Стоилов и дали да го принуди да подаде оставка, ако се докаже, че неговият брат, който беше обвинен от прокуратурата като лидер на организирана престъпна група в Русе, е замесен в редица престъпления. Стоилов е заявил, че е набеден, каза още Нинова.", "date": "2017.10.15", "title": "Въпросът дали има корупция в БСП е предизвикал скандал на пленума на партията, призна Нинова"}
{"url": "http://www.dnevnik.bg/sviat/2017/10/15/3059460_zashto_armenkite_abortirat_momichetata_no_ne_i/", "text": "Първото момиче на 35-годишната арменка Карина Агаларян (името е сменено, бел. ред.) било прието хладно от семейството ѝ. А второто дори не получило шанс. \"Съпругът и свекървата ми ме накараха да разбера момче ли е или момиче, и като се оказа момиче, ме накараха да абортирам\", разказва тя пред фондация \"Томсън Ройтерс\". \"Нямах думата.\" За арменските семейства наличието на поне едно момче е задължително – за да продължи рода и да се грижи за родителите си, когато остареят. Но практиката момичетата да бъдат абортирани вече се отразява на демографията и принуждава властите да предприемат действия. \"Предпочитам момчета\", казва пред в. \"Файненшъл таймс\" Овсана, която вече е направила няколко аборта (името е сменено, бел. ред). \"За жените няма много възможности. Обществото ни предпочита момчета. Те продължават кръвта, родното огнище.\" Жените ги няма Безработицата в страната е висока, като за жените положението е дори по-зле. Масово се смята, че те  трябва да си стоят у дома , а ако работят, взимат половината заплата от това, което би получил мъж. Така че въпросът е дали да раждат, докато едно от децата не се окаже мъжко, или да абортират, докато не заченат правилния пол. Родители на момичета разказват, че медиците и семействата им ги утешават с \"нищо, другото ще е момче\". Статистиката на ООН за света показва, че на всеки 100 момичета се раждат между 102 и 106 момчета. В Армения този съотношението е 114 към 100. Страната е на трето място в света по аборти заради пола на детето след Китай и съседен Азербайджан. През 2060 г. тя ще се изправи пред недостиг на близо 93 000 жени, а това вероятно ще тласне мъжете в чужбина в търсене на партньорки. Засега баланс има, но заради друга причина – младите мъже си тръгват в търсене на добре платена работа, твърди ООН. Абортът като контрацептив Миналата година правителството забрани абортите заради пола на детето. Новият закон задължава жените да имат три дни за \"размисъл\" преди процедурата и да я обсъдят със специалист. Междувременно липсата на масово разпространени и достъпни контрацептиви и страхът, че те са вредни, прави прекъсването на бременността основният метод за семейно планиране. Близо 40% от арменките са имали поне един аборт. Активисти за защита на правата на жените твърдят, че има случаи на жени, минали през 2-3 процедури за една година. Фолклорът Да броиш до точния ден от цикъла, в който се зачеват момчета; да лежиш на лявата си страна след секс; ако изглеждаш по-красива от обикновено, значи носиш момче – това са само част от суеверията, свързани с пола на детето, пише \"Файненшъл таймс\". По-зловещи са методите за \"справяне\" с нежеланото момиче – със скок от високо или с пиене на водка с лют пипер. Проучванията показват и други причини за искането на момче – някои жени се боят, че съпрузите им ще ги изоставят, ако им родят момиче; други директно се заплашвани с развод. \"Отговорностите на мъжете трябва да се променят\", казва пред \"Файненшъл таймс\" Рузана Цатурян, етнограф в Арменската академия на науките. \"Факторите, които пречат на доброто ни бъдеще, са емиграцията, войната и бедността. Не се борим с правилния проблем.\"", "date": "2017.10.15", "title": "Защо арменките абортират момичетата... но не и момчетата"}
{"url": "http://www.dnevnik.bg/sviat/2017/10/15/3059915_eto_kolko_e_silna_turskata_ikonomika/", "text": "В началото на тази седмица за пореден път се убедихме колко голямо е влиянието на политическите решения върху икономиката. След задържането на служител на американското консулство в Истанбул САЩ спря да издава визи за турски граждани. Турция след това отговори със същото. В резултат на това водещият индекс на истанбулската борса регистрира най-ниската си стойност от 4 месеца насам, а турската лира междувременно се обезцени рекордно. Хатидже Карахан е главна съветничка на турския президент Ердоган по икономическите въпроси. Пред ДВ тя се опита да омаловажи станалото: \"Още в средата на тази седмица турската лира възстанови половината от загубите. Цялостното възстановяване на валутните курсове ще зависи от волята на двете страни да приключат успешно този спор\", заяви икономистката. По думите ѝ Турция е предприела \"конструктивни дипломатически усилия\", и ако САЩ се присъединят, нямало да има дългосрочни негативни последици за икономиката. Оптимизмът на Карахан относно спора със САЩ, които впрочем са четвъртият най-голям пазар за турския износ, е свързан с доверието ѝ в силата на турската икономика. По официални данни на Турския статистически институт Turkstat през второто тримесечие на 2017 БВП е нараснал с 5.1 процента спрямо същия период на миналата година. За сравнение - сред страните от Г-20 само Китай и Индия имат по-добри показатели. С най-голям принос за турския ръст е търговията с ЕС, който е най-важният външнотърговски партньор на Турция. Износът за страните от ЕС е нараснал с повече от 9 процента - от 5.5 милиарда долара през август 2016 на 6.3 милиарда долара през август 2017 година. Най-много стоки Турция продължава да изнася за Германия - на стойност 1.34 милиарда долара. Скептицизъм сред германския бизнес Въпреки добрите данни шефът на германската външнотърговска камара в Истанбул Ян Ньотер е сдържан в оценките си: \"Икономическите отношения между Германия и Турция се смятат за стабилни и почти непоклатими, само че в основата им започват да се появяват първи пукнатини. Бизнесът се нуждае от стабилност и правова сигурност - като гаранция за дългосрочните инвестиции. Средните германски фирми обаче междувременно се съмняват в наличието на тези два фактора.\" Хамбургският социолог Яшар Айдън вижда няколко различни причини за това недоверие: \"Политическите събития в Турция и най-вече провалилият се опит за преврат, референдумът за промяна на конституцията и политически сътресения просто изместиха вниманието и не оставиха никакво място за нужните икономически реформи\", казва той. Друг проблем Айдън вижда на самия връх на държавното управление: с постоянните си искания за ниски лихвени проценти президентът Ердоган прибягва до един вид \"икономически популизъм\" с цел да задържи собствената си популярност сред турците. При това турската икономика се нуждае от спешни реформи. Това си личи и от следните цифри: - безработицата в страната е устойчиво висока – близо 12%; - инфлацията през септември е надхвърлила 11%; - външнотърговският дефицит възлиза на 4.6 милиарда евро – и се е увеличил с почти 23 процента само през последната година. - Турция има и голям вътрешен дълг - през следващите 12 месеца е падежът на общо 144 милиарда евро - и не на последно място: в Турция работят едва около 28% от жените, докато в страните от ОИСР средната цифра е 48.5%. Пратеници от Вашингтон Хатидже Карахан обаче е оптимистка: \"Турция винаги е доказвала своята устойчивост в глобални, регионални и вътрешни кризи\", казва съветничката на Ердоган. Тя е убедена в \"силата на икономическата дипломация и диалог\". Дипломацията и диалогът наистина са две от предпоставките за решаването на визовия спор между САЩ и Турция. Но далеч не са единствените. Както стана известно тези дни, през следващата седмица Вашингтон ще изпрати своя делегация от високопоставени представители за разговори в Анкара. Какъв ще бъде ефектът от взетите там политически решения ще проличи отново по икономическите показатели.", "date": "2017.10.15", "title": "Ето колко е силна турската икономика"}
{"url": "http://www.dnevnik.bg/kultura/2017/10/15/3059885_heroes_na_deivid_boui_-_40_godini_po-kusno/", "text": "В края на 70-те години Дейвид Боуи (1947-2016) извървява трудния път от зависимостта към независимостта - и в личен, и в творчески план. Излезлият преди 40 години албум 'Heroes' е един от най-добрите примери в музикалната история как в положение на несигурност и в процес на промяна, се получават най-интересните резултати - и постоянно напомняне, че независимо от трудностите, всеки може да е \"hero, just for one day\". (кавичките са ирония от страна на Боуи) е втора част от т.нар. \"берлинска трилогия\", която започва с   (излязъл през януари същата година) и завършва с  (1979). Преди издаването му, той е промотиран от RCA Records със слогана \"Има стара вълна, нова вълна и Дейвид Боуи\". Този кратък, но творчески интензивен период, е най-експерименталният в кариерата му и първият, в който той не изгражда специфичен образ/герой около личността, а застава зад песните като самия себе си. Периодът е и нова фаза в личен план – той преминава през тежката зависимост от кокаин и депресивни състояния в средата на 70-те и най-вече около създаването на Station To Station (1976). Резултатите не са мигновени - репутацията на трилогията расте с времето и нито един от албумите всъщност не е особен бестселър по време на издаването си.  'Heroes' е всъщност най-\"берлинският\" от трите албума като единственият, който е изцяло записан в града и пика на съвместната му работа с продуцентите Тони Висконти и Брайън Ино.  Боуи се мести от Лос Анджелис в Западен Берлин през лятото на 1976 г. в апартамент в Шьонеберг, тогава основно населен с турски имигранти. Друг имигрантски квартал, Нойкьолн, дава името на един от инструменталите в 'Heroes'. Но вместо европейски, влиянията му тогава са насочени към Япония – авторски портрет на японския писател Юкио Мишима виси до леглото му, а обложката и фотосесиите към албум са направени от Масайоши Сукита, работил в същия период и с Иги Поп, който се присъединява към берлинското приключение. Както неведнъж Боуи е казвал: \"Отидохме в Берлин, за да избягаме от наркотиците, без да знаем, че отиваме в хероиновата столица на Европа.\" Първите проекти, по които Боуи работи там, всъщност не са свързани с трилогията. Той снима филма Just a Gigolo на Дейвид Хемингс, където има главна роля заедно с Марлене Дитрих, а после продуцира The Idiot, най-експерименталния албум на Иги Поп. Впоследствие Боуи работи и по албума му Lust For Life, чиято едноименна песен намира световна популярност почти две десетилетия по-късно покрай саундтрака на \"Трейнспотинг\". По-късно Боуи казва, че е \"важно да живееш на място, в което има напрежение\" и избира Берлин най-вече заради артистичността на града – тогава в най-големия си творчески ренесанс от 20-те години на ХХ век, а песните му в този период са пряко повлияни от разцвета на електронната музика в лицето на германски групи като Tangerine Dream, Kraftwerk, Neu!, Can. Изоставените фабрики след Втората световна война и отдръпването на бизнесите, се превръщат в пространства за изкуство. В спомените му разделеният град изглежда като \"един огромен уъркшоп\".  Но има и други причини той да изостави САЩ, освен електронната музика и съвременното изкуство. \"Той се развеждаше както със съпругата си тогава, така и с трима адвокати, които го оставиха без пари\", спомня си Висконти пред BBC. През следващите десетилетия Боуи постепенно ограничава ролята на мениджърите около себе си и държи все по-голяма дистанция от музикалната индустрия - в края на живота си, екипът му се изчерпва до дългогодишната му асистентка Коко Шваб. Висконти е всъщност част от многото истории около създаването на едноименната песен от 'Heroes', тогава не особен хит, но впоследствие една от най-известните песни на Боуи. Докато по-голямата част от текстовете в албума са импровизация и без директен смисъл, думите към 'Heroes' са завършени, след като Боуи вижда Висконти да целува приятелката си до Берлинската стена – в продължение на месеци двамата планират композицията да завърши като инструментал. Когато през 2011 г. Питър Гейбриъл прави своя  версия на песента  за кавър албума си Scratch My Back, той я определя като песен, която изразява \"проява на героизъм в лицето на репресията и отчаянието\". След смъртта на Боуи, Heroes е една от най-често изпълняваните му песни. \"Мисля,че песните по някакъв начин хванаха, може би за съжаление, едно чувство на желание за бъдеще, което всички знаехме, че няма да се случи така, както искаме\", казва Боуи пред сп. Uncut през 1999 г. Той напуска Берлин в края на 1978 г. и се пренася в Ню Йорк - негов дом до неочакваната му смърт през 2016 г.  \"Бях на 13 години, когато \"Heroes\" излезе\", казва пред \"Дневник\" живеещият в София британски поет и драматург Том Едуард Филипс, който от 80-те години е свързан с музикалната и литературна сцена на Бристол като журналист и автор. Израстването му като слушател съвпада с пънк вълната и групи като The Clash и Buzzcocks. Спомня си, \"Берлинският период\" на Боуи е бил митология още по време на случването му.  \"Студената война беше в разгара си и това, че Боуи беше в Западен Берлин наслояваше определена мистерия около него. За нас във Великобритания той беше като пратеник, който прави репортаж от мястото на събитието.\" След като събира пари от спестени закуски в училище, той си купува плочата на \"Heroes\" от най-близкия град, който го има – Ейлсбъри.  \"Когато го пуснах, разбрах, че това не звучи като нищо друго, което съм слушал досега. Тази невероятна атмосфера на параноя, меланхолия и дори малко романтика, проникваше във всички песни. В ерата на плочите ефектът беше още по-голям – от едната страна са рок песни като Beauty and the Beast и 'Heroes', а от другата страна ембиънт инструменталите, които отпращат в съвсем различна посока, която се променя отново при последната песен – The Secret Life of Arabia. Няколко години по-късно част от музиката в албума беше включена в германския филм Christiane F., в който и Боуи има малко участие. Спомням си, че заведох приятелката си тогава на прожекция и се оказа, че депресивен филм за зависими от хероина деца в Западен Берлин не е точно подходящ за среща. На следващия ден тя ме заряза. Въпреки това, мисля, че 'Heroes' остава любимият ми албум на Боуи.\" Същият филм всъщност провокира Том Кърк, роден в Лондон режисьор, оператор и организатор на културни събития, който от години живее и работи в София, да преоткрие музиката на Боуи през 90-те години. \"Спомням си, че заех филма от видеотеката на Нова година. Интересно, че не бях шокиран от портретирането на живота на зависимите във филма, а изключително впечатлен от музиката на Боуи в него – звучеше като саундтрак на диви нощи и безгрижна младост, неща, които мечтаех да преживея като студент по кино в Лондон\". След смъртта на Боуи на 10 януари миналата година, той организира прожекция на концертния филм на Дейвид Боуи от 1973 г. (Ziggy Stardust and the Spiders from Mars) във вече затворения софийски клуб с подходящо име за случая - Neu Berlin.    Тони Висконти разказва за  експерименталното записване на едноименната песен пред BBC 6  в детайли – дори до такива, че в пеенето си в Боуи миксира британски и американски акцент в бекволите. Флорънс Уелч от Florence and The Machine озвучава близо едночасов материал на  BBC 6  за записването и влиянието на \"Heroes\". \"Той винаги е бил влияние за мен, винаги около мен, почти като член от семейството\", казва Флорънс и намира паралел с начина, по който се е развила и нейната кариера. \"В началото усещах, че да изградя персонаж около себе си е начинът да се предпазя.\" Иги Поп е един от интервюираните. По-рано този месец  Depeche Mode направиха кавър на  Heroes , песента, която всъщност ги събира – през 1979 г. другите в групата намират Дейв Гахан след като го чуват да пее песента в бар в родния им Бейзилдън. Песента е и част от сетлиста в актуалното им турне към новия албум Spirit, и също така част и от концертите на U2 тази година. наскоро бяха преиздадени като част от боксета  A New Career In a New Town (1977-1982) . Дони Маккаслин, един от джаз музикантите във финалния албум Blackstar и един от последните, работили с него, гостува на Plovdiv Jazz Fest на 2 ноември. ", "date": "2017.10.15", "title": "'Heroes' на Дейвид Боуи - 40 години по-късно"}
{"url": "http://www.dnevnik.bg/sviat/2017/10/15/3059916_uraganut_ofeliia_dostiga_bregovete_na_irlandiia/", "text": "Ураганът \"Офелия\" се засилва, докато се насочва към Ирландия, където  се очаква да донесе силни ветрове и тежки валежи тази седмица,  съобщавa CNN. Ураганът е със степен на сила 3 и поддържа скорост на ветровете от 185 километра в час, докато преминава на изток от Азорските острови в неделя. Очаква се \"Офелия\" да има големи последици за Британските острови още от понеделник, като това включва и прогнозите за силен ураганен вятър за Ирландия. \"Странното при този ураган \"Офелия\" е, че тази интензивност обикновено се наблюдава в много по-хладния регион на Атлантическия океан\", коментира метеорологът Алисън Чинчър пред CNN. Бързо движещата се буря се засили в събота, но се очаква постепенно да се отслаби за една нощ и да стане посттропичен циклон в рамките на 24 часа според Националния център за урагани. Оттам предупреждават обаче, че мощната буря все пак ще доведе до ураганно силни ветрове, когато се доближи до Ирландия и Обединеното кралство. \"Възможно е директно въздействие от вятъра и силен дъжд в някои от тези райони, заедно с опасни морски условия\", съобщава центърът късно в събота. ", "date": "2017.10.15", "title": "Ураганът \"Офелия\" достига бреговете на Ирландия"}
{"url": "http://www.dnevnik.bg/bulgaria/2017/10/15/3058811_kailushki_vesti_ili_kak_se_pishe_vestnik_v_zatvora/", "text": "В редакцията на в. \"Кайлъшки вести\" в понеделник преди обед е спокойно. Вестникът за септември е готов, има време, докато трябва да се бърза със следващия брой. Йонко Илиев, който е част от екипа от няколко месеца, казва, че последната новина, която го е впечатлила, е безобразието на депутатите, които не са приели оставката на депутата от ГЕРБ Делян Добрев. Според него народният представител си е правил PR, защото е знаел, че няма да приемат оставката му. Следял е и встъпването в длъжност на новия Висш съдебен съвет. Нито една от тези новини обаче не е в броя на \"Кайлъшки вести\". Защото това е вестник от затворници за затворници. Разпространява се на територията на затвора в Плевен, където пребивават над 400 души (хора с присъда, но и с мерки за неотклонение). Към вестника, който излиза от 2009 г., все пак има и интерес отвън – магистратите в региона понякога си го поръчват. Тримата журналисти - млади мъже - стоят в стаята за занимания в затвора и разказват. Стаята има една голяма маса, няколко компютъра и пейки. На един от екраните се вижда последният брой на \"Кайлъшки вести\". Ако има празник в съответния месец, той става тема на броя. Иначе изданието събира творчество от проза и поезия на затворниците, както и по някоя актуална новина от света или у нас. Има хороскоп, който не пишат затворниците, а всеки месец получават от шефа на затвора на флашка и го включват в броя. Защото те нямат достъп до интернет. Има и судоку. Вестникът е около 5-6 страници. При разговора с \"Дневник\" отсъстваше главният редактор, който същия ден бе зает с делото си. Той се занимава с вестника повече от една-две години. Какво ще бъде на първа страница решава началникът на социалните дейности в затвора Иво Кузманов. Журналистите разказват, че те не пишат, а събират истории от затворниците. Обясняват, че има много желаещи да пишат, дори може да се направи цяла книга от творчеството на някои от лишените от свобода. Илиев разказва, че работата по вестника го е направила по-отговорен към живота и хората. Защото това да правиш вестник е нещо сериозно и го правиш за другите. А и е занимание, докато изтърпяваш наказанието си. \"Тука всеки се държи в една мисъл. Кога ще настъпи времето за свободата. Всичко друго за нас е лъжа\", казва Синан Алиев. На него му остават година и осем месеца. По тази причина всеки гледа да работи нещо, за да излезе по-рано, да отиде на някакви кастинги, имало различни програми, както и училище, обяснява Алиев. Надеждата, която ги крепи, е различна за всеки: семейството и фактът, че един ден ще са свободни. \"Това, което мога да постигна, но не съм успял, преди да вляза в затвора\", или това, че преосмисляш грешките, които си допуснал. Първата сутрин като се събудиш в затвора – така двама от журналистите определят най-трудния си момент. \"После виждаш, че то и тук е за хора и свикваш.\" Има си някакви правила, те трябва да се изпълняват и като ги спазваш, всичко е наред, обясняват те. \"Трябва да мине времето и да знаеш какво да правиш през това време. И най-вече трябва да слушаш де\", намесва се Алиев. \"Трябва да спазваме тук закона и после като излезем пак. В затвора се замисляме за правилата, които не трябва да прекрачваме, и за това, че трябва да знаем границите си - кое може и кое не. Не трябва да правим работи, дошли от нашата глава. \"Примерно аз трябва да отида да крада. Защо? Не трябва. Трябва да отида да работя, да си изкарвам прехраната на мен и семейството ми\", разсъждава на глас Алиев. И наместват Наказателния кодекс с шега - \"Общо взето, да четеш Наказателния кодекс и да знаеш кое може и кое не\", включва се за разсъжденията в затвора Илиев. Важно е да се сещаш какво е било тук и няма да го правиш повече, обяснява третият журналист Николай Стефанов. За момента Алиев и Стефанов са се съсредоточили само в работата по вестника, докато Илиев чака да започне курс за огняри. Той е завършил средното си образование в затвора, като е държал матури в затворническото училище във Враца - по български език и география. Обича и българската история. Любим момент на Илиев от историята е \"преди България да падне под турско робство - когато е била на три морета\". Яд го е, когато хората я делят, по думите му се разделят и помежду си. Както е било винаги, така е и сега. Дава примери с румънци, испанци и унгарци, които се обединяват и излизат на протест, когато не им харесва нещо. А в България всеки роптае за себе си. Той продължава темата за разделението с това, че цял живот го усещал на гърба си. Определя се като средноинтелигентен, но тъй като е от малцинствата, другите казвали: \"Тоя не става за нищо.\" Същевременно казва, че знаел колко е багажът на хората от малцинствата, и не се занимавал с тях. Затова накрая се оказвал отхвърлен и от двата отбора. \"В затвора приемаме всички, които имат глава на раменете\", намесва се зам.-шефът на затвора Николай Козов. Той присъства в стаята, докато тече разговорът. \"Не говоря за тук, говоря по принцип за обществото. Не ме разбрахте, господин началник\", обяснява му Илиев. Той иска да запише право, защото \"просто ми се удава, след толкова четене на законите\". Попитани дали журналистиката в България е обективна, никой няма категоричен отговор. Според Илиев обаче в едната телевизия \"притискат\" повече с въпросите си гостите си и нещата са такива, каквито са, а в другата гостите дават списък с въпросите, които могат да им задават. Става време за обяд, а журналистите от \"Кайлъшки вести\" ще очакват реакцията от публикацията за тях.", "date": "2017.10.15", "title": "\"Кайлъшки вести\", или как се пише вестник в затвора"}
{"url": "http://www.dnevnik.bg/sport/2017/10/15/3059940_grigor_dimitrov_zapochva_v_stokholm_sreshtu_francuzin/", "text": "Григор Димитров ще стартира участието си на турнира в Стокхолм от категорията 250 на АТП от втори кръг. Българинът е поставен под №1, а във втори кръг ще се изправи срещу французина Пиер-Юг Ербер или квалификант. Наградният фонд на турнира е близо 600 хиляди евро. Изтегленият жребий по-рано през деня прати  Димитров  в горната половина на схемата заедно с американеца Джак Сок, Миша Зверев и Виктор Троицки. Водач в долната половина е Кевин Андерсън. Южноафриканецът, който беше финалист на US Open, е поставен под №2. Шампионът от миналата година Хуан Мартин дел Потро е четвърти в схемата, но неговото участие още не е сигурно. Евентуален съперник на Димитров в третия кръг може да бъде Троицки или по-големият от двамата братя Звереви, а на полуфинал Джак Сок или Фабио Фонини. През миналата година българинът игра полуфинал в Стокхолм, губейки с 4:6, 5:7 от бъдещия шампион Дел Потро. През 2014 г. игра финал, но загуби от Томаш Бердих. Той се представя традиционно силно в зала \"Кунглига\", след като през 2015 г. отново загуби от Бердих, но на четвъртфиналите. Димитров спечели първата си титла от АТП именно в шведската столица през 2013 г. Българинът вече си осигури участие на теория на финалния \"Мастърс\" в Лондон, като ще го направи и на практика при една победа в Стокхолм. От понеделник Димитров се завръща под №8 в световната ранглиста. Той има 3590 точки и вече е само на 175 зад Новак Джокович. До края на сезона българинът е заявил участие и на турнира \"Мастърс 1000\" в Париж. Водач в ранглистата продължава да бъде Рафаел Надал с 10 465 точки, пред  Роджър Федерер  (8505) и Анди Мъри (5290). Марин Чилич се изкачва до рекордното за себе си 4-о място. Хърватинът изпревари с 15 точки Александър Зверев.", "date": "2017.10.15", "title": "Григор Димитров започва в Стокхолм срещу французин или квалификант"}
{"url": "http://www.dnevnik.bg/bulgaria/2017/10/15/3059942_izdirvanoto_13-godishno_momche_se_e_pribralo_v_doma_si/", "text": "Издирваното 13-годишно момче от София се е прибрало късно снощи в дома си. Мануел Николаев беше обявен за издирване от полицията в петък, след като в същия ден е изчезнал. Момчето напуснало дома си с колело и вечерта не се прибрало. Родителите му подали сигнал в полицията още същия ден. Все още не се знае къде е било момчето през това време.", "date": "2017.10.15", "title": "Издирваното 13-годишно момче се е прибрало в дома си"}
{"url": "http://www.dnevnik.bg/sport/2017/10/15/3059950_futbolistite_na_herta_kolenichiha_v_znak_na_podkrepa/", "text": "Съботният двубой от  Бундеслигата  между \"Херта\" и \"Шалке 04\" на олимпийския стадион в Берлин започна с нетрадиционен акт. Играчите на столичния тим коленичиха около централния кръг. По този начин те изразиха подкрепата си към състезателите от Националната футболна лига (НФЛ) на САЩ, които протестират. Това се превърна в символ на несъгласието на  играчите по американски футбол  срещу расовото неравенството и полицейското насилие. Протестите в Америка станаха причина за нападки от страна на президента Доналд Тръмп, който поиска уволнение на всеки, който не стои изправен по време на американския химн, а по-късно нарече играчите \"кучи синове\". \"Берлин е цветен. \"Херта\" държи на разнообразието и е против насилието. Поради тази причина се присъединяваме към протеста на американските спортисти, за да се противопоставим на дискриминацията\", обяви дикторът на стадиона преди двубоя с \"Шалке\" и добави: \"За толерантен Берлин, сега и завинаги.\" За момента няма никаква реакция от Германския футболен съюз и ръководството на Бундеслигата за акта на играчите на \"Херта\". Към 11-те, които започнаха двубоя, се присъединиха резервите и треньорите, които коленичиха край страничната линия. В САЩ кулминацията на несъгласието беше на 24 септември, когато светът видя безпрецедентен протест срещу социалната несправедливост, расизма и полицейската бруталност в страната. Всички 28 отбора в лигата, които играха през уикенда, по един или друг начин изразиха своето недоволство. От Лондон, където играха  \"Джаксънвил джагуарс\" и \"Балтимор рейвънс\" , до столицата Вашингтон всички избраха да коленичат по време на химна или да сключат ръце в знак на обединение. Двубоят от Бундеслигата завърши с победа 2:0 на гостите. Леон Горецка откри от дузпа в 54-ата минута, а Бургщалер оформи крайния резултат 12 минути преди края. Домакините от  \"Херта\"  играха едно полувреме с човек по-малко след червен картон на Харагучи. След осем мача \"Шалке\" е пети в Бундеслигата с 13 точки, а \"Херта\" на 12-о място с актив от девет точки.", "date": "2017.10.15", "title": "Футболистите на \"Херта\" коленичиха в знак на подкрепа към играчите от НФЛ"}
{"url": "http://www.dnevnik.bg/citat_na_deniia/2017/10/15/3060047_citat_na_denia_diasno_i_liavo_sa_izhabeni_poniatiia/", "text": "Това заяви лидерът на Движение \"Да, България\" Христо Иванов пред Би Ти Ви. Така той за пореден път подчерта, че партията му няма за цел да изпълнява дясна или лява политика, а да реализира своите каузи. Иванов уточни, че в последните месеци работи в тясно сътрудничество с още четири партии, но не даде отговор дали лидерите им имат намерение да се обединят в една обща политическа сила. Чрез обща декларация петте партии се обявиха против назначаването на бившия председател на Комисията за финансов надзор Стоян Мавродиев за ръководител на Българската банка за развитие (ББР). \"Има сериозен шанс Банката за развитие да се превърне в следващото КТБ и да стане прасенце касичка за олигархията, особено управлявана от човек, който се е доказал, че добре служи на олигархията\", каза още Иванов. Малко преди това Мавродиев заяви пред \"Канал 3\", че  ББР е в много добро финансово състояние и дори е на печалба. Според него и проектът за АЕЦ \"Белене\" може да се обяви като следващото КТБ, тъй като \"това са едни дупки, в които държавата налива наши пари, а те изчезват\".", "date": "2017.10.15", "title": "Цитат на деня: Дясно и ляво са изхабени понятия, като вдигнеш чаршафа там винаги е Пеевски"}
{"url": "http://www.dnevnik.bg/sviat/2017/10/15/3059999_partiiata_na_merkel_zagubi_izborite_v_dolna_saksoniia/", "text": "Партията на германския канцлер Ангела Меркел загуби изборите в северната провинция Долна Саксония, сочат първите прогнозни резултати, цитирани от германската обществена телевизия ZDF. Въпреки успеха си социалдемократите няма да запазят сега управляващата коалиция със \"Зелените\", която е на власт от 2013 г., защото ще има по-малко от необходимите за мнозинство 69 депутати. Резултатът обаче ги утвърждава като най-голяма политическа сила в Долна Саксония за пръв път от 1998 г. насам. От друга страна той ще е най-тежката загуба за християндемократите (ХДС) в провинцията от 58 години. Победата на социалдемократите в Долна Саксония е първата за партията, откакто Мартин Шулц я оглави през януари. За изминалите 9 месеца тя изгуби избори в три провинции и претърпя най-тежкото си поражение на федерално ниво от края на Втората световна война. Изборите  се оказаха рисковани за ХДС, която през лятото имаше преднина от 12 процентни пункта в социологическите проучвания, но в края на седмицата вече беше с изравнени позиции с основния си съперник, социалдемократите (ГСДП). Според някои проучвания последните дори водеха с един пункт. Дни преди вота 29 на сто от гласоподавателите не бяха определили за кого да пуснат бюлетина и дали изобщо да се включат. Ако данните, които не са окончателни, се потвърдят, християндемократите на Меркел са получили 34.9 на сто от вота, с 2 процентни пункта под ГСДП, които са спечелили 37.2 процента. Следват \"Зелените\" и Свободните демократи, съответно с 8.2 и 7.4 на сто. За сравнение християндемократите взеха 36 на сто от от гласовете на предишния вот, а ГСДП получиха 32.6%. Зелените - 13.7%, а либералите - 9.9%. Сега броят на партиите в парламента ще се увеличи, тъй като в него влиза и \"Алтернатива за Германия\" с 5.5%, пише \"Франкфуртер алгемайне цайтунг\". \"Губещите\" са християндемократи, либерали и зелени, единствено социалдемократите и AfD са подобрили резултата си, отбелязва изданието. Вотът в провинцията с близо 6.1 милиона избиратели определи и датата за начало на преговорите за съставяне на федерално правителство, които започват на 18 октомври, в изчакване на резултата. Една от целите на Меркел беше да се избегне възможността политическите маневри, свързани с преговорите за ново управление, да повлияят отрицателно на предизборната кампания на кандидатите в тази германска област.  Неуспехът на кандидат-премиера на консерваторите Бернд Алтхусман ще помрачи настроението в партията на Меркел в навечерието на преговорте, на които те се надяваха да влязат с възможно най-добри позиции, отбелязват германски медии. \"Долна Саксония е изправена пред промяна на правителството,\" отбеляза германският вестник \"Велт\" часове преди затварянето на урните. Според изданието еднакво възможни са както досега действалата на федерално ниво \"широка коалиция\" на консерватори и социалдемократи, така и обмисляната в момента \"Ямайка\", която би събрала партията на Меркел със \"Зелените\" и Свободните демократи, или коалиция тип \"светофар\" - социалдемократи, зелени и либерали. Проучване, циирано от ZDF, сочи, че подкрепата за \"голяма коалиция\" на место ниво се харесва дори на поддръжниците на социалдемократите - близо 60% смятат подобна конфигурация за \"добра\". В. \"Велт\" съобщи, че избирателната активност към 16.30 ч. место време (половин час преди затваряне на урните) е била 53.38%, едва 0.05 процентни пункта по-висока от тази преди пет години. Извънредните избори се проведоха, след като управлявалата досега коалиция на социалдемократите и \"Зелените\" изгуби мнозинството си от един депутат, след като представителка на последните в местния парламент реши да премине към християндемократите заради поставянето ѝ на долно място в листата на федералните избори. Долна Саксония е втората най-голяма по територия (и четвърта по население) германска провинция, с тежест в отрасли като земеделието, автомобилната индустрия. Провинцията е и най-големият производител на вятърна енергия в страната.", "date": "2017.10.15", "title": "Партията на Меркел загуби изборите в Долна Саксония, показват първите резултати"}
{"url": "http://www.dnevnik.bg/sport/2017/10/15/3060062_levski_postigna_ikonomichna_pobeda_pri_gostuvaneto_si/", "text": "Централният защитник Давид Яблонски донесе втора поредна победа на \"Левски\". След като  вкара на \"Черно море\"  в предишния кръг, чешкият бранител се разписа и срещу \"Етър\" за нов успех с 1:0. Сините записаха суха мрежа в четвърти пореден двубой и победиха за първи път като гост слд два поредни неуспеха – загубата от \"Ботев\" и равенството с \"Берое\". Столичани продължиха тенденцията да бележат малко, но и да не допускат при Делио Роси, и след идването на италианския специалист имат само две допуснати попадение в мрежата си. Капитанът на \"Левски\" Божидар Митрев записа десетата си суха мрежа от началото на сезона. \"Етър\", който в предишния си домакински мач  спря ЦСКА с 2:2 , не можа да повтори силната си игра. С изключение на епизодични атаки, великотърновци не свършиха нищо пред синята врата. \"Етър\" опита да започне агресивно мача, както го направи и при предишното си домакинство срещу ЦСКА, но не успя да го стори. Още в петата минута домакините се оказаха догонващи, след като Давид Яблонски изведе \"Левски\" напред. Жорди Гомес центрира от корнер, а чешкият централен защитник засече топката с глава. Яблонски реализира петия си гол от началото на сезона и излезе начело сред реализаторите на сините. Той беше изпуснат от лошо построената защита на \"Етър\", въпреки че е най-високия играч на полето. Ранното попадение стъписа футболистите на домакините, които преди почвиката не създадоха нищо опасно. Играта на \"Етър\" се изчерпваше с дълги подавания към тарана Бадара, но той беше много зорко пазен от Яблонски и Холмар Ейолофсон. Фланговете на \"Етър\" не работеха, а в средата на терена домакините срещаха сериозни трудности срещу \"Левски\". Единственият точен удар на \"Етър\" беше дело на Иван Стоянов с глава, но прекалено слаб, за да затрудни Божидар Митрев. По-чистите положения бяха на сметката на \"Левски\", но опасен удар на Антонио Вутов премина край вратата. След почивката ситуацията не се промени особено и \"Етър\" продължи да разчита на дълги изритани топки. Едва след 60-ата минута Станислав Генчев потърси промяна с пускането на Никола Колев. \"Етър\" започна да играе с различна постройка и опита да свали топката на земята. Домакините изнесоха действията в по-предни позиции, но все така не стигаха до опасни положения пред Митрев. \"Левски\" прие играта в собствената си половина и чакаше на контраатака. Независимо, че нямаше опасни положения на сметката си \"Левски\" беше по-близо до това да вкара втори гол. Жуниор Мапуку се появи от пейката и 13 минути преди края можеше да реши всичко в двубоя. Той овладя топката на скорост, преодоля вратаря Христо Иванов, но ударът му беше избит малко пред голлинията от защитник на виолетовите. В заключителните минути \"Етър\" опита да притисне сините, а на терена се появи и ветеранът Тодор Колев. Дори и това не помогна на домакините, които можеха да получат втори гол. В продължението трима от \"Левски\" излязоха сами срещу един защитник на \"Етър\", но Милош Цветкович направи по-трудното и изкара топката в аут. \"Цяла България знае, че \"Левски\" е опасен на статични положения и те точно така ни вкараха. Видя се, че противникът много добре знае как да се защитава и за нас беше много трудно. Нямахме кой знае какви чисти положения, въпреки че момчетата се раздадоха и имаха желание. Мисля, че \"Левски\" много трудно ще получава голове през сезона, показвайки тази игра\", каза треньорът на виолетовите Станислав Генчев.", "date": "2017.10.15", "title": "\"Левски\" постигна икономична победа при гостуването си на \"Етър\""}
{"url": "http://www.dnevnik.bg/sport/2017/10/15/3060067_andrei_gulubinov_se_razpisa_pri_purviia_uspeh_na/", "text": "Българският нападател Андрей Гълъбинов вкара гол, а \"Дженоа\" победи драматично като гост Каляри с 3:2. Успехът е първи за \"грифоните\" от началото на сезона в  Серия А  и позволи на тима да излезе от зоната на изпадащите, изкачвайки се до 16-ото място. Гълъбинов откри резултата в 8-ата минута, когато се възползва от прекрасен пас на Адел Таарабт. Мигел Велосо и Ригони откраднаха една топка в центъра на терена, мароканецът я пое и без да се бави изведе Гълъбинов, който сам срещу вратаря нямаше как да сбърка. Българинът отбеляза второто си попадение от началото на сезона, след като беше точен и във втория кръг на кампанията при  поражението 2:4 срещу \"Ювентус\" . До края на първата част Таарабт удвои аванса на \"грифоните\", но в началото на втората част домакините от \"Каляри\" върнаха един гол чрез Паволети. Четвърт час преди края един от най-добрите в редиците на \"Дженоа\" Ригони вкара трети гол. Крайното 2:3 оформи Жоао Педро от дузпа в 79-ата минута.", "date": "2017.10.15", "title": "Андрей Гълъбинов се разписа при първия успех на \"Дженоа\" в Серия А"}
{"url": "http://www.dnevnik.bg/razvlechenie/2017/10/15/3060071_keit_mos_vliza_v_klinika_za_da_lekuva_zavisimostta_si/", "text": "Една от най-популярните манекенки в света Кейт Мос постъпи в клиника за лечение на зависимост от алкохол. Тя е предприела това действие, тъй като иска да има още едно дете, съобщават британските медии. 43-годишната Мос се надява да роди наследник на своя значително по-млад партньор - аристократът граф Николай фон Бисмарк. Клиниката, която манекенката е избрала се намира в Тайланд и е същата, където се лекува бившият ѝ приятел музикантът Пийт Дохърти. Престоят там струва 10 хил. британски лири на месец. Кейт Мос се сближи с 30-годишния германски аристократ в края на 2015 г., след като се раздели със съпруга си Джейми Хинс. Той също беше на лечение в рехабилитационна клиника в САЩ в началото на годината по настояване на родителите си и оттогава е пълен въздържател. Кейт Мос вече има едно дете - 14-годишната Лила Грейс.", "date": "2017.10.15", "title": "Кейт Мос влиза в клиника, за да лекува зависимостта си към алкохол"}
{"url": "http://www.dnevnik.bg/sviat/2017/10/15/3060066_tri_novi_signala_za_seksualno_napadenie_ot_harvi/", "text": "Британската полиция разследва три нови сигнала за сексуално нападение, подадени срещу американския филмов продуцент Харви Уайнстийн, предаде Асошиейтед прес. Лондонската полиция заяви, че и трите сигнала са подадени от една и съща жена, която била жертва на сексуално нападение през 2010 г., 2011 г. и 2015 г. Името на извършителя не се посочва, тъй като не са му повдигнати обвинения. Полицията обаче уточни, че става дума за същия човек, срещу когото бяха подадени сигнали за сексуално нападение в сряда. Те също се разследват. 54-годишната британска актриса Лизет Антъни заяви, че в сряда е съобщила в полицията, че Харви Уайнстийн я е изнасилил в Лондон в края на 80-те години. 65-годишният американски филмов продуцент Харви Уайнстийн е обвинен в сексуален тормоз, нападение или изнасилване от около 30 жени. Чрез своя говорителка той отрече да е имал сексуални отношения без взаимно съгласие, отбелязва \"Франс прес\".", "date": "2017.10.15", "title": "Три нови сигнала за сексуално нападение от Харви Уайнстийн разследва британската полиция"}
{"url": "http://www.dnevnik.bg/sport/2017/10/15/3060073_tervel_pulev_kubrat_moje_da_pobedi_djoshua_zashtoto/", "text": "Братът на Кубрат Пулев Тервел вярва, че той може да спечели световната титла по бокс в тежка категория, когато се изправи срещу Антъни Джошуа. Двубоят за поясите на Международната боксова федерация (IBF), Световната боксова асоциация (WBA) и Международнаа боксова организация (IBO), и ще се  проведе на 28 октомври в Кардиф . \"Кубрат има по-добрите крака и има повече опит от Антъни Джошуа, затова може да спечели срещата. Той е много стабилен психически, напрежението покрай този мач не му влияе. Когато човек е подготвен за определена ситуация му е много по-лесно\", каза Тервел пред БиТиВи. Той обясни, че бащата на двамата боксьори е повтарял от най-ранна детска възраст, че и двамата ще станат шампиони на ринга. \"В спорта трудни моменти винаги има. Не са били чак до такава степен да се чудя дали ставам и да мисля за отказване. Винаги съм бил абсолютно мотивиран. Като дете се замисляш с какво си се захванал, но това е нормално\", каза още по-малкият от братята Пулеви. Тервел, който има  четири мача на професионалния ринг  и спечели четирите с нокаут, все още чака следващия си двубой. \"Покрай мача на Кубрат малко моите неща отидоха на заден план, защото той иска да съм плътно до него, но скоро очаквам и аз да се бия\".", "date": "2017.10.15", "title": "Тервел Пулев: Кубрат може да победи Джошуа, защото има повече опит"}
{"url": "http://www.dnevnik.bg/bulgaria/2017/10/15/3060075_policai_e_zadurjan_v_sofiia_pri_akciia_na_mvr/", "text": "Специализирана полицейска акция се провежда в момента на територията на столицата, съобщи говорителят на главния прокурор Румяна Арнаудова за агенция \"Фокус\". Един полицейски служител е задържан в София при акцията на дирекция \"Вътрешна сигурност\" в МВР. Това каза главният секретар на МВР гл. комисар Младен Маринов. Той потвърди, че провежданата акция е във връзка с разпространение на наркотични вещества. Арнаудов уточни, че най-рано в понеделник ще може да предостави по-подробна информация. Следствените действия се провеждат от Специализираната прокуратура и МВР. Операцията е започнала преди около час-час и половина. \"Много сме в началото на разследването\", обясни Арнаудова с уточнението, че на този етап не бива да се коментира дали има задържани, защото ще се затрудни разследването.", "date": "2017.10.15", "title": "Полицай е задържан в София при акция на МВР"}
{"url": "http://www.dnevnik.bg/sviat/2017/10/15/3060078_jertvite_na_atentata_v_somaliia_sa_nai-malko_231_dushi/", "text": "Най-малко 231 души са загинали и 300 са ранени при вчерашния самоубийствен атентат в сомалийската столица Могадишу, съобщава БТА. Директорът на болницата \"Мадина\" Мохамед Юсуф съобщи за 221 загинали, а представители на болница \"Ердегон\" съобщиха за 10 жертви на взрива. Очаква се броят на жертвите да нарасне, защото пострадали се лекуват и в други болници. Някои от ранените са починали от травмите, получени при взрива. Вчера атентатор самоубиец взриви камион на оживено кръстовище след високоскоростно преследване по улица в столицата. Той прегази коли и мотоциклети и избута заседнали в трафика автомобили, преди да достигне едно от най-натоварените кръстовища и да взриви камиона си. Засега никой не е поел отговорност за нападението, но министърът на информацията Абдирахман Ярисоу заяви, че то вероятно е дело на ислямистката групировка \"Аш Шабаб\". Нападението е най-кръвопролитното в Сомалия. Преди него атентат с най-много жертви през последните години беше извършен на 4 октомври 2011 г. в Могадишу. Атентатор самоубиец с камион бомба отне живота на 82 души, а 120 бяха ранени.", "date": "2017.10.15", "title": "Жертвите на атентата в Сомалия са най-малко 231 души"}
{"url": "http://www.dnevnik.bg/sviat/2017/10/15/3059975_lari_flint_predlaga_do_10_mln_dolara_za_kompromat/", "text": "Издателят на американското порносписание \"Хъслър\" Лари Флинт предложи награда до 10 млн. долара за всеки, който предостави информация, водеща до импийчмънт и отстраняване от поста на президента Доналд Тръмп. Обявата е публикувана на цяла страница в неделното издание на \"Вашингтон пост\", съобщава БТА. По време на президентската кампания миналата година Флинт предлагаше 1 милион долара за онзи, който предостави видео или аудиозапис, \"хванал\" Тръмп в противозаконно или сексуално непристойно поведение. В днешната реклама Флинт търси неопровержимо инкриминиращо доказателство, което да бъде публикувано и да свали Тръмп от поста. Флинт изброява многобройни причини, поради които според него Тръмп трябва да бъде отстранен - компрометиране на вътрешната и международната политика, произнасяне на стотици лъжи, груб непотизъм и назначаване на неквалифицирани личности на високи постове. В края на обявата има безплатен номер и имейл адрес. По думите на Флинт процесът на импийчмънт е \"мръсна, скандална работа, но алтернативата - още три години дестабилизираща дисфункция - е по-лоша\". \"Смятам, че е мой патриотичен дълг и дълг на всички американци да се отървем от Тръмп, преди да стане твърде късно\", пише авторът на обявата.", "date": "2017.10.15", "title": "Лари Флинт предлага до 10 млн. долара за компромат срещу Тръмп"}
{"url": "http://www.dnevnik.bg/photos/2017/10/15/3059969_fotogaleriia_svetovni_snimki_na_denia_14-15_oktomvri/", "text": "Участници пият вино по време на фестивал за вино в Тбилиси, Грузия.", "date": "2017.10.15", "title": "Фотогалерия: Световни снимки на деня – 14-15 октомври 2017 г."}
{"url": "http://www.dnevnik.bg/sport/2017/10/15/3060147_cska_ne_specheli_vtori_poreden_mach_zavurshvaiki/", "text": "След осем поредни победи в Първа лига, ЦСКА се озова в ситуация да няма победа в два двубоя поред. На \"Българска армия\" червените завършиха наравно 0:0 с гостуващия \"Пирин\" и не оправдаха очакванията. Едва за втори път през сезона ЦСКА не успя да се разпише и отново в домакински мач – първият беше срещу  \"Лудогорец\" . Червените отправиха 26 удара срещу един единствен за гостите от Благоевград, но всичко беше или блокирано, или спасено от Благой Макенджиев, който направи много силен мач. \"Според мен не ни стигна само голът, всичко друго го направихме както трябва. Има и такива мачове, когато нещата не ти се получават, нямаш и късмет. Не съм съгласен, че е имало умора във футболистите, те показаха желание, но вече изтъкнах липсата на късмет. Каранга не вкара, но и другите нямаха ден\", каза след двубоя Стамен Белчев. Двубоят сложи край и на серията от голове на Фернандо Каранга. Нападателят на  ЦСКА  имаше 12 попадения в досегашните 11 срещи. Отборът вече изостава с три точки от лидера \"Лудогорец\". След по-малко от седмица червените се изправят срещу \"Левски\" в дербито, но сините успяха да се доближат на три зад съперника си. Треньорът на ЦСКА не можеше да разчита на капитана Божидар Чорбаджийски, който лекува контузия, а вместо него започна Александър Барт. На пейката останаха Станислав Манолев и Кристиян Малинов, единият заради натрупана умора, а другия заради четири жълти картона и беше съхранен преди дербито с \"Левски\". От самото начало стана ясно каква е идеята на двата отбора – ЦСКА търсеше всяка възможност, за да застраши Благой Макенджиев и да притисне \"Пирин\", докато гостите от Благооевград предложиха организирана игра и главно дефанзивни действия. Въпреки, че контролираха срещата, играта на червените не спореше и те така и не можеха да създадат чисто голово положение. В 20-ата минута положението стана по-сериозно, когато Фернандо Каранга се хвана за дясното бедро, но все пак успя да продължи мача. Личеше си, че бразилецът не е пълноценен, а това отне и от огневата мощ на домакините. До почивката Каранга стигна до две ситуации, но и двете бяха след разбърквания и при много трудни изпълнения. Най-чистото положение беше на сметката на Енрике, но неговият удар с левия крак мина край вратата. През втората част картинката на \"Българска армия\" не се промени с нищо. Червените атакуваха, а \"Пирин\" се защитаваше. В действията на домакините обаче липсваше свежест и най-вече нестандартна идея, което нямаше как да изненада гостуващия отбор. Стамен Белчев пусна на терена Манолев и Кевин Меркадо, търсейки повече острота по фланговете. Играта на ЦСКА обаче се изчерпваше с пробиви край страничната линия и центрирания, но те бяха лесна плячка за централните бранители на гостите. Отборът на Милен Радуканов се защитаваше с осем човека зад топката, а единствено Станислав Костов стоеше малко по-напред. Нападателят на \"орлетата\" остана много изолиран и дори нямаше шанс да играе с топката. Четвърт час преди края ЦСКА рискува всичко с пускането и на Кевин Кубемба, а в 83-ата минута като по чудо не вкара гол. Каранга игра с глава, но сантиметри не стигнаха на Манолев да прати топката в мрежата.", "date": "2017.10.15", "title": "ЦСКА не спечели втори пореден мач, завършвайки наравно с \"Пирин\""}
