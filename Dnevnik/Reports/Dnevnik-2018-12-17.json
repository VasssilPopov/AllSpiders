{"url": "https://www.dnevnik.bg/sport/2018/12/17/3363346_kitaici_predlagat_65_mln_evro_za_futbolist_na_barselona/", "text": "Барселона\" е получил оферта от 65 милиона евро за Малкъм, твърди \"АС\". Според информацията няколко китайски клуба проявяват интерес към крилото на каталунците, за който се говори усилено, че иска да напусне отбора. Малкъм дойде през лятото с трансфер от френския \"Бордо\" за 41 милиона евро. Малкото игрово време обаче е накарало  21-годишният бразилец да поиска да си тръгне още през януари. Той не успя да се впише в стила на \"Барселона\", за което имат вина и честите му контузии. Бразилецът записа едва 296 минути от началото на сезона, като има два гола за каталунците. Малкъм се отличи с по едно попадение за купата на страната срещу петодивизионния \"Леонеса\" и при гостуването на \"Интер\" в груповата фаза на Шампионската лига. Около трансфера на бразилеца се разрази сага. Първоначално той беше обявен за сигурно ново попълнение на \"Рома\", а \"вълците\" дори съобщиха, че чакат играча за прегледи и подпис. В крайна сметка няколко часа по-късно 21-годишният играч се озова на \"Камп ноу\".", "date": "2018.12.17", "title": "Китайци предлагат 65 млн. евро за футболист на \"Барселона\""}
{"url": "https://www.dnevnik.bg/sviat/2018/12/17/3363385_sasht_sa_protiv_turski_potok_v_es_ankara_ne_pregovaria/", "text": "Администрацията на президента Доналд Тръмп не подкрепя проекта \"Турски поток\", тъй като е за разнообразяване на източниците на енергийни суровини за България. Това заяви заместник-държавният секретар Джон Съливан в  интервю  за предаването \"120 минути\" на bTV в края на посещението му в България. В момента около 95% от природният газ за България се доставя от Русия. \"С това послание идвам в София - да се опита да диверсифицира своите източници на енергия, било то от газ от множество източници, не само от един, или атомно гориво, идващо от множество източници\", каза той пред водещия Светослав Иванов. \"Идеята е, че множеството източници намаляват риска, а рискът би могъл да бъде например природно бедствие. Ако нещо се случи и се прекъсне газопреносна тръба, изцяло необвързано с политическо решение, това би могло да доведе до огромна икономическа дислокация в страната, ако е била твърде зависима от един източник на енергия.\" Съливан напомни, че \"енергийната независимост и разнообразие на източници са важни за всяка държава като въпрос на национална сигурност\" и допълни, че на срещите с президента Румен Радев и няколко министри е разговарял за интерконекторите за пренос на газ през границите с Гърция и Сърбия. Връзките с Гърция са смятани за особено важни и от Европейската комисия, тъй като по тях би могло да се получава газ от Трансадриатическия тръбопровод (ТАР), който ще е продължение на Трансанадолския тръбопровод (TANAP) за пренос на азербайджански газ от Каспийско поре. Подкрепата на Вашингтон за интерконектора между България и Гърция бе изразена миналия четвъртък и в специална декларация на външните министри на САЩ и Гърция Майк Помпео и Йоргос Катругалос. След заседанието в американската столица от стратегическия диалог САЩ-Гърция бе заявено: \"САЩ изразяват задоволство от напредъка на Гърция в енергийните проекти, разширяващи взаимната свързаност в района, включително разширения терминал за втечнен газ \"Ревитуса\", Трансадриатическия газопровод и интерконектора Гърция-България, както и подкрепят - доколкото са комерсиално оправдани - допълнителна инфраструктура за разнообразяване на трасетата и доставчиците, включително терминала за втечнен газ в Александруполис и газопровода Eastern Med\". В края на ноември енергийният министър Теменужка Петкова каза, цитирана от \"Ройтерс\", че до края на 2018 г. България ще стане акционер в терминала за доставка на втечнен газ край Александруполис. Обсъждането за дял от около 25% е в ход от две години и участието най-вероятно ще е чрез държавната компания \"Булгартрансгаз\". \"По този начин ще можем да гарантираме доставки от различни източници, включително от САЩ\", допълни тя.", "date": "2018.12.17", "title": "САЩ са против \"Турски поток\" в ЕС, Анкара не преговаря за удължаването му"}
{"url": "https://www.dnevnik.bg/bulgaria/2018/12/17/3363445_promenite_v_nakazatelniia_kodeks_vrushtat/", "text": "Последните промени в Наказателния кодекс – правото на властите до 48 часа  да не уведомяват близките  на задържан; начало на процеса без четене на обвинителния акт и  правото на отнемане  на имуществото от Комисията за отнемане на незаконно придобито имущество (КОНПИ), дори да няма призната вина, връща демократичното общество и правото векове назад. Това коментира адв. Александър Кашъмов от \"Програма Достъп до информация\" в ефира на Би Ти Ви. Той сравни част от промените с практики, които е имало само по време на комунистическия режим и акцентира, че промените са били приети за няколко дни и без дебати. Отпадане на четенето на обвинителния акт – стабилизиране на порочна практика \"Четенето на обвинителния акт има смисъл, за да може подсъдимите да разберат в какво са обвинявани. Това се правеше дори по времето на тоталитарната държава –  отпадането на подобно нещо  няма как да бъде с положителен знак\", каза адвокатът. По думите му не може законът да бъде стъкмяван, за да се стабилизира порочна практика. \"Това, че някой не си е свършил работата и е написал обвинителен акт от десетки хиляди страници, вместо да напише нормален обвинителен акт не означава, че трябва да бъде променян законът и трябва да се ограничава правото на защита\", подчерта Кашъмов и добави, че този прецедент е насочен към някоя реалност и няма съммение, че това е случаят КТБ. Задържането без уведомяване като предпоставка за насилие Адвокатът коментира и решението властите да имат право да задържат лица с право до 48 часа да не уведомяват близките (24 часа за деца). \"В случая правото на информация на близките е част от защитата срещу задържането, която защита съществува от Средновековието. Това е и право на информация на близките, защото за тях не е маловажно какво се е случило с техния близък. Според него аргументът, че чрез промените се въвежда европейска директива и начинът за това, е \"комичен и трагичен\". \"Целта на европейската директива е да има по-голямо право на защита и по-добро уведомяване, а всъщност под знака на това се прави точно обратното – слиза се под стандарта, който българският закон е предвидил в момента. Може да се търсят всякакви начини да се предолеят такива негатични промени – въпросът е какво се случва с хората\", заяви Кашъмов. Според него този срок ще бъде използван за оказване на натиск, за побоища, за психически натиск върху задържани лица. \"Тук става въпрос за хора, които са непълнолетни. Всичко това по никакъв начин не способства за защитата на държавата и правото\", каза той. Конфискацията – битка срещу българския гражданин и правата му \"Промените при конфискацията се правят, за да може по-лесно да се посяга на правото на собственост. Но това, което е най-скандалното е, че за пореден път сме свидетели на невероятно непрозрачен процес, в който в деня след излизането на решението на ВКС се внасят тези законодателни промени. Два дни по-късно, те вече са обсъдени и приети както в комисия, която е същата комисия, в която се внасят тези промени, така и в пленарно заседание на първо четене, без никакво обсъждане\", акцентира адвокатът и ги определи като \"битка срещу българският гражданин и неговите права\". Според Кашъмов  подобна практика  е имало комунистическата власт през 40-те години, когато са национализирали имотите на хората и са ги тормозели.", "date": "2018.12.17", "title": "Промените в Наказателния кодекс връщат демократичното общество назад, смята Кашъмов"}
{"url": "https://www.dnevnik.bg/analizi/2018/12/17/3363458_dolu_lenin/", "text": "1917-а, Петербург. Стар декабрист лежи, внучката му гледа през прозореца. – Женя, какво става? Какъв е този шум навън? – Революция, дядо! – Така ли? А кои са? Какво искат? За какво се борят? – вълнува се старият революционер. – Болшевики, дядо! Искат равенство! Борят се да няма богати! – Странно! И ние едно време се борехме за равенство, но искахме да няма бедни Когато болшевиките преобръщат социалното устройство с главата надолу, този анекдот се превръща в самата реалност. Банките са национализирани, частната търговия е забранена, а върху търговците е ударено позорното клеймо \"спекуланти\". През декември 1917 г. Ленин вече публично призовава за \"борба на живот и смърт срещу богатите\". Заможните семейства са принудени да споделят жилищата си с бедните и често дори се местят в стаята на прислугата. По улиците някогашните аристократи метат тротоарите или продават кибрит, за да свържат някак двата края. В това време политическата милиция в лицето на Чрезвичайната комисия взема заложници, докато не си платят данъците. Сетне и направо пристъпва към екзекуцията им, за да не създават излишни проблеми. Прословутият Ф. Е. Дзержински дори обяснява: \"ЧК не е разследваща комисия, съд или трибунал. Тя е бойна структура на вътрешния фронт на гражданската война. Тя не съди, а нанася удари. Не прощава, а разрушава.\" И наистина, постепенно царската съдебна система изчезва и на нейно място се появяват болшевишките народни съдилища, където селските тълпи се захващат да измислят закони Сто години по-късно мечтата на чекистите е напът да се осъществи в целия си блясък. При това не в Русия, където на 20 декември все още се отбелязва Денят на чекиста, а в една членка на ЕС, чиито управляващи се кълнат в ценностите на демокрацията и принципите на пазарната икономика. Дотолкова искрено, види се, че чак внесоха проект, в който се предлага проверките за конфискация да могат да продължават вечно. Разбира се, целта на мероприятието е повече от прозрачна -проверяваните да живеят в непрестанен ужас, че всеки момент вездесъщата КПКОНПИ ще запорира имуществото им. Отгоре на всичко проектът беше внесен от председателя на парламентарната правна комисия Данаил Кирилов само дни след тълкувателното решение на ВКС, че няма как да има процедура по гражданска конфискация, ако проверяваният е оправдан или разследването срещу него е прекратено. Излизайки с мотива за \"необяснимото богатство\", правните мислители от ГЕРБ не просто настояха за подобен абсурд, ами по същество възродиха идеите на Феликс Едмундович за бойната структура, която не прощава, а разрушава. И даже нещо повече, доколкото в ръцете на Комисията за противодействие на корупцията и отнемане на незаконно придобито имущество ще бъде концентрирана такава власт, каквато някогашните чекисти не са и сънували. В превод това ще рече, че срещу всеки може да започне процес по конфискация, стига прокуратурата да му повдигне някакво обвинение. Същевременно се допуска широк кръг от възможни престъпления, но и да не бъдете осъден, тормозът ще продължи, тъй като проверките на КПКОНПИ няма да са обвързани с конкретни срокове. Точно обратното – вие оставате заподозрян, докато някой ужким се опитва да доказва вината ви, така че да ви държи \"на каишка\" пет, десет, двайсет години, а защо не и до края на живота ви. Което, впрочем, е чудесно средство за разправа с политически противници и изобщо с несъгласните и недоволните от методите на управление, чийто болшевишки привкус става все по-натрапчив. Ако идеята се осъществи, не би трябвало да има съмнение, че институционалната машина за репресии (по \"Капитал\") ще заработи на пълни обороти. На практика с нея се задраскват и изхвърлят в кошчето няколко основополагащи правни принципа накуп, като се започне от презумпцията за невиновност, мине се през защитата на частната собственост и се стигне до давността. За сметка на това обаче явно ще се действа на принципа, формулиран от Георги Димитров през януари 1945 г.: \"И никакви съображения за хуманност и милосърдие не трябва да играят каквато и да е роля!\". Неслучайно с тази прословута негова заръка от Москва до ръководството на Българска работническа партия (комунисти) в София започват процесите на \"Народния съд\", върху който е оказвана пряка политическа намеса. \"Народните\" съдии и обвинители са предлагани от съответните комитети на Отечествения фронт, а присъдите на централните състави са решавани директно от Политбюро на БРП (к), неизменно включвайки и конфискация на имуществото. Така новата власт се сдобива и със сериозен ресурс, смачквайки икономически и финансово по-предприемчивите и успелите, защото \"процесите трябва да послужат за тяхното превъзпитание\", както диктува Димитров от Москва. Е, надали походът на дивото правосъдие ще добие чак такива размери, но е факт, че се прави крачка тъкмо в тази посока. Тезата за отнемане на имущество дори ако притежателят му е оправдан от съда, е сама по себе си отрицание на правосъдието, а развиването й от председателя на КПКОНПИ, градирало в синхрон с внасянето на проект от страна на управляващото мнозинство, издава смущаващ манталитет. Като добавим към офанзивата и натискът върху председателя на ВКС, чиято гражданска колегия имаше неблагоразумието да прояви несъгласие с втрещяващото хрумване, работата става зловеща. А припомним ли си медийните нечистотии, които се изляха върху Лозан Панов, последвани от призовка да се яви на разпит в същата КПКОНПИ по започналата срещу него проверка, аналогиите с ЧК и \"народните комитети\" никак даже няма да изглеждат пресилени. Съвсем логично, накрая и съдийската колегия на Висшия съдебен съвет задейства така жадуваната процедура по отстраняването на Панов, предавайки го на Инспектората на ВСС, който трябва да установи дали е накърнил независимостта на съдебната власт или да. При това, забележете, с проверка на решение на апелативния спецсъд, каквато шефът на ВКС има правото да разпореди, и най-вече проверка, установила нарушение на закона от страна на въпросния апелативен спецсъд! Потресаващ парадокс, който обаче свидетелства за състоянието на съдебната ни система, та на човек му идва да възкликне като онази възрастна селянка, видяла за пръв път камила в Московския зоопарк: \"О, божичко, вижте какво са направили болшевиките на този кон\" Близко до ума е, че има пряка връзка между напъхването на правосъдието в уродливия костюм на извънредното законодателство и предстоящите избори за Европейски парламент и преди всичко за местна власт. По този начин над държавата се налага тотален контрол, така че изборът пред всеки бизнесмен, да речем, ще е или да \"подкрепи\" когото трябва, или да си има сериозни неприятности с \"проверяващите органи\". Тъй като те винаги могат да открият нещо нередно, ако ще и да си изряден, далеч по-здравословно е да се снишаваш и да слушкаш, че даже чат-пат да манифестираш срещу опозицията, вместо да предизвикваш гнева на Железния Феликс. И нямам предвид само шефа на КПКОНПИ, който иначе си позволява да заплашва народните представители, указвайки им как да гласуват с подхвърляния от рода: \"По това ще разберем кой има от какво да се притеснява и ще си направим извода\" и \"Всички трябва да покажат кой застава зад нас, зад гражданската конфискация и борбата с корупцията\". Доколкото Пламен Георгиев говори за \"нас\", т.е. от името на управляващите, той само свежда предупреждението да имаме предвид какво ни чака, ако решим нещо да се мръщим и мрънкаме в знак на несъгласие с меко казано авторитарния стил на управление. Ще те смачкамЕ, казва той, и сочи – ето, и шефът на ВКС не е недосегаем, и народните представители не са защитени. Кютай си и трепери, да не видиш зор, защото здравата ръка е и дълга. \"Тя не съди, а нанася удари\", в резултат на което можем да те изкараме не само престъпник с \"необяснимо богатство\", а направо двугърба камила \"Сега е моментът за национализация, държавата да изземе нетрудовите доходи на буржоазията. Народът трябва да стане собственик на фабрики и юзини, мелници и молове, яхти и банки. Да се изготви петилетен план, който да изпълним за четири години\". Такива смешки се родиха още през март 2010 г., когато се роди хрумването за данък \"лукс\", а премиерът Борисов обяви: \"Пипаме големите заплати, големите имоти, за да може по време на криза солидарно да понесем тежестта\". За малко да си помислим, че наближава 9 септември, пък той бил предвиден да се случи осем години по-късно. И, за съжаление, не като шега, а като съвсем реална заплаха за натиск, рекет и разправа. Защото намерението е точно такова, повтарям, не и въздаването на справедливост за незаконно забогателите, каквото е невъзможно с погазването на правото. Ей, като стана дума за смешки и преди да са започнали да арестуват за вицове, да ви разкажа друг анекдот от 1917-а: Та понякога едно \"Долу Ленин!\" може да ви свърши работа, това искам да кажа. Номерът обаче е да знаете кога да извикате, а ми се струва, че този момент е не след като, а преди цялата държава да падне в реката. Много, много преди някой да се e поставил над съд и закони. Над всякакви правила и принципи, по милиционерски грубо, разпореждайки се не просто с жилището ви, а с вашия живот. Ако не друго, да извикаш \"Долу Ленин!\", поне е форма на себеуважение, нали така?", "date": "2018.12.17", "title": "Долу Ленин!"}
{"url": "https://www.dnevnik.bg/sport/2018/12/17/3363424_v_den_za_riazane_na_lenti_kralev_obiavi_plovdiv_za/", "text": "Спортният министър Красен Кралев обяви Пловдив за столица на българската лека атлетика. Той говори днес по време на откриването на две обновени закрити лекоатлетически писти в града, за които държавата отдели 664 хиляди лева. Кралев първо участваше в прерязването на лентата в залата на спортното училище, която се стопанисва от СКЛА \"Ботев\" (Пловдив). Съоръжението край Гребната база е с нова писта и реновирани скочища за овчарски скок, троен скок и скок дължина. Ремонтът й струва 139 хиляди лева с ДДС, отпуснати от спортното министерство. В тази зала се готви групата на треньора Стойко Цонов, част от която е олимпийската и световна шампионка по троен скок за девойки Александра Начева. Двамата участваха в прерязването на лентата заедно с Кралев, кмета на Пловдив Иван Тотев, заместника му Георги Титюков и областния управител Здравко Димитров. По-късно беше открита залата на СКЛА \"Локомотив\" в парк \"Лаута\". Ремонтът й беше на два етапа, като възлезе на 525 хиляди лева с ДДС. Залата е оборудвана и със специален уред за подготовка на крака, проектиран от треньора на Ивет Лалова Роберто Бонони и закупен със съдействието на спортното министерство, похвали се Кралев. Междувременно общината в лицето на кмета Тотев е поела ангажимент да съдейства за изграждането на съблекални. Засега обаче остава нерешен въпросът как ще се отоплява залата. В откриването на новата писта в спортен комплекс \"Локомотив\" се включиха спортист №1 на България за 2015 г. Габриела Петрова и нейният треньор Атанас Атанасов, които се подготвят в тази зала. \"Това е един проект, който започнахме преди повече от година със залата на \"Локомотив\", която беше в много лошо състояние. Доволен съм, защото Пловдив е столица на българската лека атлетика и заслужава да има закрити писти за зимна подготовка\", каза Кралев. \"Когато правим нещо за Пловдив, го правим за цялата българска атлетика. Защото, без да имаш нормални закрити зали, няма как да очакваш от атлетите да затворят пълния цикъл на подготовка през годината\", допълни спортният министър. Кралев обяви, че държавата ще продължи с \"инвестициите в леката атлетика\". \"Предстои ремонт на кръговата закрита писта в Добрич, беше направено отопление на закритата писта в Сливен, изцяло ремонтирана беше зала \"Асикс арена\". Предстои ремонт на стадион \"Академик\" в София, който заедно с \"Асикс арена\" ще се превърне в център на леката атлетика\", изброи той.  \"Вярвам, че вече създадохме по-добри условия за подготовка на атлетите. Разбира се, ще продължим и занапред с инвестициите за леката атлетика, защото това е един фундаментален спорт с огромни традиции в България\", каза още спортният министър. \"Излишно е да споменавам какви традиции има атлетиката в Пловдив. Надявам се да имаме още по-силна вълна млади атлети, които да последват пътя на големите български звезди - на Стефка Костадинова, на Атанас Търев и много други, които са гиганти в българския спорт. Пожелавам на пловдивските деца да последват Габриела Петрова и Александра Начева в това, което правят, защото и двете са наистина феноменални състезателки\", завърши той. Днешните събития не преминаха без традиционните хвалби по адрес на Кралев. \"Винаги съм много критичен към управляващите. Но в момента не мога да кажа нищо критично, защото през последните пет години нещата се получават много добре\", каза треньорът на Начева Стойко Цонов. \"Не говоря за само за големите зали. Най-големият проблем бяха местата за подготовка. И най-накрая попаднахме на министър, който прецени правилно за какво да се дават пари и това неминуемо ще даде резултат\", допълни той. Треньорът на Габриела Петрова Атанас Атанасов също похвали министъра. Той заяви, че от 20 години отправя молби за ремонт на закритата писта на \"Локомотив\" и сега няма думи, с които да изкаже благодарността си към Кралев. \"Изключително доволен съм от отношението, което министър Кралев демонстрира към нас. Той беше първият, който откликна на 20-годишните ми молби към кого ли не\", каза още Атанасов. ", "date": "2018.12.17", "title": "В ден за рязане на ленти Кралев обяви Пловдив за столица на българската атлетика"}
{"url": "https://www.dnevnik.bg/evropa/2018/12/17/3363492_niama_kak_bulgariia_da_izbegne_globata_zaradi/", "text": "България, дори да обжалва днешното решение на Европейската комисия за глоба заради поведението на Българския енергиен холдинг (БЕХ) в областта на търговията с газ, ще трябва да плати. Това уточни еврокомисарят по въпросите на конкуренцията Маргрете Вестагер пред български журналисти в Брюксел, предаде БТА. Тя отбеляза, че  глобата е наложена  заради отказ на БЕХ от 2010 до 2015 г. да осигури достъп за други доставчици до газопроводите и хранилищата за газ в България. По нейните думи запазването на целия капацитет на инфраструктурата не е било необходимо, но така други дружества не са можели да внасят газ или са били затруднени да съхраняват горивото. \"Затова преценихме за необходимо да наложим глоба. Щяхме да се радваме да постигнем споразумение, но не беше възможно, макар да опитвахме в продължение на три години. Предложихме споразумение, но се оказа много трудно. Можеше да постигнем чувствително намаляване на глобата. Оказа се невъзможно, защото Народното събрание взе решение в обратната посока\", поясни еврокомисарят. (Бел.ред. - това стана на закрито заседание на парламента на 24 ноември 2017 г., когато депутатите задължиха правителството да не признава вина по т.нар. газово дело и така да продължи да държи затворена вратата за частни искове срещу \"Булгартрансгаз\" и \"Булгаргаз\" от компаниите, които са били засеганати от техните действия.) да обжалва решението на ЕК, с което България се глобява за за нарушения на антимонополното законодателство Много рядко се случва глобите да не бъдат платени, посочи тя в отговор на въпрос. Дори решението на еврокомисията да бъде обжалвано, глобата пак трябва да бъде платена. Ако глобата не бъде платена, случаят ще бъде предаден на Съда на ЕС и той ще определи какво да се направи, за да бъде платена. Възможно е съдът да постанови всекидневна глоба до плащането на определената от Европейската комисия глоба, добави тя. \"Винаги оставяме време дадено решение да се преосмисли, ЕС е изграден на законността. Невинаги има съгласие по взиманите от еврокомисията решения, но това не отменя задължението глобата да се плати\", заяви Вестагер. \"Започнахме случая по собствена инициатива и извършихме проверка заради открити доказателства. Когато не открием доказателства, няма дело\", допълни тя, попитана дали днешното решение е свързано с жалба на частен доставчик на газ в България. (бел.ред - става дума за \"Овергаз\"). Колкото пазарът е по-отворен, толкова по-независими сме от руския газ, заяви еврокомисарят. Тя уточни в отговор на въпрос, че са изчерпани възможностите, при които България да избегне наложената днес глоба от над 77 милиона евро. Европейската комисия започна наказателна процедура срещу България, след като през 2010 г. частната компания \"Овергаз\" подаде жалба, че държавните предприятия - \"Булгаргаз\" и \"Булгартрансгаз\", които са в структурата на БЕХ, които на практика имат монопол върху тръбите, са ограничили достъпа й до газовата инфраструктура и до пазара на газ. През 2015 г. проверката завърши с извод, че има нарушения, като на България беше предложено да представи план за прекратяването им под заплаха от санкции. Европейската комисия беше склонна да намали глобата значително, ако бъдат изпълнени определени мерки. Една от тях е признаването на вина, което би намалило санкцията до 70 млн. евро. Друга мярка бе държавата да приватизира мажоритарен дял в \"Булгартрансгаз\".", "date": "2018.12.17", "title": "Няма как България да избегне глобата заради енергийния холдинг, заяви комисар Вестагер"}
{"url": "https://www.dnevnik.bg/sport/2018/12/17/3363428_vencislav_stefanov_fifa_i_uefa_da_platiat_za/", "text": "Президентът на \"Славия\" Венцислав Стефанов поиска Световната футболна федерация (ФИФА) или Европейската футболна асоциация (УЕФА) да платят въвеждането на системата за видеоповторения в българското първенство. Дългогодишният ръководител на белите коментира шансовете технологията VAR да се използва в Първа лига, както предложиха вицепрезидентът на БФС Атанас Фурнаджиев и  министърът на спорта Красен Кралев . \"Това е много хубава система, със сигурност ще подобри футбола. На световното обаче не видях кой знае какво от нея. В някои първенства са я въвели, но колко – пет. Всичко сме втасали в България, само системата VAR ни липсва\", каза Стефанов. \"Ако ФИФА и УЕФА ни финансира, добре. Но в противен случай не знам.\" Според него е непосилно за отборите в България да платят за технологията. Ободурването на стадионите с камери и специална стая струва 1 милион по думите на Стефанов. \"Не е работа на БФС да издържа отборите. След като иска ФИФА и УЕФА, да финансират. Това обаче са 14 милиона за 14 отбора, а с толкова може да се построи цял стадион\", добави президентът на \"Славия\". Наскоро \"Славия\" изгради осветление на своя стадион в кв. \"Овча купел\", след като досега играеше мачовете си на Националния стадион \"Васил Левски\". Стефанов обясни, че ако има още един милион, ще изгради терен \"да може децата да спортуват\". Според него системата не решава напълно въпроса с грешките на съдиите. \"Решава го, но донякъде. Всички гледахме мачове на световното първенство, в които съдиите взимаха странни решения. \"Ако ни дадат пари, добре. Не съм съгласен обаче пак да се извиват ръце, за да може да внесем отнякъде.\"", "date": "2018.12.17", "title": "Венцислав Стефанов: ФИФА и УЕФА да платят за видеоповторения в България"}
{"url": "https://www.dnevnik.bg/gradska_sreda/2018/12/17/3363530_prez_2019_g_shte_budat_otkriti_polovinata_ot_stanciite/", "text": "През следващата година ще бъдат пуснати в движение 8 от 16-те станции от строящата се трета линия на метрото в София. Влаковете първо ще започнат да се движат по линията от бул. \"Патриарх Евтимий\" до бул. \"Княз Борис III\" при \"Красно село\", а до края на 2019 г. ще бъдат отворени и 4-те станции до бул. \"Владимир Вазов\". Това съобщи кметът на София Йорданка Фандъкова по време на семинара за бюджета на Столичната община в Правец. Така, макар и на няколко пъти да обявяваше, че третият диаметър на метрото ще е завършен напълно през 2019 г., когато са местните избори, строителството му ще продължи и след 2020 г. Тогава ще бъдат пуснати само още 4 станции - от \"Овча купел\" до \"Горна баня\", се разбра от думите на кмета. Ще трябва да бъдат завършени и станциите в квартал \"Левски\" и при \"Ботевградско шосе\". Третата линия на метрото ще има две общи спирки със съществуващите линии на метрото - станциите \"Национален дворец на културата\" и \"Орлов мост\". По линията ще се движат нови метровлакове, произведени от \"Сименс\". За тях общината плати над 400 млн. лв., като основните средства са по оперативна програма \"Транспорт\".", "date": "2018.12.17", "title": "През 2019 г. ще бъдат открити половината от станциите на третата линия на метрото в София"}
{"url": "https://www.dnevnik.bg/biznes/2018/12/17/3363529_na_28_dekemvri_energiiniiat_regulator_shte_opredeli/", "text": "На 28 декември Комисията за енергийно и водно регулиране на закрито заседание ще вземе решение за цената на водата, валидна от 1 януари. Най-голямо поскъпване е предвидено в Бургас и в София – с 10 на сто. Единствено в Кърджали се очаква да има поевтиняване – с около 1.5 процента. Днес бе проведено обществено обсъждане на предлаганите по-високи цени. Според предложенията от Нова година най-много за вода ще плащат жителите на Шумен, Добрич, Силистра, Варна и Враца, където кубик вода ще струва над 3 лева. За Видин скокът може да стигне до 22 процента, но това ще стане само ако бъде въведена новата услуга \"пречистване на вода\". Поскъпването на водата е необосновано и цените трябва да бъдат замразени – около тази теза се обединиха неправителствените организации, които участваха в обсъждането, съобщи БНР. Омбудсманът Мая Манолова поиска да бъдат преразгледани бизнес плановете на компаниите и да бъдат изготвени ясни критерии за социална поносимост на цените на водата. На противоположната позиция застанаха ВиК дружествата, които подкрепиха предстоящото поскъпване. Само от ВиК - Шумен, поискаха цените да останат непроменени, докато в града не заработи пречиствателната станция. Час преди комисията да започне заседанието си, пред сградата й се събраха на протест двадесетина граждани, предимно в пенсионна възраст. Членове на регулатора отново настояха да се въведат помощи за социално слаби заради поскъпването на водата. \"Това е практика в целия Европейски съюз. Във всяка една държава има механизми за подпомагане на бедните слоеве, тъй като достъпът до вода е основно човешко право\", обяви Ивайло Касчиев, директор на Дирекция \"Водоснабдителни и канализационни услуги\" в комисията. В същото време в края на седмицата той обяви, че анализ на комисията показва, че течовете във ВиК мрежата продължават да растат, но дружествата не могат да бъдат глобявани за ненаправените инвестиции, с които те мотивират искането си за поскъпване на водата. ", "date": "2018.12.17", "title": "На 28 декември енергийният регулатор ще определи новите цени на водата"}
{"url": "https://www.dnevnik.bg/sport/2018/12/17/3363560_muzeiat_na_ferari_shte_napravi_izlojba_za_50-iia/", "text": "Ферари\" ще почете най-успешния си пилот Михаел Шумахер с изложба по случай рождения му ден. На 3 януари, когато легендарният германец ще навърши 50 години, в музея на \"скудерията\" в Маранело ще има изложба, посветена на Шумахер. Шумахер караше за \"Ферари\" във Формула 1 между 1996 и 2006 г. В този период германецът спечели пет поредни титли при пилотите (2000-2004 г.). Той помогна на отбора да вземе и шест титли при конструкторите. \"Всички помещения в музея ще върнат феновете на \"Ферари\" към сезоните, които Михаел прекара в отбора. Той даде на всички \"фераристи\" незабравими моменти, които топлят сърцата ни дълги години\", обявиха от \"Ферари\". От \"скудерията\" ще изложат състезателните болиди на Шумахер, както и серийни модели, за чието производство германецът е бил в ролята на консултант. Изложбата се организира с участието на фондацията на легендарния пилот Keep Fighting. В края на септември шефът на \"Ферари\" Маурицио Аривабене обяви, че отборът проявява интерес към сина на Шумахер - Мик.  19-годишният пилот  направи страхотен сезон, като  спечели титлата в европейската Формула 3  с \"Према рейсинг\". През 2019 г. Мик Шумахер  ще се състезава във Формула 2. През лятото младият пилот спечели  състезание на \"Спа\"  26 години след като на белгийската писта неговият баща записа първата си победа във Формула 1. ", "date": "2018.12.17", "title": "Музеят на \"Ферари\" ще направи изложба за 50-ия рожден ден на Михаел Шумахер"}
{"url": "https://www.dnevnik.bg/zelen/2018/12/17/3363588_mark_jirardeli_tvurdi_che_e_majoritaren_sobstvenik_na/", "text": "Петкратният носител на световната купа и четири пъти световен шампион по ски Марк Жирардели обявил на среща с няколко министри, че е мажоритарен собственик на \"Юлен\" АД. Той показал оригинални документи, от които се видяло, че притежава 100% от \"Такс сървисиз лимитед\", която е мажоритарен собственик на \"Юлен\" АД. Това се твърди в съобщение до медиите от Министерството на околната среда и водите. На срещата са присъствали министърът на туризма Николина Ангелкова, на околната среда - Нено Димов, и на икономиката - Емил Караниколов. В събота 55-годишният австриец  заяви, че е крайно време курортът да се сдобие с втори лифт,  и поиска \"спешна среща с Бойко Борисов и ресорните министри\" за развитието на Банско. Жирардели бил придружаван на срещата от адвокатите на \"Юлен\" АД.  Цитиран от пресцентъра на екоминистерството , Жирардели казал, че е упълномощил мениджмънта на \"Юлен\" АД да води преговори и да се намерят решения с цел бъдещото развитие на Банско. От ведомството на Димов обясняват срещата във връзка с развитието на ски зона \"Банско\". На нея са били обсъдени концесионният договор за ски зоната и необходимостта от изграждане на втори кабинков лифт в курорта. Министър Димов обяснил на Марк Жирардели, че в момента се водят преговори за изменение и допълнение на договора за предоставяне на концесия с \"Юлен\" АД, за което е  упълномощен от Министерския съвет . С промяната се цели да бъдат изчистени неяснотите с границите на концесионната територия на ски зона Банско, както и да се промени и увеличи концесионното възнаграждение. Беше обсъдена също необходимостта от залагане в договора на санкции при нарушение на екологичното законодателство. Въпросът за реалния собственик на \"Юлен\" АД се поставя от различни страни през последните години, като до момента няма категоричен отговор. Последно в края на ноември говорителят на главния прокурор Румяна Арнаудова обяви пред \"Дневник\", че  обвинението още чака от властите на Вирджинските острови в офшорната зона информация  за фирмата \"Такс сървисиз лимитед\", която държи най-голям дял в собствеността на компанията - концесионер на ски зоната в Банско, \"Юлен\".  В началото на годината премиерът Бойко Борисов отговори на въпрос кой е собственикът с думите: \"Всички знаят, нищо че го крият -  за Цеко Минев става въпрос .\" Месец по-рано адвокатът на \"Юлен\" Петър Петров заяви в телевизионно интервю, че  всички компетентни български институции знаят кой е реалният собственик на компанията  и че номиналният собственик - кипърският безработен гражданин Георгиус Георгиу, държи правата върху нея от името на трето лице. Екоминистърът  Нено Димов също потвърди, че държавата знае  кой е собственик, но отказа да го назове с аргумента, че работата на ведомството му е само да контролира изпълнението на концесионния договор.", "date": "2018.12.17", "title": "Марк Жирардели твърди, че е мажоритарен собственик на \"Юлен\" АД"}
{"url": "https://www.dnevnik.bg/biznes/2018/12/17/3363583_temenujka_petkova_globata_ot_brjuksel_e_zaradi_otkaza/", "text": "Очакваме официално да ни бъде връчено решението на ЕК, с  което тя налага глоба на БЕХ от над 77 млн. евро,  и с нашите правни консултанти ще решим какво да правим, каза пред журналисти министърът на енергетиката Теменужка Петкова, цитирана от БТА. От думите й се разбра, че ангажиментът за плащане на глобата е три месеца. \"През това време ние ще направим всичко да защитим нашите национални и финансови интереси\", посочи тя. Пресконференцията беше по повод днешното решение на Европейската комисия да наложи над 77 милиона евро глоба на Българския енергиен холдинг и на дъщерните му дружества \"Булгаргаз\" и \"Булгартрансгаз\" заради това, че са злоупотребявали с господстващото си положение и са пречили на частни фирми да ползват газопреносната мрежа, за да участват на вътрешния пазар и да ползват газохранилището в Чирен.  Делото е по жалба на \"Овергаз\" . Делото се води поне осем-девет години. Разговори са водени на различно ниво, включително политическо, и ние искахме споразумение с ЕК, като смятахме, че има всички основания за това. За съжаление споразумение няма, посочи Петкова. Основните причини били становищата на ЕК, че България трябва да създаде възможност \"Булгартрансгаз\" да бъде приватизиран и в него да влезе чужд оператор, каза Петкова. Това обаче за нас е \"червена линия\", която ние не можем да прекрачим - това е инфраструктура, стратегическа за страната и свързана с нашата национална сигурност, посочи министър Петкова. Това е неприемлив вариант, потвърди тя. Ангажиментът за плащане на глобата е три месеца. През това време ние ще направим всичко да защитим нашите национални и финансовите интереси на фирмите. Глобата е за период от четири години и половина, който беше съществено намален от първоначалния период за извършено нарушение от над осем години. Размерът на глобата също е съществено намален от първоначално търсения, уточни Петьо Иванов, директор на БЕХ. ", "date": "2018.12.17", "title": "Теменужка Петкова: Глобата от Брюксел е заради отказа да приватизираме \"Булгартрансгаз\""}
{"url": "https://www.dnevnik.bg/sport/2018/12/17/3363465_zlatan_ibrahimovich_obiavi_che_ostava_v_los_andjelis/", "text": "Не съм приключил с вас\", така  Златан Ибрахимович  се обърна към феновете на \"Лос Анджелис галакси\" и запалянковците в Мейджър лийг сокър (МЛС) по повод постоянните спекулации за негов трансфер в Европа. Шведският нападател потвърди, че остава в настоящия си тим още година. Ибрахимович, който на 3 октомври навърши 37 години, има договор с \"Галакси\" до края на 2019 г., когато приключва следващият сезон в МЛС. Шведът разпространи видео в своя профил в \"Туитър\", в което на заден фон като коментар вървят спекулациите за негов трансфер обратно в Европа. В последните месеци Ибрахимович постоянно е свързван със завръщане в \"Манчестър юнайтед\" и \"Милан\" или договор с \"Реал\" (Мадрид). Ибрахимович подписа с \"Лос Анджелис\", след като се излекува от тежка контузия в коляното. Той вкара 22 гола в 27 мача за \"Галакси\" в първия си сезон в САЩ, тимът му обаче не успя да се класира за плейофите. Според Goal.com Ибрахимович ще подпише с подобрени условия, като това е основната причина да остане в Лос Анджелис. През първия си сезон Ибрахимович беше с обикновен договор, който не му позволяваше да взима повече от тавана на заплатите. Сега обаче той ще се възползва от т.нар. \"Правило Бекъм\" (Designated player rule), което беше въведено след трансфера на Дейвид Бекъм в \"Галакси\". Според него играчи могат да подписват договори със заплати над тавана при разрешение от Лигата и при компенсация от собствениците. Когато се присъедини към \"Лос Анджелис\", Ибрахимович се съгласи на 95% по-малка заплата от тази, която получаваше в \"Манчестър юнайтед\".", "date": "2018.12.17", "title": "Ибрахимович обяви, че остава още една година в \"ЛА галакси\""}
{"url": "https://www.dnevnik.bg/zelen/2018/12/17/3363605_stolichnata_obshtina_iska_da_poharchi_44_mln_leva_za/", "text": "Столичната община има намерение да подмени печките за отопление на твърдо гориво на 20 хил. домакинства с алтернативни уреди. Проектът ще струва 44 млн. лева, като за парите общината ще кандидатства по европрограмата \"Околна среда\". Освен уредите, в сумата са включени и различни анализи за това какви точно да бъдат те и каква е готовността на домакинствата да ги подменят. Това обяви днес зам.-кметът по екологията Йоана Христова. Подмяната на отоплителните уреди на твърдо гориво е една от мерките в  програмата на Световната банка за подобряването на качеството на въздуха  в България в периода 2018 - 2024 г. Според документа 54% от населението се отоплява на твърдо гориво, което е около 21% от основния замърсител на въздуха - фините прахови частици. Според изчисленията в програмата на Световната банка подмяната на всички уреди в страната ще струва около 188 млн. лева. Същевременно 20 хил. уреда, които Столичната община планира да подмени, са 30% от всички печки на твърдо гориво в столицата, се разбра от думите на Йоана Христова. Тя каза, че създаването на анализите, които са включени в предвидените 44 млн. лева, е изискване на европрограмата. Ако получи парите, общината ще създаде форма за кандидатстване, в която ще могат да участват физически и юридически лица. С приоритет ще бъдат домакинствата в санирани сгради и блокове, поясни Христова. Възможните алтернативи ще са печки на пелети, ток или свързване към газопреносната мрежа на \"Топлофикация София\". Собствениците, които получат новите уреди, ще бъдат проверявани от органи на общината, като ще трябва да ги използват 2 години.", "date": "2018.12.17", "title": "Столичната община иска да похарчи 44 млн. лева за печки за отопление и анализи за тях"}
{"url": "https://www.dnevnik.bg/bulgaria/2018/12/17/3352020_pravoslavnite_chestvat_dnes_sveti_prorok_danail/", "text": "Българската православна църква почита днес свети пророк Данаил (Даниил) и трима вавилонски отроци - Ананий, Азарий и Мисаил. Името Данаил идва от староеврейски език и означава \"Бог е моят съдия\". Когато Йерусалим бил превзет от вавилонците, много юдеи били откарани в плен. Част от тях били избрани за царски поданици. Между тях попаднал и пророк Данаил. Той продължил да пази своята вяра, въпреки че бил принуден да възприеме езическите обичаи. Благодарение на своята мъдрост, пророкът скоро спечелил царското доверие. Но пророчествата на Данаил вещаели край и разруха на царството. Цар Навуходоносор, недоволен от пророчеството, подложил Данаил и неговите последователи на необикновени изпитания. Според легендата по време на вавилонския плен заради вярата си в Бога пророк Данаил бил хвърлен в дълбока яма сред гладни лъвове. Но тогава се случило чудо - въпреки че в продължение на шест дни на лъвовете не била давана храна, зверовете не докоснали Божия пророк. След като Данаил оцелял след всичките изпитания, царят повярвал в силата на Бога. Според българската традиция на този ден празнуват и жените, които имат малки деца или чакат рожба. Народните обичаи са предимно свързани с плодородието. Месят се питки и бременните жени ги раздават на познати, за да могат лесно да добият рожбата си. Денят на Свети Данаил е свързан и с Анино зачатие (9 декември). Празниците се възприемат като преходни дни и са свързани с новото начало и подготовката за него. Само 3 дни след 17 декември църквата почита и свети Игнатий Богоносец (Игнажден).", "date": "2018.12.17", "title": "Православните честват днес свети пророк Данаил"}
{"url": "https://www.dnevnik.bg/bulgaria/2018/12/17/3358057_mnogo_grafiti_i_malko_zadurjani/", "text": "Много от сградите в столицата са надраскани с надписи или графити. Това нерядко се случва и на паметниците в София. Но въпреки усилията на властите за близо пет години арестуваните са 64 души. Органите на МВР обаче се задействат, когато става дума за обществени сгради, докато опазването и почистването на частните остават на отговорността на собствениците и ползвателите. От арестуваните 12 са били наказани по Указа за борба с дребното хулиганство, а в 27 случая е започнало разследване. Това се разбра от отговорите на МВР на запитване на \"Дневник\" по Закона за достъп до обществена информация. Данни са за период от началото на 2013 г. до края на октомври 2018 г. Указът за борба с дребното хулиганство, който предвижда задържане до 15 денонощия в структурно звено на вътрешното министерство или глоба от 100 до 500 лв. По смисъла на нормативния акт дребно хулиганство е \"непристойна проява, изразена в употреба на ругатни, псувни или други неприлични изрази на публично място пред повече хора, в оскърбително отношение и държане към гражданите, към органите на властта или на обществеността или в скарване, сбиване или други подобни действия, с които се нарушава общественият ред и спокойствие, но поради своята по-ниска степен на обществена опасност не представлява престъпление по чл. 325 от Наказателния кодекс\". До налагане на наказание се стига след произнасяне на две съдебни инстанции по събраните от полицията доказателства. Съдът може да наложи съответно административно наказание; да прекрати преписката или да оправдае арестувания. Наложеното административно наказание не се счита за осъждане и не се вписва в бюрата за съдимост. От 64-те случаи на арестувани в София заради графити и надписи са образувани 27 разследвания. Навярно в останалите 25 случая не е последвало нищо или те са висящи все още в полицията - което би важало само за скорошните случаи. Образуваните досъдебни производства са били по чл. 325 от Наказателния кодекс - което е престъплението хулиганство. Когато задържаният е непълнолетен, извършил деянието поради увлечение или лекомислие и то не представлява голяма обществена опасност, прокурорът може да реши да не образува или да прекрати образуваното разследван. Съдът може да реши да не бъде предаван за съдене или да не бъде осъден, ако спрямо него могат да се приложат успешно възпитателни мерки. Престъплението хулиганство има главно два състава - основния и един квалифициран, по който обвинените се наказват по-тежко. Първият гласи, че който извърши непристойни действия, грубо нарушаващи обществения ред и изразяващи явно неуважение към обществото, се наказва със затвор до две години или с пробация, както и с обществено порицание. Ако обаче извършеното е съпроводено със съпротива срещу полицията или е особено цинично или дръзко, наказанието е затвор до пет години. Разследването за графита срещу Льо Пен върху Паметника на съветската армия  Към наказателна отговорност по по-тежката квалификация на хулиганство повдигна прокуратурата в последния публично известен случай на надраскан паметник - този на съветската армия. Държавното обвинение настоя пред две съдебни инстанции за постоянния арест на 22-годишния арест на студент по биология, който написа Refugees welcome Le Pen go home (\"Бежанци, добре дошли, Льо Пен, отивай си!\") на 15 ноември късно вечерта. На 16 ноември лидерът на френската крайна десница \"Национален сбор\"  Марин льо Пен се срещна в София  с председателя на \"Воля\" Веселин Марешки. И двете съдебни инстанции обаче не наложиха най-тежката мярка за неотклонение \"задържане под стража\", като 3-членният състав на Софийския градски съд (СГС) определи повдигнатото обвинение е \"прекомерно\". На въпрос на \"Дневник\" докъде е стигнало разследването по случая от Софийската районна прокуратурата обясниха, че все още продължава, но до Нова година вероятно ще бъде приключено. Допълниха, че няма смяна на правната квалификация на повдигнатото на студента обвинение, въпреки мнението на съда. От районното обвинение не изключиха варианта случаят да приключи със споразумение между прокуратурата и обвиняемия. То обаче е със силата на присъда и ще остане в досието на студента като осъждан преди да бъде реабилитиран. Същевременно прокуратурата нееднократно е показвала, че не винаги се справя в съда с повдигнато обвинение за хулиганство, особено по квалифицирания му състав, когато става дума за надраскване на паметник. Особено като става дума за изразяване на гражданска позиция. Повече прочетете  тук . Как се охраняват сградите Иначе от полицията обясниха още за \"Дневник\", че срещу надраскването те извършват охрана на обществените сгради и паметници. Като нямат задължение да пазят конкретни частни или общински имоти. Списъкът на сградите, които министерството пази е в приложение 1 към чл. 92 от Закона за МВР. Охраната пък се извършва \"със сили от единната разстановка - автопатрул (АП) и пеши патрул (ПП) в указаните маршрути\", се казва от отговора на вътрешното ведомство. От приложението се вижда, че МВР охранява административни сгради на комуникации и телевизия - БНТ и БНР; националния радио-телевизионен център; президентството и две сгради на Народното събрание, Министерския съвет, летище София, сгради на комисията за достъп и разкриване на документите и за обявяване на принадлежност на български граждани към Държавна сигурност, Националния исторически музей и Националната галерия Квадрат 500. Сред тях не е Паметникът на съветската армия, въпреки това в средата на октомври се разбра от думите на вътрешния министър Младен Маринов, че  полицията е допълнително ангажирана  да пази паметника от посегателства. Кой чисти От вътрешното министерство допълват в отговора до \"Дневник\", че собствениците и ползвателите на сгради и паметници са длъжни да ги поддържат в добро състояние. Ако не са предприети мерки, в случаите на надраскани фасади, Столична община чрез компетентните си органи организира почистването. От общината обясниха за \"Дневник\", че те почистват надписи от общински сгради - училища, детски градини и паметници като например църквата \"Св. Седмочисленици\", почиствали са и Софийския университет. А почистването на фасадите на частните сгради - жилищни, офисни и търговски е задължение на собствениците. Тази пролет Столичният инспекторат, който на практика осъществява почистването имаше кампания да чисти фасади на исторически сгради - \"Св. Седмочисленици\", Министерство на земеделието, НДК и др. Резултатът от кампанията все още не е официално отчетен от общината. В случая с Паметника на съветската армия той стои непочистен от близо месец. Той е държавен е държавна собственост. Досега неведнъж е бил почистван от сдружение на Светлана Шаренкова. Потърсена от \"Дневник\" за коментар тя заяви, че не знае паметникът да е надраскан в момента и каза, че ще бъде почистен отново от тях. По думите ѝ сдружението е чистило паметника около 3-4 пъти като всяко почистване струвало около 1 000 лв., но цената зависела от степента на надраскване. Тя каза още, че от общината са ѝ обяснявали, че нямали пари да го чистят те.", "date": "2018.12.17", "title": "Държавата преследва авторите на графити само при особени случаи"}
{"url": "https://www.dnevnik.bg/video/s_dve_dumi/2018/12/17/3362444_stranata_za_koiato_raboti_diado_koleda/", "text": "В една студена скандинавска държава има цяло село, където Дядо Коледа приема гости през цялата година. Къде е то и как Добрият старец се превърна в значителен бизнес, вижте във видеото на \"Дневник\".", "date": "2018.12.17", "title": "Страната, за която работи Дядо Коледа"}
{"url": "https://www.dnevnik.bg/sport/2018/12/17/3363047_kakvo_shte_donese_jrebiiat_za_osminafinalite_v/", "text": "Днес от 13.00 часа в Нион ще бъде изтеглен жребият за осминафиналите на Шампионската лига. 16 отбора от шест страни останаха в надпреварата за най-престижния трофей в клубния футбол. С най-много представители в директните елиминации е английската Висша - четири. По три са отборите от Испания и Германия, по два - от Италия и Франция, и по един - от Португалия и Холандия. Всичките четири отбора от Висша лига прескочиха първата фаза, като \"Манчестър сити\" спечели групата си, а \"Манчестър юнайтед\", \"Ливърпул\" и \"Тотнъм\" останаха втори. Второ място зае и една от традиционните сили в турнира през последните години - \"Атлетико\" (Мадрид). Това създава предпоставки за вълнуващи сблъсъци още в осминафиналите на надпреварата. За първия кръг на директните елиминации важи ограничението, че два отбора от една страна и такива, които са били заедно в първата фаза, не могат да се паднат един срещу друг. Затова най-вероятният двубой в осминафиналите е \"Манчестър сити\" срещу \"Атлетико\", показва компютърният анализ на Mister Chip. Шансът двата тима да бъдат изтеглени един срещу друг е 29%. Английският шампион е отборът с най-малко варианти за съперници - само четири. Другите три са \"Шалке\" (27.8% вероятност), \"Рома\" (23.3%) и \"Аякс\" (20%). За \"Атлетико\" вариантите са пет. Освен със \"Сити\" тимът на Диего Симеоне може да се падне с ПСЖ (18.8%), \"Ювентус\" (18.5%), \"Байерн\" (17.9%) и \"Порто\" (15.9%).  \"Борусия\" (Дортмунд), \"Барселона\", ПСЖ, \"Порто\", \"Реал\" (Мадрид), \"Байерн\", \"Манчестър сити\", \"Ювентус\" \"Атлетико\" (Мадрид), \"Аякс\", \"Лион\", \"Тотнъм\", \"Ливърпул\", \"Шалке\", \"Рома\", \"Манчестър юнайтед\" Лига Европа В 14.00 часа в Нион ще бъде изтеглен и жребият за  1/16-финалите на Лига Европа . Най-много представители в директните елиминации на втория по сила клубен турнир на континента има испанската Ла Лига - четири.   \"Наполи\", \"Валенсия\" , \"Интер\", \"Бенфика\", \"Леверкузен\", \"Залцбург\", \"Зенит\", \"Динамо\" (Загреб), \"Арсенал\", \"Бетис\", \"Виляреал\", \"Айнтрахт\", \"Генк\", \"Севиля\", \"Динамо\" (Киев), \"Челси\";  \"Виктория\" (Пилзен), \"Брюж\", \"Шахтьор\" (Донецк), \"Галатасарай\", \"Цюрих\", \"Селтик\", \"Славия\" (Прага), \"Фенербахче\", \"Спортинг\" (Лисабон), \"Олимпиакос\", \"Рапид\" (Виена), \"Лацио\", \"Малмьо\", \"Краснодар\", \"Рен\", БАТЕ (Борисов).", "date": "2018.12.17", "title": "Какво ще донесе жребият за осминафиналите в Шампионската лига"}
{"url": "https://www.dnevnik.bg/sviat/2018/12/17/3362888_zashto_rusiia_zaobicha_rapa/", "text": "Руските власти нападат с думи (и действия) рап изпълнители и дават повод на правозащитници в страната и чужбина да говорят за поредните посегателства срещу демократичните ценности и свободата на изразяване в страната. От няколко седмици обаче рапът се превръща в \"руско изкуство\" за Кремъл, който дава сигнали за необичайна промяна. Концерти на рап и други изпълнители се отменяха масово в последните месеци из цяла Русия, а случаят се прехвърли и в съседен Беларус при групата IC3peak, която прави електронна музика.  \"Политико\"  отбелязва, че тези акции, макар да не са най-шокиращият пример за несправедливост в Русия, са \"най-новият фронт във продължаващата война, водена от властите срещу младите хора, противопоставящи се на опитите на Кремъл да наложи ултраконсервативната си идеология на всички аспекти на живота им, от изкуството до секса.\" Обяснението, което дава изданието, е свързано с икономическите проблеми от последните години и срива на Путин, до който те доведоха. Макар още от деветтесетте години той да се разглежда като дистанциран от политиката (а песни като \"Най-добрият ми приятел е президентът Путин\" на звездата Тимати да се смятат за проправителствени), днес рапърите все повече се занимават с теми като бедността, употребата на наркотици, тежкият живот в далеч от големите градове. Друг известен рапър, \"Фейс\", избра да насочи критиките си срещу патриотизма. В днешните рап текстове могат да се срещнат и язвителни коментари за църквата. Поп изпълнителите Friendzone, които защитават любовта между хомосексуални (и така действат срещу закона за борба с \"гей пропагандата\"), не можаха да излязат на сцената в пет града - концертите им бяха отменени. Властите отричат да има подобна акция - руският омбудсман Татяна Москалкова  обясни , че президентът Владимир Путин е поискал да се изясни защо се забраняват концертите, тъй като за него това е \"нов въпрос\". От тази атака обаче, освен редица изпълнители, бе силно засегнат 25-годишният рапър \"Хъски\", който бе осъден  на 12 дни затвор  след изпълнение върху кола. Негов концерт град Краснодар бе отменен, пострадаха и други. Впрочем той не отхвърля изцяло политиките на Путин (приветства например сепаратистите в Източна Украйна), но критикува начина, по който президентът управлява Русия. Няколко рапъри организираха концерт в негова подкрепа. \"Секс, насилие и наркотици\" Руски представители настояват да се въведат забрани за музиканти, чиято музика популяризира \"насилието, секса и забраната на наркотиците\", а отмяната на концерти трябва да помогне за запазван на моралните и духовни условия за образованието в страната. Някои политици и държавни служители свързват с интернет, музиката и други стреблата в Керч - през октомври 19-годишен студент уби 19 души в колеж там, преди да се самоубие. Анархист пък нападна централата на контраразузнаването в Архангелск с експлозиви. Според бившия служител на отдела за борба с тероризма към вътрешното министерство Дмитрий Джулай, цитиран от \"Политико\", \"най-вероятно някой на високо ниво е решил след атаките в Архангелск и Керч, че музиката и интернет са виновни\". Павел Чиков, който оглавява правозащитната организация \"Агора\", обяснява, че в резултат на тези два инцидента ФСБ е отговорило с \"черен списък\" на музиканти. Джулай разказва, че докато той работел в отдела (между 2014 и 2016 г.), имало служител, който цял ден слушал музика, докато набирал документи на компютъра. Обяснил, че не просто слуша, а внимателно проверява дали в текстовете на песните има екстремизъм, за да бъдат признати от съда за такива. Рап фестивал на нудистки плаж в Крим В парламента и правителството не всички споделят това. Промяната дойде по телевизията. Преди няколко седмици оглавяващият агенция \"Россия Сегодня\" Дмитрий Кисельов защити рапърите в ефир и дори представи в речитативна форма стихове от Владимир Маяковски, \"предтеча\" на рапа, на когото днешните изпълнители могат да \"завиждат\". Той призова да не се демонизират музикантите и да не се превръщат във врагове на обществото. Освен това \"патриотизмът не е чужд на рапърите\", каза още той. \"Талантливи? Може да се спори. Популярни? Определено да.\" След него руски политици минаха в обяснителен режим. Министърът на културата Владимир Медински  нарече рапа \"руско изкуство\"  и предположи, че някой ден може да се окаже, че първият рапър е бил именно Маяковски. Дмитрий Кисельов обаче стигна по-далеч. За радио \"Говорит Москва\"  той каза , че иска да организира рап фестивал на нудистки плаж на анексирания Кримски полуостров. \"Рапът не може да се забрани,\" обясни Кисельов, защото \"си имаме работа с културно явление\". Той обясни нуждата от \"най-големия рап фестивал на открито\" в Русия между 28 и 30 август 2019 г. след международния фестивал Koktebel Jazz, организиран също от него, с бурните реакции след изявата му по телевизия \"Россия 1\". Появи се дори предложение да се дават \"държавни грантове\" за \"патриотичен\" рап и друга музика. Изненадващ бе и авторът му - ръководителят на външното разузнаване Сергей Наришкин. Миналата седмица руският парламент пък  обяви конкурс  за рап песен. В подобни предложения обаче е усъмни и Кисельов - рапът е \"алтернативно\" изкуство по природа, каза той. Според  \"Росбалт\"  решението на Кисельов е просто опит за \"успокоение с помощта на телевизора\". Докъде ще стигне? Не е сигурно, но изходът от този случай може да е знаков и за други изкуства, отбелязват за \"Политико\" правозащитници. Все пак в отношението на Москва нещо действително се е променило, ако може да се съди по цитати, които електронното издание  \"Медуза\"  публикува от заседание на съвета по култура при президента. \"Ако не можем да го спрем, трябва да го ръководим\" и и направляваме, но трябва да се реши как. Да хванеш и да не пустеш, е най-слабият способ и ще предизвика обратния ефект, смята Путин.", "date": "2018.12.17", "title": "Защо Русия заобича рапа"}
{"url": "https://www.dnevnik.bg/analizi/2018/12/17/3362320_skandal_e_smislovo-opredeliashtata_duma_v/", "text": "- Живописният контраст между амбициите на българското европредседателство, което бих определил като успешно, и множеството скандали, в които се оплете кабинетът \"Борисов 3\" - Оставката на вицепремиера Валери Симеонов. Това е най-високопоставената фигура в изпълнителната власт, която, до момента, успяха да отстранят критиците на кабинета. Възможно е да видим ефект на доминото: след този пробив в защитния вал да последва и драматична раздяла с властта на други висши политици. А защо не и сгромолясването на цялата конструкция. - Партиите в 44-тия парламент не можаха да разсеят съмненията, че прокарват лобистки интереси (например, промените \"Домусчиеви\" в Закона за приватизация), обличайки ги в законова форма. От време на време парламентарната опозиция показваше зъби. Пример за това е натискът, чрез който беше отстранен председателят на Народното събрание Димитър Главчев. Но в други случаи тя се проваляше с гръм и трясък. Опитът на БСП да прилага тактиката на празния стол и вместо да заседава \"да се среща с обикновения човек\", като през цялото това време не спира да морализаторства, трудно може да хване дикиш на фона на явлението \"Бенчев\". Разбира се, когато очакваме да видим \"захапката\" на парламентарната опозиция, трябва да бъдем реалисти. Все пак иде реч за ченето на една Столетница. Ясно е, че \"Воля\", а също така, до голяма степен, и ДПС не са опозиционни. Затова и не ги коментирам. - Достойна за рубриките \"Възход и падение\" и \"Предозиране\". Само последните 3 месеца бяха белязани от оставките на вицепремиер и трима ключови министри. \"Пече\" се катапултирането на Красимир Каракачанов и Владислав Горанов. \"Скандал\" е смислово-определящата дума в политическия речник на 2018 г. Например, политическите трусове: \"ЧЕЗ-Инерком\", \"Джи Пи Груп ремонтира София, зам.-кмет си тръгва покрусен\", \"Симеонов\" (да, бих използвал фамилията на бившия вицепремиер като синоним на \"скандал\"); далаверите в ДАБЧ и т. н. Ако трябва да даваме награди в тази категория, безапелационни призьори ще бъдат \"мистър Валери\" и \"мисис Гинка\". В положителен план, бих оценил факта, че България демонстрира лидерски умения по време на широко рекламираното ротационното председателство на Съвета на ЕС. Например, страната индиректно способства за сделката между Скопие и Атина по спорния въпрос за името, за придвижването на Македония към членство в НАТО и ЕС. Това развитие съответства на нашия национален интерес. Разбира се, в отношенията с нашите братя и сестри от Македония ние не трябва да бъдем наивни, а максимално прагматични. Има антибългарско говорене сред определени кръгове в Македония, както посочи г-н Каракачанов. Такова е имало и, явно, за съжаление, ще продължи да съществува, и след договора за добросъседство. Но, изглежда, вицепремиерът Каракачанов повдига тази тема, за да отклони общественото внимание от собствената си черга, която гори. - Целта беше, особено в контекста на председателството на Съвета, а преди това на срещата на върха във Варна и пр., г-н Борисов да влезе \"в обувките\" на дипломат и геополитик. Тази стратегия, известните постижения във външната политика, обаче се оказаха недостатъчни, за да засенчат проблемите вътре в страната. Дефектите във възлагането на обществените поръчки (които открои жестоката катастрофа край Своге, епичният ремонт на София и др.) маркираха политическата есен на Борисов. В скандала с \"кресливите майки\" за първи път премиерът изглеждаше слаб. В продължение на месец не беше намерен начин да бъде показана вратата на лидера на НФСБ. Това допълнително накърни имиджа на Борисов. Рейтингът му спадна. Интуицията му изневери и в интервюто в \"Шоуто на Слави\". Прекалено грижливият начин, по който бе фризиран този зле скалъпен ПиАр ход всъщност го обърна срещу премиера. Разбира се, г-н Трифонов също претърпя щета от навеждането си. Това е добре дошло, както за Борисов, така и за всички, които се опасяват от появата и възхода на една \"Ку-ку\" партия. - За промяна на конституцията в посока \"президентска република\", както и намеци за партиен проект. Радев, освен в преносен, в буквалния смисъл на думата демонстрира мускули – видя се, че прави добре \"коремното възлизане\".  Ясно е, че амбициите на Радев засягат чувствата на г-н Борисов и г-н Цветанов. Но противопоставянето между президент и премиер е доказателство, че принципът за разделение и баланс между властите работи. Във външнополитически план, Радев се опитва да действа \"по Соломоновски\". България обаче е страна член на НАТО и ЕС. Всякакви реверанси по посока на Кремъл от държавния глава не могат да не предизвикат безпокойство. - Арогантността, макар и рядко, все пак се наказва. Дори да носи вицепремиерски костюм.", "date": "2018.12.17", "title": "Арогантността все пак се наказва, дори да носи вицепремиерски костюм"}
{"url": "https://www.dnevnik.bg/photos/2018/12/17/3353790_fotogaleriia_snimkite_na_roiters_koito_vpechatliha/", "text": "Един от начините да си припомним отминаващата година е през снимки. Представяме селекцията от агенция \"Ройтерс\" от впечатляващи кадри за 2018.  На снимката: Потоци лава от вулкана Килауеа на Хаваите.   от огромни пукнатини, унищожи десетки жилищни сгради и други постройки и принуди около 2000 местни жители да избягат. Снимката е от 13 май.", "date": "2018.12.17", "title": "Фотогалерия: Снимките на \"Ройтерс\", които впечатлиха през 2018"}
{"url": "https://www.dnevnik.bg/sport/2018/12/17/3363094_el_maestro_otpisa_levski_ot_bitkata_za_titlata_video/", "text": "Треньорът на ЦСКА Нестор Ел Маестро е уверен, че тимът му има шансове за титлата в Първа лига. Червените  победиха \"Ботев\" (Пловдив) с 2:1  в последния си мач за 2018 г. и ще зимуват на шест точки от шампиона \"Лудогорец\". Според Ел Маестро извън битката за златните медали вече е  \"Левски\" . Сините са трети с десет точки по-малко от \"Лудогорец\". \"Беше важно да останем живи в битката за титлата. Не искахме да бъде в ситуацията на \"Левски\", защото за тях всичко е приключило и им предстои много скучна втора половина от шампионата. За нас не е така, все още сме и за купата. Шест точки е много от \"Лудогорец\", но ние спечелихме днес и поне имаме надежда, ако резултатът бе различен, щеше да е невъзможно. Сега е трудно, но не невъзможно\", коментира Ел Маестро. ЦСКА направи две принудителни смени в мача с \"Ботев\", като терена напуснаха авторът на двата гола Али Соу и Рубен Пинто. Според Ел Маестро обаче положението им не е сериозно.", "date": "2018.12.17", "title": "Ел Маестро отписа \"Левски\" от битката за титлата (видео)"}
{"url": "https://www.dnevnik.bg/bulgaria/2018/12/17/3363097_kratki_novini_vzrivno_ustroistvo_e_izbuhnalo_v_atina/", "text": "Бивш кмет се размина с наказание, защото прокуратурата не го поиска ясно  Бившият кмет на Исперих Бейсим Шукри, който беше  окончателно осъден на затвор от три години и половина заради стрелба с карабина , се размина с ново наказание. Причината - прокуратурата не е поискала ясно и недвусмислено осъждането на подсъдимия за опит за убийство на длъжностно лице при изпълнение на службата му. В определението на съда се посочва, че аргументацията на прокурора в неясната, неточна и юридически непрецизна, което се признавало и от самия обвинител. Член на БСП се оплака от тормоз от Ценко Чоков  На пресконференция в централата на БСП Веселин Тушинов, кандидат за кмет на село Галиче на частичния вот през месец май 2018 г. се оплака, че на 12 декември бил запален обор на семейството му. Тушинов твърди, че извършителите на палежа са членовете на групата на бившия кмет на селото Ценко Чоков. \"Това е опит да се унищожи моето семейство\", каза Тушинов, цитиран от агенция \"Фокус\". По думите му преди 2 месеца е запалена друга къща на свидетел по делото срещу Ценко Чоков. Бивш кмет е окончателно оправдан - изпълнявал е решение на общински съвет Бивш кмет на Куклен Димитър Сотиров е окончателно оправдан по обвинение за сключване на неизгодна сделка, от която е произлязла вреда за общината в размер на 36 хил. лв. Върховният касационен съд (ВКС) посочва, че сключеният договор за предоставяне на консултантски услуги за изясняване на точното местонахождение и идентификация на всеки имот, включен в бъдещ въвод във владение на Община Куклен в гори и земи от горския фонд, признати като собственост на общината, е в изпълнение на решение на колективен орган - Общинския съвет. Това изключва личната наказателна отговорност на Сотиров Софийската апелативна прокуратура е извършила служебна проверка на постановения от градска за отказ да се образува досъдебно производство срещу конституционния съдия Атанас Семов и не установи основания за изменение или отмяна на ревизираното постановление. Актът на градските прокурори от 14 юли 2016 г. е правилен и законосъобразен, установиха колегите им от по-горната прокуратура. През 2013 г. срещу проф. Семов в качеството му на ръководител на магистърска програма \"Право на ЕС\" започва прокурорска проверка по сигнал на юрист, работещ по проекта. През 2016 г. проверката завършва с прекратяване поради липса на данни Семов да е извършил престъпления и нарушения. Взривно устройство е избухнало в Атина  Взривът е бил заложен близо до сградата на телевизия \"Скай\" в гръцката столица, съобщи БНТ. Нанесени са материални щети, няма пострадали хора. Полицията разследва инцидента, който е станал тази нощ в 2:35 часа местно време.", "date": "2018.12.17", "title": "Кратки новини: Бивш кмет се размина с наказание, защото прокуратурата не го поиска ясно"}
{"url": "https://www.dnevnik.bg/sport/2018/12/17/3363096_klop_opredeli_pobedata_nad_junaited_kato_edin_ot/", "text": "Мениджърът на \"Ливърпул\" Юрген Клоп смята, че  дербито с \"Манчестър юнайтед\"  е един от мачовете на сезона дотук във Висшата лига. Германският специалист поздрави и двата отбора за представянето им и не спести похвалите за своите играчи. \"Аз съм много, много, много доволен от представянето на моите играчи. Стартът ни беше отличен, може би най-добрият дотук през сезона. Вкарахме само един гол, но играхме невероятно и можеше да водим с повече. В първите 30 минути играхме перфетно, но в един момент изгубихме концентрация, затова ни вкараха\", каза Клоп. Според него червените са показали и отлична игра в защита, особено след влизането на Маруан Фелайни за \"Манчестър юнайтед\" през втората част. Смяната на Клоп с пускането на Джердан Шакири пък се оказа решаваща за крайния изход на срещата. \"Невероятно е, защото Шак затвори мача. Той се включи с много желание, а аз търсех точно този ефект. Разбира се, имахме късмет, защото и двата гола паднаха след рикошети, но ние търсихме тези голове\", добави мениджърът на червените. \"Съставът ни е много силен, вижте какви играчи не мога да взема в групата, въпреки че тренират много добре. Също така ефектът, който дават играчите от пейката, е невероятен. Мисля, че това беше един от най-добрите мачове на \"Ливърпул\", откакто аз съм в отбора\", каза още Клоп. Успехът е първият за Клоп над \"Манчестър юнайтед\". Червените прекъснаха и серия от осем срещи без успех над големия си съперник. Освен това Клоп вече има победа над всички 26 тима, които е срещал във Висшата лига.", "date": "2018.12.17", "title": "Клоп определи победата над \"Юнайтед\" като един от най-добрите мачове на \"Ливърпул\""}
{"url": "https://www.dnevnik.bg/evropa/2018/12/17/3363102_liderut_na_upravliavashtite_v_rumuniia_obvini/", "text": "Лидерът на управляващата в Румъния Социалдемократическа партия Ливиу Драгня заяви, че президентът Клаус Йоханис е извършил измяна, като е поставил под въпрос готовността на Румъния да поеме ротационното председателство на Европейския съюз от 1 януари, предаде \"Асошиейтед прес\", цитирана от БТА. В 90-минутна реч на партиен форум Драгня поиска правителството да даде амнистия на хиляди хора, които според него са несправедливо хвърлени в затвора от прокурорите за борба с корупцията. Драгня,  смятан за фактическия ръководител  на румънското правителство, не може да бъде министър-председател заради присъда за изборни измами. Срещу него се водят и две други дела за корупция. Драгня обвини Брюксел в дискриминационно отношение към Румъния, предаде \"Франс прес\". \"Румъния никога няма да приеме да бъде третирана като второкласна страна. Ние обичаме лидерите на ЕС, уважаваме ги, но искаме да имаме право на собствено мнение\", добави той. Драгня упреква Брюксел, че поддържа  механизма за стриктно наблюдение на правосъдието,  установен при приемането на Румъния в ЕС през 2007 г., и уверява, че други страни са много по-корумпирани, но въпреки това не са критикувани. Министър-председателят Виорика Дънчила, която е приближена на Драгня, призова социалдемократите да не търпят повече атаките от Брюксел, които според нея се обясняват единствено с факта, че Румъния е източноевропейска страна. \"Аз съм убедена проевропейка, но настоявам страната ми да бъде уважавана\", каза Дънчила и получи аплодисменти.", "date": "2018.12.17", "title": "Лидерът на управляващите в Румъния обвини президента в измяна, а Брюксел - в дискриминация"}
{"url": "https://www.dnevnik.bg/evropa/2018/12/17/3363104_lyo_pen_bi_spechelila_na_purviia_tur_ako_sega_imashe/", "text": "Ако сега в разгара на протестното движение на  \"жълтите жилетки\"  се произведат отново президентски избори във Франция, лидерът на крайната десница Марин льо Пен ще излезе първа на първия тур. Това показва ново допитване на института ИФОП, публикувано във в. \"Журнал дю диманш\". Марин льо Пен ще получи 27 процента от гласовете на евентуален първи тур. Ще я следва Макрон. Но той ще има с един процент повече, отколкото получи на първия тур на президентските избори миналата година. Тогава той спечели 24 процента, а сега според допитването ще получи 25 процента. Друго проучване на ИФОП показва, че рейтингът на Макрон е спаднал с два процентни пункта в сравнение с ноември. Едва 23 процента от сънародниците му са доволни от работата му. През ноември те са били 25 процента. А недоволните са се увеличили от 73 на 76 процента. /БТА", "date": "2018.12.17", "title": "Льо Пен би спечелила на първия тур, ако сега имаше президентски избори във Франция"}
{"url": "https://www.dnevnik.bg/na_put/2018/12/17/3345397_fotogaleriia_100_godini_v_rozovo/", "text": "- Наричат го \"срамежливата дама на Кейптаун\" - хотел \"Белмонд Маунт Нелсън\" е оцветен в розово (като румените страните на скромна госпожица) вече 100 години.", "date": "2018.12.17", "title": "Фотогалерия: 100 години в розово"}
{"url": "https://www.dnevnik.bg/evropa/2018/12/17/3363107_zaradi_brekzit_vse_poveche_britanski_kompanii_suzdavat/", "text": "Броят на британските компании, които са проучвали възможността да създадат свое подразделение в Германия, се е утроил тази година на фона на опасенията, че Брекзит ще наруши веригите им за снабдяване и достъпа до пазара, предаде \"Ройтерс\". Според анализатори парламентарната аритметика във Великобритания увеличава вероятността за хаотичен Брекзит и компаниите засилват подготовката си за най-лошите възможни сценарии. Независимо каква форма приемат отношенията на Великобритания с блока обаче, след излизането й от ЕС тя ще има по-малък достъп до единния пазар. Данните на германската агенция за насърчаване на инвестициите сочат, че 172 британски компании са направили сериозни стъпки за създаване на свои германски подразделения тази година. Това е над трикратно повишение спрямо 2015-а - годината преди референдума за Брекзит. Търсенето непрекъснато расте и достигна рекордни равнища тази година, посочи германски представител. През 2015 г. само 50 британски компании са направили сериозни запитвания. Броят им е нараснал до 77 през 2016 г. и до 111 миналата година. Конкретните решения за инвестиции в най-голямата европейска икономика - стъпка, която също ще осигури безпрепятствен достъп до вътрешния пазар дори след Брекзит, са достигнали рекорден максимум от 152 тази година. /БТА", "date": "2018.12.17", "title": "Заради Брекзит все повече британски компании създават подразделения в Германия"}
{"url": "https://www.dnevnik.bg/biznes/2018/12/17/3363111_nacionalnite_interesi_shte_sa_prioritet_pri/", "text": "Националните интереси и следване на европейските правила ще бъдат приоритет при  изграждането на \"Турски поток\" . Не сме заложници на битка. Това заяви министърът на енергетиката Теменужка Петкова в ефира на Би Ти Ви. \"Турски поток\" стана факт на територията на Турция, това, за което в България работи, е реализацията на нашата концепция за изграждане на газоразпределителен център. По нея работим заедно с ЕК, подкрепя се от Европейската комисия и предвижда няколко основни елемента\", каза Петкова. По думите й концепцията е България да изгради липсващата инфраструктура, която да даде възможност да доставяме природен газ от поне три източника, изграждане на борса за търговия с природен газ. В концепцията е включен и анализ на възможността за разширяване на г азопреносната инфраструктура  на територията на България до границата със Сърбия. \"Какво решение ще вземе Русия трябва да бъде съгласно европейските правила. България стриктно следва европейското законодателство в областта на енергетиката, по-специално на природния газ. Не бива да се повтарят стари грешки\", каза тя. Тя коментира и темата с  Енергийната стратегия на страната ни , която бившият министър на икономиката Румен Овчаров определи като източник на финансиране на определени фирми, цитиран от медията. \"Изненадана съм от тези думи. Стратегията е със срок до края на 2020 г. Правителството направи актуализация на стратегията и трябва да се определи кой трябва да вземе решение за реализацията на проекта. В третата фаза на проекта ще се даде гаранция, че страната ни няма да бъде ощетена\", подчерта тя. Петкова припомни, че България подкрепя диверсификацията на доставките и работи активно за изграждането на интерконектора с Гърция и терминала за втечнен природен газ в Александруполис, от който ще се доставя природен газ от различни източници.", "date": "2018.12.17", "title": "Националните интереси ще са приоритет при изграждането на \"Турски поток\", заяви Петкова"}
{"url": "https://www.dnevnik.bg/sport/2018/12/17/3363098_ben_simuns_podobri_23-godishen_rekord_v_nba/", "text": "Звездата на \"Филаделфия 76ърс\" Бен Симънс стана най-младият играч в историята на Националната баскетболна асоциация (НБА) с трипъл-дабъл и нито една грешка в един мач. Австралиецът го постигна при успеха със 128:105 над \"Кливланд кавалиърс\" като гост в зала \"Куикън лоунс арена\". \"Филаделфия\" победи след две поредни поражения в Лигата и вече е с актив от 20 успеха и 11 загуби, като заема четвърто място в Източната конференция. \"Кливланд\" е едва 13-и от 15 тима в конференцията. Симънс отбеляза 22 точки, добави 14 асистенции и овладя 11 борби. Това е трети трипъл-дабъл за него през сезона и общо 15-и в кариерата му. Още по-впечатляващо е, че четири минути преди края на третата четвърт Симънс вече беше с двуцифрени показатели и в трите категории. Гардът е най-младият в историята на НБА, който записва трипъл-дабъл и същевременно не прави нито една грешка. Симънс го постига на 22 години и 150 дни, а предишният рекорд се държеше от Грант Хил (24 точки, 13 борби, 11 асистенции и нито една грешка) на 2 декември 1995 г., когато беше на 23 години и 58 дни. Много полезни за успеха на \"Сиксърс\" бяха и другите две звезди на тима. Джоел Ембийд се отчете с 24 точки и девет борби, а Джими Бътлър реализира 19. Лидерът в Източната конференция \"Торонто раптъс\" претърпя девето поражение през сезона, като загуби от водача на Запад \"Денвър нъгетс\". \"Златните буци\" се наложиха с 95:86 в своята зала \"Пепси сентър\". Много силен мач направи Джамал Мъри, който вкара 15 от 19-те си точки в четвъртата четвърт, за да помогне на \"Денвър\". Домакините изоставаха с четири точки преди началото на финалните 12 минути, но в тях вкараха 27 точки срещу само 14 за \"Торонто\". Дабъл-дабъл – 29 точки и 14 борби на Кауай Ленърд не се оказа достатъчен за \"Раптърс\". Тимът беше с едва десет налични играчи, като заради травми не играха Кайл Лаури, Фред Ван Флийт, Паскал Сякам и Йонас Валанчунас. За \"Денвър\" освен Мъри, силен мач направи и Никола Йокич, който завърши с 26 точки и девет борби. \"Денвър\" е с баланс 20 победи и девет загуби, а \"Торонто\" с 23-9. Във Вашингтон местният \"Уизардс\" надигра със 128:110 \"Лос Анджелис лейкърс\", за да вземе 12-ата си победа през сезона. Столичани направиха много силно първо полувреме, след което водеха с 20 точки, това се оказа решаващо да спрат серията си от четири поредни загуби. Джон Уол вкара рекордните си за сезона 40 точки, като добави и 14 асистенции. Той реализира 16 от 27 опита за стрелба, включително четири от осем от тройката. Брадли Бийл също завърши с дабъл-дабъл – 25 точки и 12 борби. По 20 добавиха Джеф Грийн и Сам Декър. За \"Лейкърс\"  Леброн Джеймс  беше под нивото си и остана с едва 13 точки. Лидерът на \"езерняците\" реализира едва пет от 16 опита при стрелба. Най-резултатен за \"Лос Анджелис\" беше Кентавиъс Колдуел-Поуп с 25 точки. \"Лейкърс\" заема четвърто място на Запад като има 18 победи и 12 загуби.", "date": "2018.12.17", "title": "Бен Симънс подобри 23-годишен рекорд в НБА"}
{"url": "https://www.dnevnik.bg/evropa/2018/12/17/3363119_frenskoto_pravitelstvo_prizna_che_e_dopusnalo_greshki/", "text": "Френският министър-председател Едуар Филип призна в интервю пред вестник \"Лез Еко\", публикувано снощи, че правителството е допуснало грешки в кризата с  протестите на \"жълтите жилетки\"  и не се е вслушало достатъчно във французите. Премиерът представи детайлно мерките,  обявени от президента Макрон  преди седмица в отговор на протестите, предаде \"Франс прес\". В събота в протестите из цяла Франция се включиха над два пъти по-малко хора в сравнение с предишните седмици. \"Битките приключиха, сега идва ред на дебатите\", каза председателят на Националното събрание Ришар Феран. Пред \"Лез Еко\" Филип каза, че мерките, обявени от Макрон, ще струват около 10 милиарда евро. Те включват  анулиране на данъка над горивата , замразяване на цените на електричеството и природния газ, увеличаване със 100 евро месечно на минималните заплати, премахване на данъка над ниските пенсии. Според Филип с въвеждането на тези мерки дефицитът в бюджета за 2019 г. ще достигне 3.2 процента при предвидени преди това 2.8 на сто. Феран прикани \"жълтите жилетки\" да формулират исканията си в \"платформа от предложения\" или да ги изразят на следващите избори - европейските през май 2019 г. Според неотдавнашно проучване на изборните нагласи 21 процента от избирателите възнамеряват да гласуват на тези избори  за крайнодесния Национален сбор на Марин Льо Пен , а 20 процента - за \"Република, напред!\" на президента Еманюел Макрон, посочва АФП. След четири уикенда на протести популярността на президента Еманюел Макрон се срина - 23 на сто от анкетираните са доволни от управлението му, а 76 на сто са недоволни, сочи социологическа анкета, публикувана снощи във в. \"Журнал дю диманш\". Макрон отсега нататък ще трябва да се отнася по-внимателно със синдикатите и кметовете и да поддържа пряк контакт с французите, казва социологът Шан-Даниел Леви. \"Жълтите жилетки\" - катастрофа за малките магазинчета В събота председателят на Конфедерацията на търговците във Франция Франсис Паломби каза, че движението на \"жълтите жилетки\" представлява истинска катастрофа за малките магазинчета. По думите му това е и психологическа катастрофа за дребните търговци. Паломби допълни, че продажбите са много слаби и уточни, че спадът на оборота е между 40 и 70 процента, още повече, че това се случва в разгара на сезона на коледното пазаруване, който е от ключово значение за търговците. Конфедерацията на търговците обединява 20 независими професионални федерации на компании с по-малко от 11 служители или без никакви служители, тоест малки търговски компании и занаятчийски магазинчета, обясни нейният председател. Той призова \"жълтите жилетки\" да седнат на масата за преговори и изтъкна, че президентът Еманюел Макрон е направил съществени предложения, каквито досега никога не са правени. Паломби припомни за създаването от министерството на икономиката на кризисен център в помощ на пострадалите от протестите търговци. /БТА", "date": "2018.12.17", "title": "Френското правителство призна, че е допуснало грешки в кризата с \"жълтите жилетки\""}
{"url": "https://www.dnevnik.bg/skorost/2018/12/17/3363122_nad_600_mashini_chistiha_putishtata_ot_snega/", "text": "Над 600 машини обработваха републиканската пътна мрежа през изминалата нощ. Автомагистралите и всички първокласни пътища са отворени за движение при зимни условия, съобщиха от пресцентъра на Агенция \"Пътна инфраструктура\". В момента ограничения за леките и лекотоварните автомобили няма по нито един главен път. Поради обилния снеговалеж през изминалото денонощие е ограничено движението на тежкотоварни моторни превозни средства над 12 тона през проходите Превала и Троянски. Жълт код за опасно време е обявен днес за четири области на страната - Плевен, Ловеч, Габрово и Велико Търново. Синоптиците предупреждават за сняг и поледици в тях и обещават нормализиране на обстановката в останалата част на България. След вчерашното затваряне на магистрата \"Струма\" за няколко часа се прави анализ за работата на почистващата фирма и ще бъде решено дали тя ще бъде глобена, съобщиха от пътната агенция. В София са работили 200 снегопочистващи машини. След като вчера основните пътни артерии в града са били почистени, през нощта екипите са извършили избутване на снежна маса и разпръскване на соли във всички райони на столицата, съобщиха от пресцентъра на Столичната община. Почистват се спирките, подходите към спирките и подлезите. Екипи на дирекция \"Аварийна помощ и превенция\" са премахвали висулки от мостови съоръжения. През деня екипите ще наблюдават опасните и стръмни участъци в града с цел при необходимост да бъдат обработени отново.", "date": "2018.12.17", "title": "Над 600 машини чистиха пътищата от снега, ограничения има само за камиони"}
{"url": "https://www.dnevnik.bg/zelen/2018/12/17/3363123_pochti_200_strani_dogovoriha_pravila_za_izpulnenieto/", "text": "Близо 200 страни се споразумяха за правилата за изпълнение на споразумението от 2015 г. за борба с климатичните промени, но според критици липсва достатъчна амбиция да бъдат предотвратени опасните последствия от глобалното затопляне, предаде \"Ройтерс\". След  двуседмични преговори в полския град Катовице  отделните страни съумяха да постигнат консенсус за по-детайлна рамка на Парижкото споразумение от 2015 г. Целта на Парижкото споразумение е да ограничи покачването на средната температура на Земята така, че да не се допусне тя да се повиши с повече от 2 градуса в сравнение с прединдустриалната епоха. \"Не е лесно да се постигне споразумение по документ, който е така специфичен и технически. Чрез този комплекс от мерки вие направихте заедно хиляда малки стъпки напред. Можете да се гордеете\", каза пред делегатите полският председателстващ преговорите Михал Куртика. След като удари с чукчето, за да възвести, че е постигнато споразумение, при него на трибуната се качиха министри, които се прегръщаха и усмихваха в израз на облекчение у тях след маратонските преговори. Преди да започнат преговорите, много хора очакваха споразумението да не е достатъчно категорично. Единството, което беше налице при преговорите в Париж, вече се разпадна, а Доналд Тръмп, президентът на САЩ - които са един от най-големите замърсители в света - възнамерява да извади страната си от пакта. Министрите, които бяха изтощени от преговорите, въпреки всичко съумяха да изработят 156-страничен документ с правила за изпълнението на Парижкото споразумение, който документ е разделен на отделни теми, например как страните ще съобщават и наблюдават своите национални обещания да намаляват парниковите емисии и как ще осъвременяват своите планове за вредните емисии. Само че осемстраничен текст от рамковия документ с решения беше подложен на критики от някои страни и зелени организации, защото според тях не предвижда завишени амбиции да бъдат намалени вредните емисии така, че ефикасно да бъде ограничено покачването на температурата на Земята. \"В голямата си част правилата (за изпълнение) на Парижкото споразумение вече са изработени, нещо, за което можем да сме благодарни\", каза Мохамед Адоу, представител по международните климатични въпроси на организацията \"Крисчън ейд\". Той обаче добави, че фактът, че е коствало такива усилия отделните страни да бъдат накарани да довършат този процес докрай, показва, че някои страни не са осъзнали напълно предупреждението в доклада на Междуправителствената експертна група по климатичните промени. През октомври в свой доклад групата предупреди, че за да бъде задържано повишението на температурата на Земята в рамките на 1.5 градуса, ще са нужни \"безпрецедентни промени\" във всеки един обществен аспект. Миналата седмица Саудитска Арабия, САЩ, Русия и Кувейт отказаха да се използвана думата \"приветстваме\" във връзка със заключенията в доклада. Решено бе единствено да се изкаже признателност за работата по доклада, да бъде приветствано навременното му завършване и да бъдат поканени страните по споразумението да използват информацията в него. За много държави и острови, които са под заплаха от морското равнище, това не е достатъчно категорична формулировка, но я приеха неохотно в замяна на други отстъпки. \"Трябва да има пряка връзка между заключенията в доклада и конкретните действия, които ще засилят амбициозността както по отношение на действията, така и на финансирането\", каза пред \"Ройтерс\" министърът на околната среда на Гренада Саймън Стайъл. \"Предизвикателствата ще са свързани с някои от по-големите играчи, що се отнася до увеличаването на техните отговорности и това, което е нужно за истинско функциониране на Парижкото споразумение\", добави той. В последния момент министрите съумяха да преодолеят безизходица между Бразилия и други страни по правилата за отчетност при наблюдението на квотите за въглеродните емисии. Това стана чрез отлагането на основната част от дискусията по въпроса за догодина. Преговорите на конференцията за климата в Катовице по рамковото споразумение за практическото изпълнение на Парижкото споразумение и неговото финансиране по принцип трябваше да приключат в петък, но продължиха и в събота, отбелязва ДПА. Краят на преговорите допълнително се забави заради искане на Турция да бъде променен статутът й според Рамковата конвенция на ООН по климатичните промени, заявиха източници на конференцията. Генералният секретар на ООН Антониу Гутериш приветства договорените в Катовице правила за изпълнението на Парижкото споразумение за климата. По думите му те ще се превърнат в основа за решителни усилия за борба с климатичните промени, предаде ТАСС. САЩ не поемат никакви задължения за изпълняване на Парижкото споразумение, в това число и финансови, се казва в разпространено вчера съобщение на американския Държавен департамент след края на конференцията за климата в Катовице. /БТА", "date": "2018.12.17", "title": "Почти 200 страни договориха правила за изпълнението на глобалния пакт за климата"}
{"url": "https://www.dnevnik.bg/sviat/2018/12/17/3363139_katar_shte_investira_20_mlrd_v_sasht/", "text": "Най-големият износител на втечнен природен газ в света, Катар, планира да инвестира над 20 милиарда долара в американския енергиен сектор. Това заяви днес катарският министър на енергетиката Саад бин Шарида ал Кааби, цитиран от \"Франс прес\". \"Малко над 20 млрд. долара ще бъдат инвестирани през следващите пет години в САЩ\", каза Кааби на международна конференция в Доха. Основната цел на Катар е да поднови работата на терминала за втечнен природен газ \"Голдън пас\" в Тексас. Катарската държавна петролна компания държи 70-процентов дял в проекта, а американските компании \"Ексън мобил\" (Exxon Mobile) и \"КонокоФилипс\" (ConocoPhillips) си поделят останалото. Кааби каза още, че до пет години производството на втечнен природен газ в Катар ще се увеличи от 16 милиона тона годишно до 110 млн. тона. /БТА", "date": "2018.12.17", "title": "Катар ще инвестира $20 млрд. в САЩ"}
{"url": "https://www.dnevnik.bg/sviat/2018/12/17/3363149_duhoven_lechitel_v_braziliia_se_predade_sled/", "text": "Бразилската полиция в централния щат Гояс съобщи снощи, че лечителят, обвинен в сексуални посегателства над повече от 300 жени, се е предал на властите, предаде \"Асошиейтед прес\". Срещу Жоао Тейшейра де Фария, известен като Жоао де Деуш (Иван Божий), в петък е била издадена заповед за арест и му е бил даден срок да се предаде до 15 ч. местно време в неделя. Бразилски телевизии показали на живо пристигането му с полицейска кола в главното полицейско управление в щатската столица Гоиания. В. \"Глобо\" съобщи, че в сряда \"лечителят\" изтеглил 35 млн. реала (около 8 млн. долара) от няколко свои банкови сметки. Това накарало властите да издадат заповедта за арест, за да му попречат да избяга от Бразилия или да скрие парите. 76-годишният медиум твърдял, че \"лекува духовно\" в храма си в Абадиания, в щата Гояс. Скандалът избухнал, след като миналата седмица телевизия Глобо публикувала разследване със свидетелства на жени за сексуалните гаври, които Жоао де Деуш извършвал над тях докато ги \"лекувал духовно\". Сред пострадалите била собствената му дъщеря Далва Тейшейра. Тя разкрила пред бразилско списание, че баща ѝ започнал да я насилва от 10-годишната й възраст, докато навършила 14 години. \"Баща ми е чудовище\", казала Далва, която сега е на 49 години. След предаването на телевизия \"Глобо\" стотици жени заявили, че са били жертви на сексуална агресия от Жоао де Деуш. Прокуратурата в щата Гояс получила 330 жалби от цялата страна, както и от шест чужди държави - Австралия, Белгия, Боливия, Германия, Съединените щати и Швейцария, посочва \"Франс прес\". /БТА", "date": "2018.12.17", "title": "\"Духовен лечител\" в Бразилия се предаде след обвинения, че е посегнал на над 300 жени"}
{"url": "https://www.dnevnik.bg/razvlechenie/2018/12/17/3363168_igrata_meri_popinz_se_zavrushta_produljava_s_vtoro_nivo/", "text": "Играта \"Мери Попинз се завръща\" премина в своя втори етап и вече може да отговаряте на  въпроса от второ ниво , което носи името \"Семейство Банкс\". Той ще бъде активен до 23:59 ч. на 23 декември. Правилен отговор в  играта  ви носи шанс да спечелите една от няколко различни награди, сред които са възможността да се разхождате с ръкавици и шал на Мери Попинз, нейна чанта и чадър, часовник, тениска, джобно огледало, да пиете чай в специална чаша или да отидете да гледате филма на \"Дисни\" безплатно. Ако отговорите правилно веднъж, името ви влиза еднократно в жребия за наградите, който ще бъде 27 декември. Ако сте успели да се включите и в първото ниво и сте дали верен отговор, то тогава имате и двойно по-голям шанс. Филмът на режисьора Роб Маршал с Емили Блънт в главната роля ще е на българските екрани от 19 декември. Той вече направи своята  световна премиера в Лос Анджелис  в края на ноември, както и европейската си в Лондон преди броени дни. Способностите на обичаната в цял свят \"бавачка с нулев толеранс към глупостите\" е подходящ повод да внесете допълнително магия в празничните дни. \"Дневник\" и \"Форум Филм\" ви желаят успех!", "date": "2018.12.17", "title": "Играта \"Мери Попинз се завръща\" продължава с второ ниво"}
{"url": "https://www.dnevnik.bg/evropa/regioni/2018/12/17/3363169_oriazvaneto_na_evrofondovete_shte_e_podaruk_za/", "text": "Атина ще се противопостави на орязването на средствата за селскостопанската и регионалната политика на ЕС след 2020 г., защото това ще бъде \"подарък\" за антиевропейските популистки сили, каза гръцкият премиер Алексис Ципрас по време на срещата си с лидерите на ЕС миналата седмица, предаде EurActiv. В рамките на дискусия за многогодишната финансова рамка (МФР - дългосрочният бюджет на ЕС за 2021-2027 г.), Ципрас заяви, че Гърция ще отхвърли увеличение на националното съфинансиране на общата селскостопанска политика от 20 до 30%. \"МФР 2021-2027 на Европейския съюз е първият бюджет след кризата и той не може да не вземе предвид отражението на кризата\", заяви премиерът, цитиран от правителствени източници. Според него със сегашното предложение от фермерите се иска да правят повече с по-малко средства. Той се противопостави и на увеличаването на националното съфинансиране, като каза, че то ще влоши ситуацията на южните държави членки, които се борят с дефицити, за разлика от излишъците на север. Според агенция АНА-МПА Ципрас е предложил да се намерят нови източници на финансиране, без да се поставя повече натиск върху европейските граждани и без да се жетват принципите за сближаване. \"Има нови приоритети, създадени от новите предизвикателства. Всички сме съгласни, че трябва да ги финансираме. Но не и за сметка на кохезионната политика и общата селскостопанска политика\", добави премиерът. \"Какво послание ще изпратим на гражданите, които през последните години гледаха курса на ЕС със скептицизъм, защото това е курс, който увеличава, вместо да намалява неравенствата, както между държавите членки така и в рамките на държавите членки?\", попита Ципрас. Според него ЕС ще направи подарък на крайнодесните популисти и евроскептици преди европейските избори през май догодина. \"Затова трябва да намерим начин да избегнем намаляване на финансирането за кохезионната политика с 10% и за общата земеделска политика с 15%. А това ще се случи, ако увеличим бюджета от 1.1% до 1.3% от европейския брутен вътрешен продукт. Освен това трябва да намерим нови собствени ресурси, без да товарим нашите граждани. Въвеждайки данък върху финансовите транзакции и за  големите интернет компании \", предложи Ципрас. Той освен това отправи критики към модела за изчисляване на еврофондовете, като каза, че той е \"нерационален\", защото води до допълнително разделение.", "date": "2018.12.17", "title": "Орязването на еврофондовете ще е подарък за популистите, предупреди Ципрас"}
{"url": "https://www.dnevnik.bg/sviat/2018/12/17/3363153_ruski_samolet_zavede_v_damask_purviia_arabski_lider/", "text": "Суданският президент Омар ал Башир се е срещнал вчера в Дамаск със сирийския си колега Башар ал Асад, предадоха \"Франс прес\" и ДПА, цитирани от БТА. Това е първото посещение на арабски лидер в Дамаск от избухването на войната в Сирия през 2011 г. Снимката, разпространена от сирийските власти, показва цветовете на руското знаме на самолета. Според руски потребители става въпрос за самолет Ту-154, придвижвал се в последните дни между Латакия, Дамаск и Москва. Асад благодарил на  Башир  за визитата, която според него ще даде силен тласък към възстановяване на отношенията между двете страни на предвоенното им равнище. Башир заявил, че Сирия - страна, която е в конфронтация с Израел, не бива да бъде отслабена, съобщава агенция \"Сана\", цитирана от \"Франс прес\". Той изразил надежда, че Сирия бързо ще се върне на международната сцена и че ще бъде прекратена чуждата намеса в делата ѝ. Башир и Асад се обявили за нови подходи в междуарабските отношения въз основа на зачитане на суверенитета на страните и ненамеса във вътрешните им работи, добавя Сана. Кризата в Сирия започна през март 2011 г. с мирни антиправителствени протести, които прераснаха във война и през ноември 2011 г. Арабската лига прекрати членството на Сирия. През последните месеци войските на Асад, подкрепяни от руски военновъздушни сили, си върнаха редица територии, завзети от поддържаните от Запада бунтовници и от ислямистите, напомня ДПА. Причината за визитата на Башир не е ясна, отбелязва \"Асошиейтед прес\". Суданският президент, който е на власт от 1989 г., е издирван от Международния наказателен съд в Хага за военни престъпления. Същевременно вчера турският външен министър Мевлют Чавушоглу каза вчера, че светът трябва да приеме факта, че Асад все още е на власт в Сирия и да е готов да работи с него, ако се състоят демократични избори и той участва.", "date": "2018.12.17", "title": "Руски самолет заведе в Дамаск първия арабски лидер, посетил Асад от 8 г."}
{"url": "https://www.dnevnik.bg/sport/2018/12/17/3363176_bukmeikurut_efbet_stava_osnoven_sponsor_na_levski/", "text": "Футболният клуб \"Левски\" ще има нов генерален спонсор в лицето на букмейкъра \"Ефбет\". Логото на компанията ще бъде поставено на екипите на сините, а договорът ще бъде представен официално във вторник, 18 декември. Отношенията между двете страни са предоговорени. До момента клубът получаваше средства от букмейкърската къща, но те бяха по-малки. В момента на фланелките на екипите на \"Левски\" стои логото на \"Виваком\", който е основен спонсор и акционер в клуба. Логото на \"Ефбет\" е отзад на фланелките, над имената на играчите. За момента няма яснота дали \"Виваком\" ще оттегли спонсорството си от клуба. \"На 18.12.2018 г. ПФК \"Левски\" и Еfbet официално ще обявят обновените договорни отношения между двете страни и ще представят екипите за настоящия сезон с логото на Еfbet на гърдите. Пресконференцията ще се проведе в гр. София в 11.30 ч. на стадион \"Виваком Арена - Георги Аспарухов\" във ВИП залата на сектор А, съобщиха сините. В момента \"Ефбет\" е основен спонсор на редица тимове от Първа лига - \"Лудогорец\", \"Локомотив\" (Пловдив), \"Верея\" и \"Септември\". Договорът идва в момент, когато излизат новини за задължения на клуба.  Компанията за организиране на чартърни полети \"Титан 77\"  заведе дело срещу сините с искане за обявяване в несъстоятелност. Изпълнителният директор на клуба Красимир Иванов коментира, че клубът не е запознат с делото, но  има \"неголямо задължение\" , което ще бъде изчистено в най-кратък срок. В понеделник вестник \"Труд\" съобщи, че и \"Черно море\" е завел дело заради неполучен процент от трансфера на халфа Мехди Бурабия в турския \"Коняспор\".", "date": "2018.12.17", "title": "Букмейкърът \"Ефбет\" става основен спонсор на \"Левски\""}
{"url": "https://www.dnevnik.bg/sviat/2018/12/17/3363174_trump_e_gotov_na_chastichno_spirane_na_pravitelstvoto/", "text": "Президентът на САЩ Доналд Тръмп е готов на всичко, включително и на частично спиране на работата на правителството заради финансирането на строежа на стената на границата с Мексико. Това заяви днес един от ключовите му съветници, Стивън Милър, в интервю за телевизия Си Би Ес, цитирано от ТАСС. \"Ще направим всичко необходимо, за да построим стената на границата (с Мексико) и да спрем продължаващата криза с нелегалната имиграция\", подчерта Милър. Той отговори положително на въпрос на журналиста дали Тръмп е готов да спре работата на правителството заради изграждането на стената. По-рано в. \"Вашингтон пост\" съобщи, че Белият дом и някои федерални агенции са започнали превантивно да се подготвят за възможно частично спиране на работата на правителството заради разногласия между президента на САЩ Доналд Тръмп и демократите в Конгреса по въпроса за стената по границата. Крайният срок за гласуване на финансирането на администрацията изтича тази седмица. Тръмп иска от Конгреса 5 млрд. долара за стената, а демократите са съгласни само на 1.3 млрд. долара. Републиканците не разполагат с достатъчно гласове за приемането на бюджета за 2019 финансова година (започнала в САЩ още на 1 октомври). Той трябва да бъде гласуван до 21 декември, в противен случай работата на около една четвърт от държавните учреждения може да спре заради липса на средства.", "date": "2018.12.17", "title": "Тръмп е готов на частично спиране на правителството заради границата с Мексико"}
{"url": "https://www.dnevnik.bg/photos/2018/12/17/3362600_fotogaleriia_muzika_za_pensionirani_slonove/", "text": "Класическата музика на пиано успокоява старите слонове в Тайланд. От осем години старите, претоварени и понякога с увреждания животни получават лечение под съпровод на музика в \"Света на слоновете\" в провинция Канчанабури, Тайланд.", "date": "2018.12.17", "title": "Фотогалерия: Музика за пенсионирани слонове"}
{"url": "https://www.dnevnik.bg/bulgaria/2018/12/17/3363180_koledni_podaruci_v_ofisa/", "text": "Коледа е времето, в което  може да кажем \"благодаря\"  на всички близки хора около нас, а и не чак толкова. Освен между роднини и приятели подаръци си разменяме често и в офиса. Някои хора гледат на това с отегчение, но всъщност всеки мениджър знае, че именно такива инициативи правят хората в офиса по-задружни и приятелски настроени един към друг. На менторите, на стажантите, на хората, с които вървим напред всеки ден. За тях подаръкът най-вече трябва да е от сърце, но и избран със стил и дискретност, основни ценности, на които ни учат шефовете. Не е задължително, даже е препоръчително, подаръкът да не е толкова скъп. Важното е да покажеш уважение и да зарадваш другия с нещо малко. Но какъв да е този подарък, какво да подарим? Този въпрос сигурно затруднява доста хора, още по-сложно става, ако им се е паднало да подаряват на не толкова познат за тях колега или още по-лошо – на шефа. Е, тук задачата става още по-трудна. Ето и няколко идеи за коледен  подарък за колега от офиса : Първото наше предложение е  . Защо не и коледно украсен. Кой не пие кафе рано сутрин в офиса? Този подарък би бил доста полезен и бъдете сигурни – ще влезе в употреба още на следващия ден.  – за да не забравя вашият колега какви задачи има за днешния ден, този подарък много би му помогнал. В книжарниците вече има всякакви по вид и размер органайзери, което ви улеснява още повече. Стилен или коледен – вие решавате. Третото наше предложение за подарък за колега в офиса е  . Да, точно така, този подарък може да ви се струва странен, но хайде – кой не обича дартс. Дали го взимате за мъж или жена, няма как да не се хареса. Играта може да бъде  поставена и в офиса , където да си правите състезания в почивките.  са още идейни предложения. Междувременно пък може да разгледате актуалните ни обяви за работа на  Karieri.bg . търси: Event Coordinator Event Manager PHP програмист  търси: Senior Consultant търси: Рецепционисти и обслужващ персонал (м/ж) Готвачи (м/ж) Камериерки/Камериери Кухненски помощници/миячи (м/ж)   търси: Community And Influencer Manager - Coca-Cola  търси: ИТ специалисти в дирекция \"Функционални тестове\"  търси: Експерти в дирекция \"Регистри\"  търси: Маркетинг асистент  търси: Проектен мениджър Бизнес развитие Проектен мениджър Бранд  търси: Advisor, Transfer Pricing", "date": "2018.12.17", "title": "Коледни подаръци в офиса"}
{"url": "https://www.dnevnik.bg/razvlechenie/2018/12/17/3363226_sting_vkljuchva_bulgariia_v_novoto_si_turne_prez_2019/", "text": "Британската звезда Стинг ще изнесе концерт в зала \"Арена Армеец\" в София на 1 юни като част от новото му европейско турне, съобщиха организаторите \"София Мюзик Ентърпрайсис\". Настоящата обиколка носи името My Songs. В нея музикантът изпълнява някои от своите най-обичани песни като Englishman In New York, Fields Of Gold, Shape Of My Heart, Every Breath You Take, Roxanne и Message In A Bottle. Стинг се завръща в България, след като през 2017 и 2018 направи три концерта в столичната зала и Античния театър в Пловдив. В София бе придружен от сина си Джо Съмнър, а в Пловдив - от реге звездата Шаги, с когото издадоха съвместния албум 44/876, спечелил награда \"Грами\" за най-добър реге албум. Билетите влизат в продажба от 10 ч. на 18 декември и ще се предлагат онлайн в мрежата на \"Ивентим\" на цени между 60 и 140 лв..", "date": "2018.12.17", "title": "Стинг включва България в новото си турне през 2019"}
{"url": "https://www.dnevnik.bg/sport/2018/12/17/3363184_da_biagash_vupreki_vuzrastta_ili_kak_70-godishen/", "text": "По-добре късно, отколкото никога\". Латинската сентенция важи в пълна степен за Джийн Дайкс, който на 70 години преобърна представите в бягането. Бившият компютърен програмист постави рекорд в своята възрастова група (70-74 години) по време на маратона в Джаксънвил, щата Флорида. Американецът измина дистанцията (42.195 км) с впечатляващо време от 2.54:23 часа, съобщи Runner's World. С темпо от 6:39 мин. на миля (1.6 км) Дайкс подобри с 25 секунди предишното върхово постижение на Ед Уитлок. Канадецът постави рекорд на 73 години, като резултатът му се задържа на върха цели 14 години. \"Първата ми мисъл беше, че това постижение наистина освобождава графика ми за следващата година\", каза Дайкс след състезанието. Американецът вярва, че най-голямата му сила е способността на тялото му да се възстановява бързо. В последните месеци Дайкс се включи успешно в редица състезания. През октомври той пробяга маратона в Торонто с време 2.55:17 часа. На 1 декември Дайкс се включи с дъщеря си в ултрамаратона в Сан Франциско (50 км), а ден по-късно участва в маратона на Калифорния.", "date": "2018.12.17", "title": "Да бягаш въпреки възрастта, или как 70-годишен впечатли с рекорд в маратона"}
{"url": "https://www.dnevnik.bg/bulgaria/2018/12/17/3363230_kvestorite_na_ktb_otivat_na_sud_zaradi_oshtetiavane_na/", "text": "Квесторите на фалиралата Корпоративна търговска банка (КТБ) Елена Костадинчев и Станислав Лютов отиват на съд за безстопанственост, с която са ощетили Фонда за гарантиране на влоговете с над 1 млн. лева. Прокуратурата съобщи, че обвинителният акт срещу двамата вече е внесен в Софийския градски съд (СГС). Те са обвинени в умишлена безстопанственост в особено големи размери, която е и особено тежък случай, за което по закон могат да бъдат осъдени на от 3 до 12 години затвор. Квесторите поеха управлението на банката, след като БНБ я постави под специален надзор на 20 юни 2014 г. и останаха в КТБ до обявяването ѝ във фалит и назначаването на синдици. Според обвинението Лютов и Костадинчев умишлено са разпоредили осчетоводяване на предсрочното прекратяване на 9 договора за индивидуални срочни депозити с привилегировани лихви и така сумите били прехвърлени за изплащане към Фонда за гарантиране на влоговете. От това според прокуратурата са настъпили и вредите за фонда, които са изчислени на 1 070 383.83 лева. Прокуратурата твърди, че действията на квесторите са в нарушение на Закона за гарантиране на влоговете в банките, според който не се изплащат гарантираните размери на влоговете на тези, на които са били предоставени привилегировани лихвени условия. Спрямо двамата е взета най-леката мярка за неотклонение - \"Подписка\". За започналото срещу тях разследване се разбра в  средата на 2015 г.  То започна няколко дни след като премиерът Бойко Борисов спомена, че двамата са позволили много договори за преференциални влогове да бъдат превърнати в такива за обикновен влог и по този начин банката е била източена. По този начин титулярите им са могли да получат обезщетения от 100 хил. евро от Фонда за гарантиране на влоговете, на каквито не биха имали право. Двамата квестори в КТБ  заявиха, че действали по указания на БНБ и Фонда за гарантиране на влоговете , които са спазвали точно. Името на Кордовска стана известно с това, че  тя е изтеглила влога си в КТБ  ден преди банката да бъде поставена под специален надзор.", "date": "2018.12.17", "title": "Квесторите на КТБ, ощетили фонда за влоговете с над 1 млн. лв., отиват на съд"}
{"url": "https://www.dnevnik.bg/zdrave/2018/12/17/3362527_neadekvatnoto_obshtuvane_lekar_-_pacient_otkljuchva/", "text": "В много случаи от моята практика питам клиентите: \"Защо смятате, че е допусната грешка при лечението ви? Аз не виждам пропуски от това, което ми предоставяте като информация.\" И много честно отговорът е: \"Защото не ми обясниха\", \"Премълчаха, аз питах, но не ми отговориха или ми се скараха, че питам\", \"Аз поисках документите си, но те ми казаха, че не съм лекар и не се нуждая от тях\", \"Майка ми почина, а никой не ми се е обадил 4 часа\". И още много други подобни обяснения. Имала съм случаи, в които пациентите се оплакват, че им се поставя инжекция, включва се система или им се носи дадено лекарство, което трябва да приемат, без дори да им се казва какво е това лекарство, защо е изписано, какви странични ефекти има, какви взаимодействия. Особено фрапиращи примери мога да дам при раждащите жени, на които не се позволяват елементарни неща като да разполагат с мобилен телефон по време на престоя в родилна зала и преди това. Проблемът далеч не е единичен – само в една болница, само с някои пациенти. От анализирани 250 съдебни дела в 35% от тях има твърдения, които основателно могат да се обобщят с израза Тя се изразява в несвоевременно информиране на близките на пациента за настъпили сериозни усложнения или инциденти по време на лечението, за липсата на каквото и да било обсъждане с пациента на важни аспекти от неговото лечение, за отказ да бъде предоставен достъп до медицинската документация на самия пациент или наследниците му, както и за липсваща информация при смърт на близък човек в болница. Дори лечението да е било проведено правилно, фрустрация, притеснение и те започват да мислят, че са допуснати грешки или че нещо се крие от тях. Въпросът за двустранната комуникация се подценява. И тук аз въобще не говоря за провеждане на разговори от по 30 минути с пациента всеки ден. И напълно съзнавам обективните възможности, с които разполагат лекарите за обяснения заради тяхната натовареност. Но всъщност няма дори базови правила, дори най-елементарни протоколи за персонала да предоставя информация, и то по подходящ и щадящ начин. Никой не обучава лекарите и не следи как те съобщават на пациента или близките лоша новина, как уведомяват хората за основни и важни рискове, свързани с лечението, как да не гледаме на информираното съгласие като на лист хартия, при който комуникацията се свежда до подаването му в ръцете на пациента. И тази изначална убеденост, че след като пациентът и близките му не са медицински лица, защото те така или иначе няма да разберат. Най-пресният случай за подобна изцяло сбъркана, недопустима комуникация може да се види при случая с починалото новородено в Сливен. Абсурдно е да няма никакви правила и координация при подобни трагични събития: една акушерка да честити раждането на новородено на бащата, а друг малко по-късно да го уведоми, че то е починало, без абсолютно никаква последваща информация. Това включително може да се приеме като унизително и жестоко отношение спрямо родителите на починалото бебе. И вече няма как близките да реагират различно от това да имат сериозни съмнения, да се стигне до жалби в прокуратурата, включване на медиите в \"диалога\" между роднините и болницата. Ще ви дам и пример с близките на  починалата при раждане Ренета от Сливен.  Минаха четири месеца от нейната смърт, като нито нейните родители, нито брат й са били потърсени от който и да е, за за хода на разследването или за резултатите от проверките на Изпълнителна агенция \"Медицински одит\". От медиите те са научили, че има готова съдебно-медицинска експертиза, но нямат информация за хода на досъдебното производство. Не са получили никаква информация и от болницата, и от одитната агенция. Потърсиха ме с молба да им съдействам и представете си, оказа се, че информация за резултатите от проверката за смъртта на дъщеря им може да се получи чрез достъп по реда на Закона за достъп до обществена информация. Един Не е ли това цинично и жестоко спрямо тези хора? Оказва се, че ако пациентът или наследниците му не са подали жалба, агенцията по медицински одит няма задължение да ги информира за резултатите от проверките. Това е пропуск, който се надявам да се коригира при създаването на новата Агенция за медицински надзор. В някои държави представител на близките дори участва в извършването на самите проверки, присъства на разговори с лекарите, има достъп до документацията. Той може да е и юрист, и лекар. Така се гарантира по-голяма обективност и спокойствие, че нищо няма да остане скрито заради криворазбрана колегиалност. В България за съжаление няма такава възможност. Не е за подценяване и фактът, че понякога досъдебните производства продължават с години. Имам случай, при който предявяването на материалите на пострадалите се случи повече от година след смъртта на сина им и повече от година те живяха в пълно неведение какво конкретно се е случило. Всички тези дефекти водят до Сега от догодина се предвижда да бъдат написани правила за добра медицинска практика по отделни специалности. Добре е да се обърне внимание на въпроса за комуникацията и изграждане на базови умения. Отново ще кажа, че според мен тя е ключова, за да няма толкова дела за \"медицински грешки\". Изграждането на доверие между лекари и пациент е труден процес, но е установено, че доверието е в основата на борбата срещу фалшивите новини в медицината.", "date": "2018.12.17", "title": "Неадекватното общуване лекар - пациент отключва съмненията за медицински грешки"}
{"url": "https://www.dnevnik.bg/bulgaria/2018/12/17/3363266_upravliavashtite_zabraviha_obsujdaneto_za_usloviiata_v/", "text": "Все още няма насрочена дата за обявената като спешна среща при министъра на правосъдието Цецка Цачева, на която трябваше да бъдат обсъдени лошите условия в арестите. Насроченият за 4 декември разговор беше отложен заради неотложни ангажименти на главния прокурор Сотир Цацаров и вътрешния министър Младен Маринов. Правосъдният министър свика срещата в края на ноември в отговор на публикуваните от омбудсмана Мая Манолова снимки от килията на подсъдимите за подкуп бивш кмет на \"Младост\" Десислава Иванчева и заместничката ѝ Биляна Петрова. Няколко часа преди събитието обаче беше съобщено, че то се отлага заради работа на Цацаров и Маринов. Така и не стана известно какви са били неотложните ангажименти на главния прокурор и вътрешния министър. В съобщението на правосъдното ведомство се казваше, че предстои да бъде определена нова дата. Повече от 10 дни след това нова дата не е фиксирана, а около празниците темата може да се забрави, информира в. \"Сега\". От Министерството на правосъдието са обяснили пред вестника, че те не са се отказали от провеждането на срещата, но \"определянето на датата е в процес на уточняване поради големия брой и високата степен на ангажираност на участниците\". Ден по-рано пред \"Фокус\" вътрешният министър обаче заяви: \"При мен няма инициатива за среща, или поне не ми е докладвана.\" В коментар за неотложните си ангажименти, довели до отлагане на срещата, главният прокурор Сотир Цацаров заяви преди дни, е имал далеч по-важна работа. По думите му имало сценарий Иванчева да бъде представена като жертва на правосъдието. Цацаров отказа да посочи кой стои зад този сценарий. Цачева коментира въпроса, като заяви, че килията на Иванчева само на пръв поглед е стряскаща. Тя обясни още, че ремонт на столичните затвор и арест не можело да се правят, защото били пренаселени и нямало къде да бъдат изместени затворниците/арестантите, чиито килии биха се ремонтирали.", "date": "2018.12.17", "title": "Управляващите забравиха обсъждането за условията в арестите"}
{"url": "https://www.dnevnik.bg/bulgaria/2018/12/17/3363271_galup_78_ot_bulgarite_sa_protiv_ednopolovite_brakove/", "text": "78% от българите са против еднополовите бракове. Това показват данните от социологическото проучване на \"Галъп интернешънъл\" за семейните отношения. То е проведено между 30 ноември и 7 декември сред 818 пълнолетни българи в ежемесечна, независима от външно финансиране, програма изследвания \"лице в лице\". От данните става известно, че две трети от пълнолетните българи се обявяват \"за\" възможността хора от различни етноси и раси да сключват брак помежду си, от което може да се заключи, че етносът и расата към днешна дата вече не се разглеждат като възпиращ фактор в семейните отношения. Изследването показва, че българите са умерено толерантни по темата за семейните отношения. Разводи, свободни отношения, аборти и т.н. се приемат широко. Най-консервативни очаквано изглеждат най-възрастните. Мнозинства от над 70% се обявяват в защита на правото на аборт и развод. Също мнозинства от над 70% защитават правото на съжителство без брак и деца в съжителство без брак. Идеята за възпитателно насилие не се споделя широко. Макар и с повече нюанси, по-скоро надделява мнението, че шамарите за децата не са приемливи. \"Галъп интернешънъл\" редовно проверява и отношението към насилието над жени. В изследване наскоро се оказа, че то се отрича широко и само 7% възприемат, че мъжът може да удря жена. Въпросните 7% обаче се равняват на над 300 хиляди души, а е възможно да има \"скрити\" отговори – което означава, че тревогата остава валидна. На този фон любопитство буди фактът, че мнозинство от 75% няма нищо против стереотипа мъжът, основно, да отговаря за доходите в семейството. И мъже, и жени отговарят в еднаква степен с \"да\".", "date": "2018.12.17", "title": "\"Галъп\": 78% от българите са против еднополовите бракове"}
{"url": "https://www.dnevnik.bg/ot_vas/novini_ot_vas/2018/12/17/3363083_samotnici_prez_zimata/", "text": "На първо място обгрижваме най-много бездомните кучета. Няма място, което те посещават и да не е сложена храна. Даже до автобусните спирки се забелязават гранули.", "date": "2018.12.17", "title": "Самотници през зимата"}
{"url": "https://www.dnevnik.bg/bulgaria/2018/12/17/3363273_bezraboticata_dostigna_nai-niskoto_si_ravnishte_ot_10_g/", "text": "Равнището на регистрираната безработицата в България през ноември е 6%, което е най-ниската му стойност през последните 10 години, показва административната статистика на Агенцията по заетостта. В сравнение с октомври т.г. се наблюдава минимално увеличение от 0.1%. Броят на регистрираните безработни през ноември е общо 197 783. 30 525 са новорегистрираните без работа през месеца, като от тях 1680 са били неактивни, т.е. не са били нито заети, нито учещи, и не са търсили работа. От началото на 2018 г. служителите от бюрата по труда са активирали 64 036 души чрез организиране на трудови борси, информационни събития, срещи със завършващите образование на кариерните центрове, както и чрез работата на младежки, ромски и трудови медиатори и др. Малко над 4 хил. са тези, които са се регистрирали в бюрата по труда през ноември след завръщане от сезонна работа в чужбина. Освен към безработните дейността на бюрата по труда е насочена също към заети, учещи и пенсионери. Като търсещи работа през месеца са били регистрирани 483 души от тези групи. През ноември общо 18 590 души са постъпили на работа, като 86.4% от тях са устроени в реалната икономика. В резултат от изпълнението на активните мерки за насърчаване на заетостта сред безработните, в субсидирана заетост са включени 2537 души: 2287 – по схеми на оперативна програма \"Развитие на човешките ресурси\", 160 – по програми, и 90 по мерки за обучение и заетост. От началото на годината общо 15 998 безработни са включени в обучения за придобиване на нова квалификация и ключови компетентности, а завършилите успешно са 14 477. Заявените работни места на първичния пазар на труда през ноември са 12 280, като 82.9% от тях са в частния сектор. Най-голям дял свободни работни места са заявени в преработващата промишленост (29.3%), търговията, ремонта на автомобили и мотоциклети (16.7%), административните и спомагателните дейности (16%), хотелиерството и ресторантьорството (6.6%), строителството (4.5%), и др. Най-търсените групи професии през месеца са: преподаватели; оператори на стационарни машини и съоръжения; монтажници; водачи на МПС и подвижни съоръжения; продавачи; персонал, зает в сферата на персоналните услуги (бармани, сервитьори, готвачи, камериери и др.); работници в добивната и преработващата промишленост, строителството и транспорта; квалифицирани работници по производството на храни, облекло, дървени изделия и сродни; металурзи, машиностроители и сродни на тях и занаятчии и др.", "date": "2018.12.17", "title": "Безработицата достигна най-ниското си равнище от 10 г."}
{"url": "https://www.dnevnik.bg/sport/2018/12/17/3363118_roi_kiin_mourinyo_ne_moje_da_izvleche_nai-dobroto_ot/", "text": "Легендарният капитан на \"Манчестър юнайтед\" Рой Кийн обяви футболистите на тима за слаби, които не заслужават мястото си на \"Олд Трафорд\". Ирландецът беше гост в студиото на \"Скай спортс\", където анализира  дербито с \"Ливърпул\", загубено с 1:3 . \"Аз истински вярвам, че някои от тези играчи не стават за \"Манчестър юнайтед\". Затова отборът е толкова назад в сравнение със \"Сити\" и \"Ливърпул\". В защита е нужна здрава основа, а всъщност видях пълен хаос. Съперникът ги разпиля, а това е много притеснително, особено за бъдещето. Всички се стараят, но те просто трябва да си вършат работата. Грешните решения ни костват много мачове\", заяви Кийн. Според Кийн, който спечели 17 трофея като играч на \"Олд Трафорд\", мениджърът Жозе Моуриньо не успява да извлече най-доброто от тима си. \"Най-лесното е да сметнеш, че мениджърът е виновен и да му посочиш вратата. Визитката на Моуриньо обаче му гарантира време. Не знам дали това време ще бъде до края на сезона или поне още една година. Със сигурност не трябва да го уволняват преди края на сезона\", подчерта Кийн. Бившият халф сравни ситуацията с тази в \"Манчестър сити\" след първия сезон на Пеп Гуардиола. Той добави, че \"Юнайтед\" трябва да вземе искания от Моуриньо централен защитник. \"Хората говорят за  Юрген Клоп  и за Гуардиола като за гении. Но трябва да кажем, че в първия си сезон в \"Сити\" Пеп не спечели нищо, след това той отиде при борда и поиска четирима защитници, не един. Те го подкрепиха и виждаме къде са сега.\" Ирландецът изтъкна и проблемите между Моуриньо и футболистите в съблекалнята. Той даде за пример Пол Погба, който беше купен за рекордна сума, но напоследък се задържа на пейката. Според Кийн със сигурност дните на французина в клуба са преброени. Другият анализатор в студиото Джейми Карагър се съгласи с Кийн. Според него най-важният въпрос пред \"Юнайтед\" в момента е дали да се направи рокада на мениджърския пост преди края на сезона или след това. \"Ако ги гледаме дотук, трябва да кажем, че това не е отбор, който е способен да спечели титлата. Но дали е отбор, който заслужава да е на шесто място - категорично не. Просто Моуриньо не успява да извлече максимума от тези играчи, които има\", каза Карагър. След загубата в дербито \"Юнайтед\" изостава на 19 точки зад лидера \"Ливърпул\", което е най-голямата разлика между двата тима в ерата на Висшата лига. \"Червените дяволи\" са шести, на осем точки зад \"Арсенал\" и на 11 от място в топ 4.", "date": "2018.12.17", "title": "Рой Кийн: Моуриньо не може да извлече най-доброто от \"Манчестър юнайтед\""}
{"url": "https://www.dnevnik.bg/bulgaria/2018/12/17/3363281_novoto_rukovodstvo_na_agenciiata_po_vpisvaniiata/", "text": "Бонусите, които се раздават за всяко тримесечие в Агенцията по вписванията, са скочили двойно за по-малко от година. Раздадените \"за постигнати резултати\" допълнителни пари за юли, август и септември, са толкова, колкото са разпределени общо за първите 6 месеца на годината, информира в. \"Сега\", като се позовава на отговори от агенцията по Закона за достъп до обществена информация. През август Търговският регистър не работеше 18 дни заради срив. През август пък ръководството на агенцията бе поето от Габриела Козарева. Причина за рокадата стана блокирането на регистъра. Козарева лиши от премии само трима души, които според нея били пряко отговорни за рухването на системата. Преди това допълнително заплащане не е имало за над 30 души от агенцията. За периода януари-март на 511 служители, в това число и на тогавашния шеф на агенцията Зорница Даскалова, са платени общо 348 581 лв. плюс 57 659 лв. осигуровки. 30 души са останали без бонус. Най-голямата сума е 2067 лв., а най-малката - 33 лв. От април до юни за добре свършена работа са раздадени 419 828 лв. плюс 66 376 лв. осигуровки. Премии са получили 519 служители, включително директорът. 27 души са оставени без допълнително заплащане. Най-големият бонус е 2390 лв., а най-малкият - 39 лв. В пика на кризата с Търговския регистър - от юли до септември, са раздадени 599 000 лв. плюс 90 590 лв. осигуровки. 4805 лв. е най-високият бонус, а най-ниският е над 200 лв. Средствата дошли от незаети щатове и използвани болнични. Въпреки че премиерът Бойко Борисов и финансовият министър се усъмниха, че това не е редно,  инспекторатът на Министерството на правосъдието не откри проблем . Българската стопанска камара нарече срива на Търговския регистър \"административния гаф на година\".", "date": "2018.12.17", "title": "Новото ръководство на Агенцията по вписванията раздава по-големи бонуси"}
{"url": "https://www.dnevnik.bg/evropa/2018/12/17/3363286_bulgariia_gubi_nad_11_mlrd_evro_godishno_zaradi/", "text": "Всяка година заради корупция България губи над 11 милиарда евро, или 14% от брутния си вътрешен продукт. Това се посочва в  доклад  на групата Зелени/Европейски свободен алианс в Европейския парламент, като за изчисленията са използвани данни на Европейския парламент, ОЛАФ, Евростат и Европейската комисия. Според него годишно ЕС губи 904 милиарда евро заради корупция, което включва и непреките последици като загуба на данъчни приходи и намалени чуждестранни инвестиции. Поставяйки сумата в глобален контекст, с нея ЕС би могъл да сложи край на световния глад (229 евро годишно), да помогне за елиминирането на маларията (4 милиарда евро), за осигуряване на основно образование на децата в 46 страни, където доходите са ниски или средни (22 милиарда евро), да помогне за осигуряването на безопасна вода и канализация (129 милиарда евро), да подпомогне здравеопазването в бедни страни (115 милиарда евро), да направи необходимите годишни инвестиции, за да има всеки достъп до електричество до 2030 г. (45 милиарда евро). Дори и след тези разходи ще останат 360 милиарда евро. 1472 бири за всеки българин В България корупцията причинява 1.8 пъти по-голяма загуба, отколкото е целият бюджет за социални разходи (6.1 млрд. евро). Сумата пари, която страната губи, е повече от 360 пъти по-голяма от целия бюджет за заетост (около 31 милиона евро), три пъти по-висока от националния бюджет за здравеопазване (почти 3.7 милиарда евро) и 2.4 пъти по-голяма от разходите за възрастните хора (4.5 милиарда евро). Бюджетът на полицията (518 милиона евро) е 20 пъти по-малък от цената на корупцията, а този на пожарната (145 милиона евро) е 76 пъти по-малък. Заради корупция България губи над 6 пъти по цялата сума, харчена за образование (1.8 милиарда евро). Парите, които годишно се губят, са достатъчни, за да бъдат дадени средни заплати на около 2.5 милиона души (повече от една трета от населението), се казва още в доклада. Ако те се разпределяха сред всички българи, то всеки би получавал 1561 евро годишно. Ако България можеше да харчи тези пари, тя би могла да осигури над 10.5 милиарда бири, или 1472 бири ежегодно за всеки човек в страната, което значи повече от четири бири на ден. Всеки българин освен това би могъл да получи 1345 бутилки вино, което е над три бутилки на ден. Парите, загубени заради корупция, биха могли да се използват за купуването на над 15 милиарда хляба от по един килограм (2198 на човек всяка година, или над 6 кг хляб на ден). В доклада се цитира проучване на Евростат от 2017 г., според което 48% от българите смятат, че нивото на корупцията се е влошило в предходните три години, а 27% са на мнение, че е останало непроменено. Едва 4% казват, че корупцията е намаляла. Според 83% тя е широко разпространена в страната, а според 76 на сто тя е част от бизнес културата в България. Според доклада, ако парите, които Европа губи всяка година заради корупция, се разделяха между хората в ЕС, то всеки човек щеше да получава средно по 1772 евро на година. Дори и в държави със сравнително ниски нива на корупция като Финландия или Дания всеки гражданин би получавал годишно съответно 727 или 782 евро. Групата на Зелените/ Европейски свободен алианс призовава ЕС и държавите членки да заемат по-активна позиция в борбата срещу корупцията, да се засили капацитетът на ОЛАФ, Европейската комисия да прави годишна оценка да антикорупционните практики в страните, да увеличи финансирането за дейности за борба с корупцията, да защитава журналистите и подаващите сигнали за корупция и да гарантира по-голяма прозрачност и контрол на начина, по който се харчат еврофондове. На национално ниво загубите от корупцията за брутния вътрешен продукт на държавите членки варират от 15% в Румъния (38.6 милиарда евро) до 0.76% в Холандия. Преди България е единствено Румъния, а същият процент са загубите и за Гърция. Италия е първа в абсолютни числа, губейки 236.8 милиарда евро всяка година заради корупция.", "date": "2018.12.17", "title": "България губи над 11 млрд. евро годишно заради корупция, твърди доклад"}
{"url": "https://www.dnevnik.bg/evropa/2018/12/17/3363302_brjuksel_globiava_energiiniia_holding_sus_77_mln_evro/", "text": "Европейската комисия наложи глоба на Българския енергиен холдинг (БЕХ), неговото дъщерно дружество за доставка на газ \"Булгаргаз\" и неговото дъщерно дружество за газова инфраструктура \"Булгартрансгаз\" (\"групата БЕХ\") в размер на 77 068 000 евро за блокиране на достъпа на конкуренти до ключова газова инфраструктура в България в нарушение на антитръстовите правила на ЕС, предаде пресслужбата на институцията. БЕХ е традиционният държавен енергиен оператор в България, който е вертикално интегрирано дружество. Неговото дъщерно дружество \"Булгартрансгаз\" контролира газовата инфраструктура в България. Друго негово дъщерно дружество — \"Булгаргаз\", извършва доставки на газ за потребителите в България, се отбелязва в съобщението. В решението, взето днес, се констатира, че групата БЕХ има господстващо положение както на пазарите за газова инфраструктура, така и на пазарите за доставка на газ в България. В него се заключава също, че БЕХ и неговите дъщерни дружества са злоупотребили с господстващото си положение, като са възпрепятствали навлизането на пазарите за доставка на газ в България чрез неправомерно ограничаване на достъпа до притежаваната и експлоатираната от тях инфраструктура. БЕХ е използвало господстващото положение на едно от дъщерните си дружества — \"Булгартрансгаз\", за да защити почти монополното положение на другото си дъщерно дружество, \"Булгаргаз\", по отношение на доставките на газ. Освен това \"Булгаргаз\" се е презапасявало с капацитет по единствения газопровод за внос, транспортиращ газ през Румъния за България, за да не може той да бъде използван от потенциални конкуренти. В периода между 2010 и 2015 г. групата БЕХ е блокирала достъпа до следната газова инфраструктура: - вътрешната газопреносна мрежа на България, - единственото газохранилище в България и - единствения газопровод за внос на газ в България, който е бил изцяло резервиран от БЕХ. Без да имат достъп до тази основна инфраструктура, за потенциалните конкуренти е било невъзможно да навлязат на българския пазар за доставки на газ на едро в България. Това е попречило на развитието на конкуренция и е осигурило почти монополно положение на \"Булгаргаз\". Комисията отбелязва, че това поведение от страна на групата БЕХ е в нарушение на член 102 от Договора за функционирането на Европейския съюз (ДФЕС), който забранява злоупотребата с господстващо положение на пазара. Ето защо комисията е решила да наложи глоба на дружеството. Комисар Маргрете Вестагер, която отговаря за политиката в областта на конкуренцията, заяви: \"Потребителите във всички държави членки трябва да могат да се възползват от предимствата на един интегриран и конкурентен единен европейски енергиен пазар. Години наред българските потребители на природен газ са били лишени от възможност за избор на доставчици, тъй като групата БЕХ е отказвала да предостави достъп до своята газова инфраструктура на други доставчици на газ на едро. С днешното решение ще насърчим развитието на отворен и конкурентен енергиен пазар в полза на потребителите в България в съответствие с целите на енергийния съюз.\" Комисията откри официалната процедура по разследване на поведението на групата БЕХ на 4 юли 2013 г. вследствие на проверка, извършена в помещенията на групата през септември 2011 г. Комисията изготви изложение на възраженията на 23 март 2015 г., последвано от писмо с изложение на фактите.", "date": "2018.12.17", "title": "Брюксел глобява енергийния холдинг със 77 млн. евро за блокиране на достъпа до газопреносната мрежа"}
{"url": "https://www.dnevnik.bg/razvlechenie/2018/12/17/3363301_filipinka_stana_mis_vselena_2018/", "text": "Катриона Грей от Филипините спечели конкурса \"Мис Вселена\" и стана четвъртата претендентка от югоизточната азиатска държава, която е избрана на първо място в международния конкурс за красота, предаде \"Ройтерс\". 24-годишният модел с филипински и австралийски корени взе титлата след шоу в тайландската столица Банкок, в което за първи път бе допусната и транссексуална претендентка. \"Сърцето ми е изпълнено с толкова много благодарност\", каза победителката в рокля в червено и оранжево, вдъхновена от вулкана Майон, който изригна тази година. По време на конкурса Грей беше запитана какво мисли за легализирането на марихуаната и отговори, че го подкрепя, когато е за медицински нужди. Пред репортери след шоуто тя допълни, че въпросът е бил \"определено релевантен\" и по актуална тема, явно визирайки настоящата смъртоносна борба с наркотиците във Филипините, при която бяха убити стотици филипинци. Първа подгласничка в конкурса стана Мис Южна Африка, 24-годишната Тамарин Грийн, а след нея се нареди 19-годишната Мис Венецуела Стефани Гутиерес. На 27 години Мис Испания Анжела Понс влезе в историята като първата транссексуална претендентка в конкурса, който се провежда вече 66 години.", "date": "2018.12.17", "title": "Филипинка стана Мис Вселена 2018"}
{"url": "https://www.dnevnik.bg/sport/2018/12/17/3363268_livurpul_-_baiern_e_derbito_v_osminafinalite_v/", "text": "Двата петкратни европейски шампиона \"Ливърпул\" и \"Байерн\" (Мюнхен) ще се изправят един срещу друг в осминафиналите на Шампионската лига в най-интересния мач след изтегления жребий. Червените, които  излязоха трудно  от групата на смъртта, изтеглиха един от най-тежките съперници от урната на водачите. Първият мач е на стадион \"Анфийлд\", където през този сезон мърсисайдци са много убедителни и нямат загуба. В Шампионската лига и Висшата лига \"Ливърпул\" има 10 победи и само едно равенство на своя стадион. Двата тима ще се изправят един срещу друг за осми път в официален мач. Дотук мърсисайдци имат две победи срещу една за баварците, а четири мача завършват наравно. За последно \"Ливърпул\" и \"Байерн\" играха през 2001 г. в мач за Суперкупата на Европа и англичаните спечелиха 3:2. В Шампионската лига (КЕШ) двата тима играят през 1981 г., когато с две равенства 0:0 и 1:1 \"Ливърпул\" се класира на финал и впоследствие печели трофея. \"Байерн\" е отборът, който Юрген Клоп е срещал най-често в своята треньорска кариера. Мениджърът на \"Ливърпул\" има 16 загуби, четири равенства и девет победи от 29 мача. Шест от пораженията му обаче идват с първия му тим \"Майнц\". \"Байерн\" е спечелил последните си три мача с английски отбори в турнира (всичките с \"Арсенал\") с общ резултат 5:1. Баварците са сред най-постоянните отбори в турнира, като стигат поне до полуфинал в шест от последните седем сезона. През миналата година германският шампион отпадна в полуфиналите от \"Реал\" (Мадрид). За последно баварците са отпадали в първия кръг на елиминациите през сезон 2010-11 след 1:0 и 2:3 срещу \"Интер\". След изтеглянето на жребия за първата фаза на директните елиминации, комютърният анализ на MisterChip определи \"Байерн\" са фаворит с леко предимство – 55 срещу 45 процента. Общо три германско-английски сблъсъка има в осминафиналната фаза на турнира. Освен \"Ливърпул\" - \"Байерн\", това са \"Шалке\" срещу \"Манчестър сити\" и \"Тотнъм\" - \"Борусия\" (Дортмунд). Носителят на трофея \"Реал\" (Мадрид) среща \"Аякс\". Двата тима имат общо 17 отличия в Шампионската лига и ще играят за 13-и път. \"Реал\" води със седем срещу четири победи, а веднъж отборите завършват наравно. В други интересни мачове се изправят \"Манчестър юнайтед\" срещу ПСЖ и \"Атлетико\" (Мадрид) срещу \"Ювентус\". Първите мачове ще се играят на 12-13 и 19-20 февруари, а реваншите са на 5-6 и 12-13 март 2019 г.", "date": "2018.12.17", "title": "\"Ливърпул\" - \"Байерн\" е дербито в осминафиналите в Шампионската лига"}
{"url": "https://www.dnevnik.bg/sviat/2018/12/17/3363289_malaiziia_sudi_goldman_saks_zaradi_skandala_s/", "text": "Малайзия обяви, че е повдигнала обвинения срещу финансовата компания \"Голдман Сакс\" и двама бивши нейни служители във връзка с разследването за корупция и пране на пари в държавния фонд 1MDB, предаде \"Ройтерс\". Случаят с 1 Malaysia Development Berhad срина доверието срещу бившия премиер Наджиб Разак преди изборите и той  загуби поста , а по-късно  бе обвинен в корупция . Сега разследването се води в поне 6 държави. Според главния прокурор на Малайзия Томи Томас са били обвинени и бивш служител на фонда, Джасмин Ло, и финансистът Джо Лоу (с пълно име Лоу Тек Джо), който бе в центъра на скандала. Причина според Томас са подвеждащи изказвания от всички обвинени, \"за да се придобият по нечестен път 2.7 млрд. от доходи от три облигации, изданени от дъщерни дружества на 1MDB.\" В схемата е участвала и \"Голдман Сакс\", помогнала в извършването на продажбата, смята прокуратурата. Банката (участвала в сделки с обликации от 1MDB на стойност общо 6.5 млрд. долара) реагира с изявление, в което се твърди, че обвиненията са погрешно насочени към нея. За обвинените бивши служители и Джо Лоу прокуратурата иска присъди от до 10 г. затвор. Миналата седмица пък Малайзия  обяви, че продава яхтата на Лоу , който е издирван и от Съединените щати. Как започна скандалът с източването на фонда на стойност милиарди долари и доведе до разследвания в редица държави  четете тук .", "date": "2018.12.17", "title": "Малайзия съди \"Голдман Сакс\" заради скандала с източването на суверенния ѝ фонд"}
{"url": "https://www.dnevnik.bg/biznes/2018/12/17/3363323_turoperatori_pitat_zashto_centralnata_bania_v_sofiia/", "text": "Проектът на Столичната община да промени предназначението на Централната минерална баня е в противоречие с основни принципи за отговорно използване културно-историческите и природни ресурси, и не отговаря на потребностите на пазара. Това заявява в своя позиция по случая Асоциацията на българските туроператори и туристически агенти. Непрекъснато нарастващият интерес към СПА услугите в Европа и изобилието и многообразието на термални води и минерални находища в страната ни са реална предпоставка за конкурентно развитие на този перспективен туристически сегмент и преодоляване на сезонността на българския туризъм като цяло, се посочва в позицията. Съвременните туристи търсят съдържателни и автентични преживявания и привлечени от маркетирането на София като една от най-богатите в света по термални източници дестинация, те очакват и са готови да заплатят за такова изживяване, но българските туроператори, работещи с дестинацията, нямат възможност да го предложат, допълва организацията. Организацията пита и дали е проведено изследване на потребителските нагласи на гостите на града, има ли оценка за приходите в единия и в другия случай и т. н. Туроператорите поставят и въпроса дали е възможно да няма желаещи да вземат банята на концесия заради заложени нереални параметри и неблагоприятни условия за потенциалните инвеститори и правени ли са опити за тяхното подобряване. А също и дали е проучен опитът на други европейски градове, като Будапеща например. Организацията призовава за преоценка на намерението за промяна на предназначението на Централната минерална баня и провеждане на реални експертни консултации по въпроса с всички заинтересовани професионални общности.", "date": "2018.12.17", "title": "Туроператори питат защо централната баня в София не стане СПА център"}
{"url": "https://www.dnevnik.bg/razvlechenie/2018/12/17/3363308_fotogaleriia_mis_vselena_2018_i_neinite_podglasnichki/", "text": "Kатриона Грей от Филипините спечели конкурса \"Мис Вселена 2018\" на финала, провел се в днес в тайландската столица Банкок.", "date": "2018.12.17", "title": "Фотогалерия: \"Мис Вселена 2018\" и нейните подгласнички"}
{"url": "https://www.dnevnik.bg/bulgaria/2018/12/17/3363353_varna_vliza_v_2019_g_s_nov_kredit_ot_blizo_47_mln_lv/", "text": "Община Варна възнамерява да изтегли кредит в размер на 46,7 млн. лв. Това става ясно от Докладна записка на кмета на града, която предстои да бъде разгледана на последните за годината заседания на Общинския съвет в сряда и четвъртък. През следващата година, когато ще се състоят поредните избори за местна власт, а и избори за европейски парламент, парите от заема трябва да бъдат вложени в началото на  строителството на рибарското пристанище в местността Карантината , спортни съоръжения и детски площадки на открито, да бъдат обновени филиалът на Драматичния театър \"Стоян Бъчваров\", едно читалище и градският зоопарк, както и да бъде направен ремонт на няколко малки улици. Заемът вече беше одобрен от ПК \"Финанси и бюджет\" към Общинския съвет в края на миналата седмица. За изграждане на в район \"Аспарухово\" по Програмата за морско дело и рибарство 2014-2020 г. ще бъде отпусната безвъзмездна финансова помощ в размер на близо 8 млн. лева без ДДС. Средствата от заема ще покрият участието на Община Варна в мащабния проект в размер на 5,7 млн. лева. Трите нови спортни комплекса, които ще бъдат строени също с пари от кредита, ще са в кв. \"Владислав Варненчик\", кв. \"Виница\" и на ул. \"Студентска\", спортните площадки на открито ще бъдат оборудвани в няколко градски училища. В края на м.г. дълговете на общинската администрация във Варна Тогава, пак на последното си заседание,  съветниците одобриха кредити в размер н над 73 млн. лв. , които бяха прибавени към обслужваните към този момент над 53 млн. лв. дългове. Дългосрочен дълг през миналата гдина бе поет за финансиране на проектите за изграждане на новото трасе на бул. \"Васил Левски\" и пробива на бул. \"Сливница\" към връзката с автомагистрала \"Хемус\". Той беше в размер на 36 млн. лв. и трябваше да бъде погасяван С кредити от близо 10.2 млн. евро от Европейската банка за възстановяване и развитие общината финансира въвеждането на първия етап на синята зона и осигури собственото се част от финансирането на два европроекта \"Интегриран градски транспорт – втора фаза\" и \"Естетизация и модернизация на градската среда във Варна\". Договори за кредит на обща стойност 16,8 млн.лв. в края на м.г. бяха сключени и с \"Фонд за органите на местното самоуправление в България – ФЛАГ\". Средствата от него трябваше да бъдат възстановени на община Варна от управляващите органи на оперативните програми, финансиращи европроектите за градския транспорт, за доизграждането на пречиствателна станция в курорта Златния пясъци и за естетизацията на градската среда.", "date": "2018.12.17", "title": "Варна влиза в 2019 г. с нов кредит от близо 47 млн. лв."}
{"url": "https://www.dnevnik.bg/politika/2018/12/17/3363368_demokratichna_bulgariia_gerb_zastrashava/", "text": "Предложеният  законопроект за изменение на Закона за противодействие  на корупцията и отнемане на незаконно придобито имущество (ЗПКОНПИ) ограничава независимия съдебен контрол и създава нова възможност за политически репресии на неудобни лица. Това се казва в позиция на \"Демократична България\", която е подписана от съпредседателя на обединението на ДСБ, \"Да, България и \"Зелените\" - Христо Иванов. От \"Демократична България\" настояват за незабавно оттегляне на законопроекта, спазване на Конституцията и установените в нея принципи на правовата държава, разделението на властите и независимостта на съдебната власт, както и за прекратяване на атаките срещу представители на независимия съд, които публично и в рамките на функциите си защитават върховенството на правото и правата на гражданите и за търсене на политическа отговорност за нарушения на изискванията на законодателния процес. Поемаме ангажимент за демонтиране на цялата тази система от паралелни на редовното правосъдие репресивни структури, в частност КПОНПИ, заявяват от \"Демократична България\". От обединението заявяват, че ще работят и за сезиране на Европейската комисия с искане да започне проверка за нарушение на общностното право, сезиране на Съвета на Европа – ПАСЕ и Венецианската комисия. В позицията се казва, че ще бъде уведомен Съдът на ЕС във връзка с делото по повод тълкуването на Директива 2014/42 за обезпечаване и конфискация на средства и облаги от престъпна дейност в Европейския съюз, ще бъде сезиран президентът с искане за налагане на вето и ще се работи за оспорване на закона пред КС от институциите, които имат това правомощие. Ето и цялата позиция на \"Демократична България\", подписана от Христо Иванов: В момента Народното събрание на Република България абсолютно арогантно, демонстративно и в нарушение на фундаментални правни принципи е на път да се отрече едновременно от нашата принадлежност към ЕС, от общочовешките ценности, прогласени в Европейската конвенция за правата на човека (ЕКПЧ), и от основни елементи на правовата държава, каквито са независимостта на съдилищата, неприкосновеността на частната собственост и презумпцията за невинност. Резултатът от това безпардонно поведение е създаването на инструмент, който позволява българските граждани, които не са извършили никакво закононарушение, да бъдат лишавани от права по начин, който е неприложим дори към установени престъпници във всички други държави - членки на ЕС. Всичко това се случва, защото у нас политическо статукво отказва да реформира прокуратурата, поради което конфискацията в рамките на наказателното производство не работи. Предложеният законопроект за изменение на Закона за противодействие на корупцията и отнемане на незаконно придобито имущество (ЗПКОНПИ) ограничава независимия съдебен контрол и създава нова възможност за политически репресии на неудобни лица. Законопроектът прави възможен следния абсурден сценарий: неудобно лице – поръчка, изпълнена чрез сигнал до прокуратурата – повдигане на обвинение – запориране на имуществото на лицето – проверка от Комисията за противодействие на корупцията и отнемане на незаконно придобито имущество (КПКОНПИ) практически без методология, т.е. произволно, и без срок, т.е. безкрайно –– внасяне на иск за отнемане в граждански съд – отнемане без значение, че обвинението вече може да е оттеглено или наказателният съд да е установил, че проверяваното лице е невинно. Резултатът е, че едно лице, което не е извършило нищо неправомерно, може да се окаже обект на дългогодишна държавна репресия и отнемане на имущество. Това отношение към гражданите е атрибут на авторитарна, а не демократична и правова държава! Според ЗПКОНПИ гражданската конфискация се случва в рамките на съдебно производство пред граждански съд, пред който могат да се разглеждат дела само между равнопоставени страни. КПКОНПИ е всичко друго, но не равнопоставена на проверяваното лице – ответник. Тя има зад себе си и ползва полицията, следствието, прокуратурата, НАП, ДАНС, Агенция \"Митници\", общините, както и всякакви други органи, включително може да изиска съдействие от всякакви физически или юридически лица. Според ЗПКОНПИ съдът постановява своето решение въз основа на вероятности и предположения, което е много по-занижен стандарт спрямо този на наказателното право, изискваш доказване на виновност без всякакво съмнение и предоставящо на обвиняемия допълнителни гаранции. Отделно, гражданското производство у нас се развива при множество преклузивни срокове, които са кратки и ако бъдат пропуснати, лишават проверяваното лице от възможност да защити своите твърдения. С приемането на това извънредно законодателство българският парламент нарушава и правото на ЕС. Действащият ЗПКОНПИ и отмененият Закон за отнемане в полза на държавата на незаконно придобито имущество (ЗОПДНПИ) нарушаваха Директива 2014/42 за обезпечаване и конфискация на средства и облаги от престъпна дейност в Европейския съюз, която предвижда разширена конфискация само при влязла в сила осъдителна присъда за изрично изброени особено тежки престъпления. Тълкувателното решение на ВКС, срещу което е насочен настоящият законопроект, коригира продължаващото прилагане в неприключили съдебни производства на отменения ЗОПДНПИ съобразно Директивата. Българският законодател сега иска да коригира действащия ЗПКОНПИ, мислейки си, че така може да се пребори с директивата. Това обаче е невъзможно, защото директивата има директно действие и всеки един български гражданин може да се позове на нея. Планираното законодателно изменение обаче създава условия за репресивно поведение на българската държава спрямо нейните граждани, за което представителите на КПКОНПИ дори няма да отговарят, защото така пише в закона (чл. 17 ЗПКОНПИ)! Законопроектът нарушава защитената неприкосновеност на частната собственост съгласно ЕКПЧ, вкл. Допълнителен протокол № 1 към нея, доколкото въвежда национални правила за ограничаване на собствеността, които са несъвместими с принципите на правовата държава. Той установява нетърпим от правото произвол от страна на държавата, защото позволява ограничаване и лишаване от собственост на лица, без те да са извършили каквото и да е закононарушение, което без съмнение е непропорционална намеса на държавата в частната собственост. За подобен тип правна уредба България вече е била осъдена в Страсбург (\"Димитрови срещу България\" – 12655/09). Това очевидно не притеснява българският законодател, който не само не гарантира правата на гражданите, а създава условия за репресии и произвол. Няма как да очакваме значителни чуждестранни или местни инвестиции в икономиката, при положение, че частната собственост не е защитена. Парламентарното мнозинство дори не се опитва да спазва правилата и стандартите на законодателния процес – изготвената предварителна оценка на въздействието е изцяло бутафорна (половин страница), целяща да легитимира извънредното законодателство; обществени консултации по законопроекта изобщо не са предвидени и проведени (по закон те трябва да са най-малко 1 месец). Цялата процедура по внасянето и разглеждането на този законорпект не оставя съмнение за преследваната цел – пълно подчиняване на гражданите и бизнеса на интересите на управляващите. Самият закон се превръща във властови произвол, облечен във формално-правен камуфлаж. Установяването на безконтролна диктатура на КПКОНПИ разчиства пътя на клиентелата на властта към установяване на монопол във всички отрасли на икономиката. Всеки свободен и независим от държавата бизнес е застрашен от ликвидация, за да могат на неговото място да се настанят активните борци за вечната власт на ГЕРБ и присъдружните им парламентарни групировки. Извънредното законодателство означава срив на инвестициите, срив на конкуренцията и срив на икономиката. Дълг на всеки гражданин, който желае страната да се развива като част от свободния свят, е да се противопостави на настъпващата диктатура. Да се опълчи срещу машината за репресии. В условията на задълбочаващи се авторитарни тенденции в управлението на страната, при отсъствие на реална парламентарна опозиция, обединение \"Демократична България\" остава единственият политически защитник на основните права на българските граждани.", "date": "2018.12.17", "title": "\"Демократична България\": ГЕРБ застрашава неприкосновеността на частната собственост"}
{"url": "https://www.dnevnik.bg/sviat/2018/12/17/3363348_senatut_na_sasht_shte_publikuva_nai-podrobniia_doklad/", "text": "Американският Сенат ще публикува тази седмица най-подробния досега доклад за широката руска дезинформационна кампания в месеците преди президентските избори в САЩ през 2016 г., съобщава в. \"Вашингтон пост\", цитиран от агенция \"Ройтерс\". Вестникът е получил чернова на доклада, в който за първи път се прави проучване на милионите публикации в социалните медии, предоставени от големите технологични компании \"Туитър\", \"Фейсбук\" и \"Гугъл\" на сенатската комисия по разузнаването. Проучването представя подробности за дейността на руската правителствена  Агенция за изследване на интернет  (известна като \" Фабриката за тролове \") в подкрепа на предизборната кампания на републиканеца Доналд Тръмп през 2016 г.  Работата е започнала в \"Туитър\", продължила в \"Ютюб\" и \"Инстаграм\", преди да обхване и \"Фейсбук\". Докладът за пръв път дава подробен анализ на ролята на \"Ютюб\" (YouTube) и \"Инстаграм\" (Instagram), както и отделни примери за дейността на руснаците в Google+,  Tumblr  and  Pinterest . Има данни и за небрежността на оперативните работници - някои например са купували реклами с рубли и са давали руски телефонни номера за контакт, освен това са оставили на места интернет адреси в Санкт Петербург, където е била базирана  \"фабриката за тролове\" . \"Социалните мрежи се превърнаха от естествена инфраструктура за споделяне на колективни проблеми и координиране на гражданска активност в компютърен инструмент за социален контрол, манипулиран от изкусни политически консултанти и достъп на политици и в демокрации, и в диктатури\", пише в текста. \"Фейсбук\" е бил особено ефективен в таргетирането на консерваторите и афроамериканците. 99% от всички действия - харесвания, споделяния и други реакции, идват от 20 страници, контролирани от \"фабриката за тролове\", сред които Being Patriotic, Heart of Texas, Blacktivist and Army of Jesus. Те са достигнали до 126 млн. души във \"Фейсбук\" и 20 млн. в \"Инстаграм\". Руснаците са хвърлили особени усилия да активират консерваторите по въпроси като  правото на носене на оръжия  и имиграцията, както и да подкопаят вярата на левите афроамериканци в изборния процес и да разпространяват подвеждаща информация за това как се гласува. Те са обърнали внимание и на много други групи - хората от латиноамерикански произход, мюсюлмани, християни, гей мъже и жени, либерали, южняци и ветерани. Двупартийната комисия не е обявила дали подкрепя заключенията в доклада, съставен за Сената от изследователи, работещи за британския Оксфордски университет. Сътрудник на председателя на комисията, сенатора Ричард Бър, отказа коментар за доклада. Русия отрича да се е намесвала в изборите в САЩ.", "date": "2018.12.17", "title": "Сенатът на САЩ ще публикува най-подробния доклад за руската намеса в изборите"}
{"url": "https://www.dnevnik.bg/sviat/2018/12/17/3363358_rusiia_shte_izprati_10_iztrebitelia_v_krim_zaradi/", "text": "Десет руски изтребителя Су-27 и Су-30 ще бъдат изпратени в Крим, съобщиха РИА \"Новости\" и \"Ройтерс\", като цитирата руското министерство на отбраната. Съобщението дойде малко след като външният министър Сергей Лавров обвини Украйна, че готви \"провокация\" близо до полуострова още този месец. \"(Украинският президент Петро) Порошенко ще получи отговор, уверявам ви\", каза Лавров в интервю за  \"Комсомолская правда\" . Съобщението на руското министерство на отбраната дойде няколко седмици след като се разрасна напрежението между Москва и Киев заради инцидента в Керченския проток. Заради случая,  довел до военно положение  в 10 украински области, Русия усили  противовъздушната си отбрана . Самолетите ще бъдат изпратени от аеродрум \"Кримск\" в Краснодарския край (източно от Крим) във военновъздушната база \"Белбек\".", "date": "2018.12.17", "title": "Русия ще изпрати 10 изтребителя в Крим заради \"провокация\", готвена от Украйна"}
{"url": "https://www.dnevnik.bg/bulgaria/2018/12/17/3363356_bulgarite_s_optimistichni_lichni_ochakvaniia_za/", "text": "В края на 2018 г. личната равносметка за отминаващата година, както и очакванията за следващата се запазват на рекордно високи нива - спрямо декември 2017, с почти 10 на сто нарастват позитивните оценки за годината, достигайки 35 на сто. Ярко изразеният индивидуален оптимизъм контрастира силно със запазващата се социална тревожност за икономическото развитие на страната. Въпреки недоверието към институциите, политиците и политиката за мнозинството от българите вътрешнополитическите събития са с най-голям заряд и очакване за промени, което крие и най-големите неизвестни за следващата година. Това показват данните от национално-представителното проучване на \"Алфа Рисърч\", което агеницята прави в края на всяка година. Сблъсъкът между очаквания и реалност, както и по-дълбоките трансформации в българското общество ще определят динамиката на социалните нагласи в близко бъдеще, а оттам – и политическата картина в страната, коментират социолозите получените данни. За последните 20 години единствено в далечната 1998 е имало подобно усещане за удовлетвореност, показва сравнението на данните. Отрицателните оценки нарастват с 2% спрямо миналата година, но остават вторите най-ниски за целия този период. Най-голям дял от хората (46%) отново заемат неутрална позиция – \"Г \", но за първи път позитивните оценки надвишават почти два пъти негативните (35:19). Това е най-благоприятното съотношение за периода 1998- 2018, отбелязват анализаторите. Впечатление прави продължаващият вече пета година ръст в позитивния поглед към близкото бъдеще. 57% от пълнолетните българи очакват 2019 да бъде по-добра от 2018 срещу едва 12%, които предвиждат по-лоша година. От друга страна, ножицата между оптимисти и песимисти е широко отворена (5:1), което дори и да се окаже кратковременен, е необичаен за България феномен, посочват от \"Алфа Рисърч\". Този ярко изразен индивидуален оптимизъм контрастира силно със запазващата се социална тревожност за икономическото развитие на страната. В съотношение 37:14 на сто българите смятат, че икономическото състояние на страната не се подобрява, а се влошава. И тук негативните оценки бележат спад с 12 на сто спрямо миналата година, но позитивните не вървят нагоре. Подобна е картината и при очакванията за бъдещото състояние на икономиката. Оптимизмът преобладава над песимизма, (40%:22%), но е далеч от свръхсилните лични очаквания, които продължават да растат, докато тези за социалната среда започват да се влошават. В ситуация на растящо недоверие към институциите, политиката, партиите и политическия елит и при отсъствието на ентусиазиращ социален проект все по-голяма част от българите изграждат своя свят около най-близкия си социален кръг – на първо място семейството, но и приятелите, колегите, работата, съмишлениците по интереси. Така емоционалните връзки, семейството, приятелите започват във все по-голяма степен да определят равносметката за индивидуалния жизнен път, а отношението към властта и политиката – за социалните хоризонти. В отговор на въпроса \"Каква е равносметката ви за тази година, от какво се чувствате удовлетворен?\" българите определят по следния начин най-важния си социален капитал: Въпреки икономическите трудности, които съпътстват голяма част от българските семейства, двама от всеки трима заявяват, че се стремят към по-малко ангажименти, за да отделят повече време за себе си и за семействата си. Точно това \"затваряне\" в един \"интимен кръг\" обяснява както успеха, така и неуспеха политически да се експлоатира привързаността към традиционни идентичности и ценности, коментират анализаторите. Страховете да не бъде разрушен по някакъв начин светът на семейството и децата разбуди опасенията от Истанбулската конвенция (така, както тя беше поднесена на българското общество). Същевременно именно отказът на хората да се ангажират с \"големите разкази и интерпретации\" обуслови неуспеха на партиите, които се опитаха да превърнат темата в кауза и на тази база да разширят обществената си подкрепа, посочват социолозите. Ако в равносметката за отминаващата година българите са единодушни, че индивидуалните постижения и семейните отношения са най-честите поводи за оптимизъм, то в оценката си за събитията с най-голямо влияние върху следващата година те са далеч по-разколебани. Като цяло вътрешнополитическите измерения се преживяват като много по-пряко и силно засягащи обикновения българин, отколкото големите международни събития, без обаче да формират един ясен фокус. 37% посочват протестите в страната от последните месеци като събитията с най-голямо значение за следващата година, а 32% отдават приоритет на местните избори. 23% отбелязват увеличението на бюджетните заплати, 12% - акциите на прокуратурата срещу бизнесмени и политици, 11.8% - конфликтите в \"Обединените патриоти\". Едва всеки четвърти откроява на преден план Брекзит, 16% - европейските избори, 15.6% - оттеглянето на А.Меркел от политиката, 14% - задържането на украински кораби от Русия в Керченския пролив, 9% - търговската война между САЩ и Китай. Така въпреки недоверието към институциите, политиците и политиката, за мнозинството от българите вътрешнополитическите събития се оказват натоварени с най-голям заряд и очакване за промени, анализират от \"Алфа Рисърч\". Точно този процес обаче крие и най-големите неизвестни за 2019. \"Историческият опит сочи, че като правило социалните протести избухват там, където след икономически благоприятен период хората започват да губят доходи, статус, перспектива. Именно защото нито една голяма социална група не се усещаше непосредствено заплашена от цялостното развитие на страната, дисперсните протести от края на 2018 не успяха да се разраснат и масовизират\", казват анализаторите. Ако обаче съществуващите в момента свръхочаквания не бъдат оправдани, това може рязко да повиши усещането за изхабяване на властта и да се превърне в богат източник на енергия за реабилитация на реални граждански протести и потенциално нови политически избори, предупреждават анализаторите.", "date": "2018.12.17", "title": "Българите с оптимистични лични очаквания за догодина и скептични за икономическото развитие"}
{"url": "https://www.dnevnik.bg/evropa/2018/12/17/3363341_kak_brekzit_narushi_balansa_na_silite_v_es/", "text": "Европа вече две години и половина живее под знака на Брекзит и макар сакралната дата 29 март 2019 г., когато Великобритания трябва да напусне ЕС, да наближава, драмата около нейното бъдеще не само не се изяснява, а с всеки изминал ден все повече се заплита, както показаха и събитията от последните дни и седмици. След като сагата около преговорите между Лондон и Брюксел създаваше напрежение цяла година, сега, когато проектоспоразумението е вече на масата, стана ясно, че проблемите на бъдещите отношения на Обединеното кралство с Европейския съюз са много по-дълбоки. Целият процес на развода вече слага дълбок отпечатък както върху напускащата страна, така и върху съдбата на самия съюз, който за първи път в историята си няма да се разширява, а ще се свива - нещо твърде нелогично и неестествено за неговите далечни амбиции, а и показател за рисковете, пред които е изправен и в близък и в по-далечен план. Дебатите и страстите около Брекзит доведоха Великобритания до незапомнена от десетилетия вътрешнополитическа криза и безизходица. Британското общество се оказа дълбоко разделено, както никога досега, и то по непримирим начин. По силата на собствената им история сред британците, особено от по-старите поколения, остава което води и до определена степен на изолационизъм. Затова там намират почва демагогските аргументи и чистите спекулации на антиевропеистите, т. нар. брекзитъри, които развяват плашилото на \"безконтролната миграция\", или издигат лозунги, като \"да си върнем контрола\" от Брюксел. Те обаче не обясняват какви са последствията, а и не поемат отговорност за онова, което ще се случи след напускането. Привържениците на Брекзит виреят най-вече в средите на Консервативната партия, но както вече стана ясно, разломът минава не по традиционните политически линии, а вътре в самите партии, между поколенията, често и вътре в самите семейства. И това е причината за патовата ситуация, в която е изпаднал политическият елит на страната. Нито една от обичайните и налични опции в рамките на непоклатимата британска демокрация с нейните изпитани политически механизми не гарантира успешен изход от тази ситуация, който да бъде приет от британското общество с присъщото му досега уважение към закона и мнението на мнозинството. Видя се, че привържениците на Брекзит в Консервативната партия не могат да свалят Тереза Мей от лидерския, а следователно и от премиерския й пост. С  неуспешния вот на недоверие  срещу нея те й гарантираха минимум една година без нови опити за оспорване на лидерството й. Ако тя самата реши да подаде оставка - това също не е изход, защото брекзитърите не са в състояние да поставят свой привърженик начело на партията. Те вече имаха този шанс, след като тяхната кауза надделя в референдума и след оставката на Дейвид Камерън, но те тогава се изпокриха и избягаха от отговорност, явно разбирайки в каква непосилна ситуация са вкарали страната и докъде ще я доведе това болезнено скъсване на връзките с Европа. И оставиха да вади кестените от огъня човек като Тереза Мей, която не бе гласувала за Брекзит. Първо, до тях трудно ще се стигне, защото консерваторите и северноирландските юнионисти, които крепят сегашното правителство, няма да гласуват за свалянето му, колкото и да негодуват срещу споразумението с ЕС, постигнато от Мей, страхувайки се от идване на власт на лейбъристкия лидер Джереми Корбин. Второ, дори и лейбъристите да дойдат на власт, тяхната партия също е разединена по въпроса за излизане от ЕС. Възгледите и изявленията на самия Корбин по въпроса са доста уклончиви. Все повече се говори за  втори референдум  за бъдещите отношения с ЕС. Но резултатът от него също е непредсказуем. Първо, трудно е да се каже как точно трябва да бъде формулиран въпросът този път - дали по същия начин, или за одобрение на споразумението, което вече е на масата. Второ, ако допреди няколко месеца изглеждаше, че този път британците добре са размислили и ще отхвърлят Брекзит, защото хаосът, до който той ще доведе, все по-ясно се очертава, сега нещата отново изглеждат на кантар. Позициите на брекзитърите в медиите очевидно са много силни и при една нова кампания страстите отново ще пламнат с непредсказуема сила и ще засилят още повече опасната поляризация. Това вече личи по улиците на британските градове и най-вече в Лондон, където Така или иначе, дали поради политическа некомпетентност или по други причини, въпросът за Брекзит разцепи страната и там вече липсва център, чезнат предпоставките за политически диалог и разумен компромис - неща, които доскоро бяха характерна традиция в британския обществен и политически живот. Накърнена е и националната гордост на британците, които виждат, че Брюксел води преговорите от позиция на силата - което в случая е естествено, и че Лондон не може да се противопостави на това. А може би безкомпромисната линия на Брюксел преследва именно тази цел - да разбие илюзиите на всички, които евентуално биха се изкушили да тръгнат по пътя на Обединеното кралство. Защото е ясно, че ЕС не може да отстъпи от своите основополагащи принципи, като свободно движение на хора, пари, стоки и капитали, ако държи да запази основния си смисъл и своето е най-голямо постижение до момента, вече е утвърдено като навик, от който обикновените европейци не желаят да се откажат. Дали обаче тази линия, която в конкретния случай дава резултати и на този етап изглежда съвсем уместна, няма да се окаже бомба със закъснител? Очевидно е, че която заплашва самата европейска идея, и че са наложителни дълбоки реформи в него, за да не загуби безвъзвратно доверието на европейските граждани. И ако Великобритания, една голяма страна с мощна икономика, успее, въпреки катаклизмите на Брекзит, да се стабилизира, а в дългосрочен план и да просперира, нейният пример може да се окаже заразителен, особено за по-големите страни в съюза. Ето че в Италия, където на власт дойдоха т. нар. популисти, правителството категорично отказва да приеме диктата на Брюксел за ограничаване на бюджетните си разходи и смята да тръгне към повишаване на доходите, за да се избегне социален взрив и да се вдъхне живот на икономиката. В различна степен на икономическа, социална и икономическа дестабилизация са двете ключови страни в ЕС - Германия и Франция. В Германия се размиват границите между ляво и дясно, традиционните два политически полюса се топят, а на преден план излизат несистемни партии и сили. Меркел успя да наложи съмишленица  за свой приемник , но никой не може да гарантира, че Анегрет Крамп-Каренбауер ще следва нейните стъпки, ако я наследи и на канцлерския пост. А френският президент Еманюел Макрон, който само допреди няколко месеца бе смятан за човека, което може да поеме лидерството на ЕС заради разклатените позиции на Меркел, днес е изправен пред  социален бунт  и се опитва да го гаси с непредвидено увеличение на доходите, връщайки Франция отново в червената зона на бюджетния дефицит, т.е. отказвайки се от реформите, които бе обещал. Самото напускане на Обединеното кралство вече нарушава баланса на силите вътре в ЕС. Всъщност едно от нещата, което Лондон така и не можа да приеме, за да остане в ЕС, бе доминиращата роля на Германия в него. При наличието на \"новите\" страни членки от Източна Европа, традиционният френско-германски съюз като двигател на европейската интеграция надали ще може да изпълнява тази роля. Защото и от тяхната доминация, от това, че те дърпат чергата към себе си, превръщайки в илюзия един от основните принципи на ЕС за солидарност и помощ за по-изостаналите с цел бързото изравняване или поне доближаване на стандартите на живот. Безконтролното изтичане на мозъци и на работна ръка от Източна към Западна Европа кара все повече хора в новите страни членки да се питат дали ползите от членството компенсират това обезкръвяване от човешки капитал, което застрашава самото им национално съществуване. Недоволство в последно време предизвика и реформата на международните транспортни превози, при който Германия и Франция  наложиха своите интереси  в ущърб на превозвачите от Източна Европа. Така че, ако ЕС не се прероди на нова основа, при която да се отчитат националните интереси, особено на по-слабите членки, да се преодолее огромната и все по-нарастваща пропаст между бедни и богати хора, заплашваща със социален взрив, да се канализират миграционните потоци (които впрочем са неизбежни), да се върне доверието на гражданите, че всичко се прави в защита на техните интереси, бъдещето му не е розово. Все по-сложно става и мястото и положението на ЕС на глобалната арена. С напускането на Великобритания, съюзът ще се окаже ограден от два мощни полюса със свои икономически и политически интереси - Лондон и Москва. И ако с Обединеното кралство някаква формула за тясно сътрудничество в крайна сметка сигурно ще се намери, то наличието на големия и труден руски съперник на Изток все повече се превръща в екзистенциален проблем за ЕС. Защото Русия е част от Европа и в исторически, и в икономически план. Несъмнено е, че руснаците, или поне огромното мнозинство от тях, смятат себе си за европейци и биха желали да бъдат част от общия европейски дом.", "date": "2018.12.17", "title": "Как Брекзит нарушава баланса на силите в ЕС"}
{"url": "https://www.dnevnik.bg/sviat/2018/12/17/3363382_baltiiskite_durjavi_se_suglasiha_da_ustanoviat_ednakvo/", "text": "Литва, Латвия и Естония се договориха да установят единно поясно време, когато Европейският съюз отмени ежегодния преход между  зимно и лятно часово време , заяви днес литовският министър-председател  Саулюс Сквернелис , цитиран от ТАСС. \"Нашите страни поддържат единна позиция за  преместването на стрелките : ние подкрепяме отказването от това, а също сме за установяване на единно поясно време\", каза Сквернелис след среща с ръководителите на правителствата на Латвия и Естония. Естонският премиер  Юри Ратас  заяви, че страната му иска единното поясно време да бъде съгласувано и с Финландия. Какво часово време да се избере за постоянно - зимно или лятно - предстои да се реши след консултации с експерти и проучване на общественото мнение. Очаква се последното преместване на стрелките на часовниците да бъде през октомври 2019 г., след което Европейската комисия да предостави на страните - членки на ЕС, възможност да изберат часово време./ БТА", "date": "2018.12.17", "title": "Балтийските държави се съгласиха да установят еднакво часово време"}
{"url": "https://www.dnevnik.bg/sport/2018/12/17/3363349_lacio_-_sevilia_e_gvozdeiat_v_116-finalite_na_liga/", "text": "Рекордьорът по титли \"Севиля\" ще се изправи срещу \"Лацио\" в първия кръг от директните елиминации на на Лига Европа. Днес в Нион беше изтеглен жребият за 1/16-финалите, който размина повечето фаворити от първа урна с най-силните отбори от втора урна. \"Челси\" ще играе с шведския \"Малмьо\", а \"Арсенал\" ще срещне шампиона на Беларус БАТЕ (Борисов). \"Наполи\" ще се изправи срещу носителя на Купата на Швейцария \"Цюрих\", а съперник на \"Интер\" ще е \"Рапид\" (Виена). Интересни срещи очакват испанските отбори, които по традиция се представят най-силно в Лига Европа и отново са  най-многобройни в директните елиминации  - четири. Освен сблъсъка между \"Севиля\" и \"Лацио\" жребият отреди двубои между \"Валенсия\" и \"Селтик\", между \"Виляреал и \"Спортинг\" (Лисабон) и между \"Бетис\" и \"Рен\". На отборите от германската Бундеслига се паднаха съперници от Русия и Украйна. \"Байер\" (Леверкузен) ще играе с \"Краснодар\", а \"Айнтрахт\" (Франкфурт) ще срещне \"Шахтьор\" (Донецк). Първите срещи са на 14 февруари, а реваншите - на 21 февруари. Пълният жребий \"Виктория\" (Пилзен) - \"Динамо\" (Загреб) \"Брюж\" - \"Залцбург\" \"Рапид\" (Виена) - \"Интер\" \"Славия\" (Прага) - \"Генк\" \"Краснодар\" - \"Байер\" (Леверкузен) \"Цюрих\" - \"Наполи\" \"Малмьо\" - \"Челси\" \"Шахтьор\" (Донецк) - \"Айнтрахт\" (Франкфурт) \"Селтик\" - \"Валенсия\" \"Рен\" - \"Бетис\" \"Олимпиакос\" - \"Динамо\" (Киев) \"Лацио\" - \"Севиля\" \"Фенербахче\" - \"Зенит\" \"Спортинг\" (Лисабон) - \"Виляреал\" БАТЕ (Борисов) - \"Арсенал\" \"Галатасарай\" - \"Бенфика\"", "date": "2018.12.17", "title": "\"Лацио\" - \"Севиля\" е гвоздеят в 1/16-финалите на Лига Европа"}
{"url": "https://www.dnevnik.bg/biznes/2018/12/17/3363288_produljava_da_raste_broiat_na_pivovarite_v_evropa/", "text": "Продължава да расте броят на пивоварите в ЕС, показват данни на организацията \"Пивоварите в Европа\" за 2017 г. Ако през изминалата година пивоварните са били общо 9450, това в края на 2018 г. вече надхвърлят 10 700. От тях 6 хил. са микропиповарни с годишно производство под 1000 хектолитра бира. Производството на бира в Европейския съюз се е увеличило с близо 2 млн. хектолитра до 396 млн. хектолитра за 2017 година. С производство от 93 млн. хектолитра Германия е водещият производител в Европа – една от всеки пет бири, произведени в ЕС, е с произход от Германия, следвана от Великобритания и Полша (и двете с производство от по 40 млн. хектолитра или 10% от общия обем). Относително постоянно през последните години се запазва изпитото количество бира като за миналата година се падат средно по 140 халби от половин литър на човек от населението в Европейския съюз. Статистиката на пивоварите на Европа показва, че по веригата \"от зърното до халбата\" през 2017 г. в Европа пивоварите са осигурили заетост на около 2.3 млн. души места във всички свързани сектори, като директно заетите в производството на бира са около 124 470 души. Правителствата на страните от ЕС събират близо 42 млрд. евро годишно под формата на данъци от пивоварната индустрия, включително 10.9 млрд. евро от акцизи върху бирата. По данни на Съюза на пивоварите в България през тази година най-често бира се пие в Монтана и Русе – 11 пъти месечно. Средно българинът слага на масата пиво поне 10 пъти месечно през лятото и 8 пъти през зимата. Мъжете консумират пиво по-често от жените – 12 пъти на месец, а най-активните любители на пенливата напитка са между 30 и 59 години. През последните 3 години в България производството на бира всяка година надхвърля 5 милиона хектолитра, а броят на пивоварните от 16 нараства на 24. Европейската бира се радва на голям интерес в цял свят и много страни членки увеличават износа си. 87 млн. хектолитра от бирата, произвеждана в ЕС, се изнася в 123 държави. Белгия и Германия са най-големите износители на бира в Европа. Всяка от тях изнася по 15 млн. хектолитра, от които една трета са за държави извън ЕС. Безалкохолните бири и бирите с ниско съдържание на алкохол в момента представляват 6% от пазара на бира в ЕС. Това показва, че балансираният и по-здравословен начин на живот се радва на нарастваща популярност сред потребителите, посочват пивоварите.", "date": "2018.12.17", "title": "Продължава да расте броят на пивоварите в Европа"}
{"url": "https://www.dnevnik.bg/skorost/2018/12/17/3363409_avtomagistrala_struma_porasna_predsrochno_s_24_km/", "text": "Автомагистрала \"Струма\" порасна пет месеца предсрочно с 24 километра, след като днес беше пуснат участъкът от Кресна до Сандански. По отсечката са изградени 25 големи съоръжения - мостове, виадукт, надлез над жп линията София – Кулата, селскостопански подлези и надлези. В новия участък на магистралата има три пътни възела - \"Кресна\", \"Струмяни\" и \"Сандански\", 4 площадки за отдих със санитарни помещения и ТИР паркинги. \"В бъдеще на тях ще могат да бъдат изградени заведения за хранене и бензиностанции\", каза при откриването министърът на регионалното развитие и благоустройството Петя Аврамова. Изпълнител на новия участък е Консорциум \"Струма Лот 3.3\". Стойността на договора е 280 947 614,4 лв. с ДДС. Първата интелигентна магистрална отсечка За първи път в проект за строителство на автомагистрален участък е изградена \"Интелигентна транспортна система\", включваща станции за броене и управление на трафика, видеонаблюдение, измерване на теглото на превозните средства и метеорологично наблюдение. Диспечери от контролен център ще следят случващото се на пътя и при необходимост ще пренасочват трафика чрез пътни знаци с възможност за дистанционно изменение. Монтирани са информационни табла. На четири места са инсталирани преброителни пунктове на трафика, а на две са разположени пътни станции за измерване на теглото на превозното средство в движение. В участъка има и две метеорологични станции, които ще отчитат температурата и влажността на въздуха, типа и количеството на валежите, видимостта на пътя, скорост и посока на вятъра, дебелина на водния слой върху асфалта, точка на замръзване на пътната настилка в зависимост от третирането с луга и други химикали, температурата на повърхността на пътя и 5 см под асфалта. Данните ще дават възможност да се прогнозира кога може да настъпи заскрежаване, заснежаване или заледяване и снегопочистващите фирми ще се информират за необходимостта от обработване на пътната настилка. През 2023 година от София до Кулата ще се пътува час и половина Пета Аврамова допълни, че изпълнението на отсечката от магистрала \"Струма\" между Благоевград и Крупник е на 40%. В ход са тръжните процедури за участъка през Кресненското дефиле. Има избрани изпълнители за участъците преди и след тунел \"Железница\". Очаква се в скоро време да може да се сключи договор и за самото съоръжение. Председателят на УС на Агенция \"Пътна инфраструктура\" инж. Светослав Глосов изрази надежда, че изграждането на най-тежкия участък от \"Струма\" да върви така, както е планирано - без обжалвания, което би позволило до края на 2023 г. да бъде завършена цялата магистрала. Министърът на транспорта, информационните технологии и съобщенията Росен Желязков допълни, че така от София до границата с Гърция ще се пътува за час и половина. Дължината на \"Струма\" от Даскалово до границата с Гърция е 150 км. Магистралата е част от коридор \"Ориент/Източно Средиземноморие\", свързващ Видин с Кулата, и по нея преминава трафикът за Гърция. Направлението се използва като най-кратък маршрут между Западна, Централна Европа и Бяло море, а също и като връзка на Европа с Азия. Със средства от Оперативна програма \"Транспорт\" 2017-2013 са изградени общо 69 км от \"Струма\" в отсечките Долна Диканя - Дупница (16,78 км), Дупница - Благоевград (37,48 км) и Сандански - Кулата (14,7 км).", "date": "2018.12.17", "title": "Автомагистрала \"Струма\" порасна предсрочно с 24 км"}
{"url": "https://www.dnevnik.bg/gradska_sreda/2018/12/17/3363413_sofiia_shte_ima_noshten_gradski_transport_i_prez_2019_g/", "text": "Столичната община планира да запази нощния градски транспорт и през 2019 г., вместо да го спре в края на тази, каквито бяха плановете при пускането на услугата през април. Това обяви зам.-кметът по финанси, здравеопазване, а  от скоро и по транспорт  Дончо Барбалов. Нощният градски транспорт се движи по 4 линии от 7 април, като цената на билета е 2 лева. С един билет може да се пътува неограничено във всяка от линиите. Данните за първите 5 месеца показват, че са продадени близо 74 хил. билета, като услугата  се ползва основно през уикенда . Първоначалните планове на общината бяха нощният транспорт да се движи до края на 2018 г., когато да се направят анализи кои са най-използваните линии, в кои дни и дали има смисъл да се продължи. Сега Дончо Барбалов е установил, че е необходимо повече време да се направят анализи на потреблението на услугата. \"Според мен много от гражданите дори не знаят, че има нощен градски транспорт, така че ще се опитаме и да го популяризираме\", каза Барбалов. На заседанието на общинския съвет в четвъртък той ще внесе предложение услугата да се запази и през следващата година, като според него то ще бъде прието. Нощният градски транспорт беше пуснат с промяна в общинската наредба, която регулира услугата. В нея бяха направени и други промени, като основната е изменение на формулата, с която се определя цената на билета за градския транспорт. Така  от общината успяха да обезсмислят съдебното дело , което граждани заведоха срещу нея за вдигането на цената на билета от 1 лев на 1.60 лв. Изменението на наредбата беше гласувано дни преди заседанието на Върховния административен съд по делото, след като на първа инстанция съдебното решение показа, че  повишението на цената няма финансова обосновка . След приемането на новата наредба същите граждани заведоха ново дело.", "date": "2018.12.17", "title": "София ще има нощен градски транспорт и през 2019 г."}
{"url": "https://www.dnevnik.bg/skorost/2018/12/17/3363442_shefut_na_api_ne_e_dovolen_i_prilojenieto_na_putnata/", "text": "Председателят на управителния съвет на Агенция \"Пътна инфраструктура\" инж. Светослав Глосов посочи днес, че има много забележки към мобилното приложение, поръчано от ръководената от него институция и струвало 750 хиляди лева.  Критиките към програмата ЛИМА  тръгнаха още с нейното лансиране през есента на 2015 година. Приложението беше част от по-голям проект за следене на трафика по пътищата, финансиран с 5.6 млн. лв. по програма \"Техническа помощ\" на Европейския съюз и бе изработено от свързваната с Васил Божков компания \"Декарт\". Днес инж. Глосов посочи, че има много забележки към изпълнителя на проекта и реакциите му относно внедряването на новите технологии, се казва в съобщение на пресцентъра на АПИ. Той допълни, че приложението непрекъснато дава проблеми, тъй като много бързо се развиват технологиите в мобилните услуги и трудно може да се наваксат измененията в софтуерите. \"Водят се разговори с разработчика, който се опитва да ни изнудва, като иска безумно висока цена за поддържане на приложението\", каза още ръководителят на АПИ. Глосов подчерта, че ще се направи всичко, което е възможно, приложението да работи и системата да е съвместима и свързана с тол-системата, за да се дава навременна и единна информация на шофьорите. В цял свят се затваряли пътища за снегопочистване При откриването на нов участък от магистрала \"Струма\" днес  Глосов коментира и почистването на пътищата  при обилния снеговалеж вчера . Той припомни, че два часа след спиране на валежа е срокът за почистване на автомагистралите, а за останалите класове пътища сроковете са по-дълги. Глосов подчерта, че практиката и в Западна Европа, и в САЩ е при силен снеговалеж какъвто имаше вчера, пътят да се затваря и да не се допуска никакво движение. Инж. Глосов посочи, че правилата за движение трябва да се спазват, и даде пример с шофьори на ТИР-ове на автомагистрала \"Хемус\", които въпреки забраната за движение са навлезли в участъка и са блокирали трафика за часове. Други водачи пък са карали в аварийната лента и се е налагало шофьорите на снегорини и влекачи да ги молят да освободят лентата, за да могат да минат пред тях. Инж. Глосов съобщи, че за закъснение при снегопочистването на участъка от \"Струма\" на територията на област Кюстендил ще бъде санкционирана снегопочистващата фирма. В момента се прави анализ на извършената от нея работа. По повод публикуваните в социалните медии кадри за полагане на асфалт на пътя Тетевен - Гложене при сняг инж. Глосов посочи, че извършените дейности са недопустими и са изпълнени без знанието на АПИ. Фирмата ще фрезова участъка и ще го асфалтира отново за нейна сметка, когато метеорологичните условия позволяват, допълни той.", "date": "2018.12.17", "title": "Шефът на АПИ не е доволен от приложението на пътната агенция за 750 хил. лв."}
{"url": "https://www.dnevnik.bg/evropa/2018/12/17/3363426_razprostraniava_se_dezinformaciia_za_pakta_na_oon_za/", "text": "По въпроса със споразумението на ООН за миграцията се разпространява дезинформация, заяви днес говорител на Европейската комисия, цитиран от БТА. \"Споразумението насърчава сътрудничеството между държавите по въпросите на миграцията, включително при връщането на незаконните мигранти, прави разлика между мигранти и бежанци, признава общочовешките права, очертава начини за борба с незаконната миграция и каналджийството, признава необходимостта от охрана на границите за запазването на сигурността, както и самостоятелността на държавите по въпросите на миграцията. Споразумението не е правно обвързващо, не въвежда незаконно право на миграция и не цели да насърчава незаконната миграция\", добави говорителят. \"Да кажем, това е нашият начин да се преборим с дезинформацията по този въпрос. Разполагаме със скромни възможности, необходимо е съгласуване между всички държави от ЕС\", посочи той. Говорителят цитира председателя на еврокомисията Жан-Клод Юнкер, според когото би било добре онези, които взимат отношение по документа, първо да го прочетат. Глобалният пакт за безопасна, организирана и редовна миграция  беше формално одобрен  в Мароко миналата седмица. Работата по него започна, след като всички 193 държави от ООН (включително Съединените щати) приеха през 2016 г. декларация, според която никоя държава не може сама да се справя с международната миграция. Въпреки това преди година САЩ се изтеглиха от пакта с твърдението, че заявените в него ангажименти не съответстват на американските имиграционни и бежански политики. Независимо от дадения през 2016 г. сигнал, че ще приемат  необвързващия  пакт, уреждащ интеграцията на мигранти, влезли в съответните страни, множество държави от ЕС,  сред които и България , решиха да не го подкрепят в последните седмици.", "date": "2018.12.17", "title": "Разпространява се дезинформация за пакта на ООН за миграцията, заяви Брюксел"}
{"url": "https://www.dnevnik.bg/biznes/2018/12/17/3363410_polovinata_firmi_sa_bili_v_zastoi_prez_2018_g_sochi/", "text": "През тази година в сравнение с 2017 г. бизнесклиматът се е влошил, смятат половината от членовете на Българската стопанска камара (БСК), до които организацията се е допитала по темата. Една трета отчитат липса на промяна. Най-голям дял (49%) от анкетираните отчитат застой в развитието на фирмите си, а 26% - влошаване. 24% декларират положително изменение в показателите на фирмите, като през 2017 г. позитивните оценки са били 28%. Данните са от традиционното проучване в края на годината, което организацията прави. То е проведено в периода 1 ноември – 1 декември 2018 г. и обединява отговорите на 740 участници, по-голямата част от които собственици и управители на предприятия (92%), а 8% са служители, упълномощени да попълнят онлайн анкетата. Най-силно одобрение сред бизнеса срещат предложенията за повишаване на количествените прагове за независим финансов одит на годишните финансови отчети (74%), за въвеждане на диференцирани ставки по ДДС (72%) и за премахване на т. нар. клас прослужено време (64%) и на минималните осигурителни прагове (58%). С висока подкрепа (57%) се ползва и улесняването на процедурите за привличане на работници от страни извън ЕС. Преобладаващо негативно са оценени административното определяне на минимална работна заплата (81% неодобрение), намеренията за въвеждане на квоти за наемане на хора с трайни увреждания (77% неодобрение) и увеличението на максималния осигурителен доход от 2600 на 3 хил. лв. (64% неодобрение). Подобно на резултатите от миналогодишното изследване, и през 2018 г. бизнесът се колебае по отношение ускореното приемане на страната ни в Еврозоната – 50% одобряват подобна стъпка (при 43% през 2017 г.), 43% са против (при 41% през 2017 г.), а 7% се затрудняват да преценят (16% през 2017 г.). а всеки трети има притеснения, че няма да успее да отговори на изискванията на наредбата в указаните срокове. Притеснителен факт е, че голяма част от анкетирани не са наясно с необходимите действия, които трябва да предприемат във връзка прилагането на наредбата. 66% от анкетираните декларират, че през 2018 г. не са участвали в конкурси за обществени поръчки. От останалите 34% посочват, че са ставали свидетели на некоректни и/или незаконни практики при провеждане на процедурите. Анкетираните най-високо оценяват работата на институцията на омбудсмана, следвана от тази на президента. Отрицателно мнение за работата на парламента имат 85% от анкетираните, а към данъчната администрация - 47%. Според 58% от участниците в проучването а според 49% се увеличава престъпността. Спрямо предходната година негативна тенденция е, че ръст в нивата на регулаторната тежест и на сивата икономика отчитат съответно 58 и 46% от анкетираните при средно 42% през 2017 г. Запазва се оценката за достъпа до кредитиране през 2018 г. (27%) спрямо 2017 г. (27,8%), но по-голямата част от анкетираните (47%) посочват, че не е настъпила промяна по този показател. Продължава да е твърде нисък процентът на отговорилите, – 18% през 2018 г. при 12% през 2017 г. 42% от анкетираните отбелязват, че не е настъпила промяна спрямо предходната година по този показател, а 27% са на мнение, че дори е налице влошаване. Всеки трети анкетиран отчита ръст в обемите на производството и на продажбите/оборотите през 2018 г., а други 29% остават на нивата от предходната година. Около 40% от анкетираните декларират спад по тези показатели. Достъпът до външни пазари остава относително непроменен през 2018 спрямо 2017 г. По отношение на работните места тенденцията е негативна – през миналата година 20% от анкетираните са споделили, че през годината са намалили броя на работниците си, а през 2018 г. отговорилите по този начин са 25%. Успоредно с това в своите предприятия, а през 2017 г. така са отговорили 52%. Положителна тенденция през 2018 г. е намалението на задълженията към финансови институции, бюджета, персонала и контрагенти. По отношение на работната ръка се задълбочава тенденцията на сериозен дефицит на тесни специалисти и изпълнителски състав, за сметка най-вече на административен и помощен персонал. Най-голям \"глад\" за работна ръка отчитат предприятията от сферата на услугите и тези от преработващата промишленост, а най-малко притеснения по отношение на човешките ресурси имат в селското стопанство. Около една трета от мениджърите посочват, че Ръст на енергийните цени, цените на суровините, фискалната и регулаторната тежест през 2019 г. очакват над 75% от участниците в проучването. На този фон, изглежда повече като добро желание, отколкото като реална перспектива прогнозата на 36% от анкетираните за ръст на работните места. Положителен момент в тазгодишното проучване е сериозният ръст на планиращите да инвестират в иновации, марки и патенти – 28% от запитаните при 11% през предходната година. Половината смятат да разработят нови продукти и да излязат на нови пазари.", "date": "2018.12.17", "title": "Половината фирми са били в застой през 2018 г., сочи анкета"}
{"url": "https://www.dnevnik.bg/sviat/2018/12/17/3363463_kitai_veche_ne_moje_da_otlaga_pazarnite_refori/", "text": "Търговската война на Китай със Съединените щати кара някои китайски предприемачи, правителствени съветници и мозъчни тръстове да призовават за по-бързи реформи във втората по големина икономика в света и за освобождаване на частния сектор, който е задушаван от държавен контрол. Призивите за промяна започнаха да се чуват на по-висок глас с приближаването на ключова годишнина за Китай по-късно този месец. Няма обаче признаци правителството да планира да промени политиката си в каквито и да било ключови сектори. Във вторник се навършват 40 години от отварянето на китайската икономика, обявено от Дън Сяопин, и началото на поредица от знакови капиталистически експерименти, които спасиха голяма част от страната от бедността и я превърнаха в голяма икономическа сила. Китай отдавна твърди, че ще либерализира допълнително огромния си пазар, но сам ще избере с какъв темп. Все повече правителствени съветници обаче усещат, че сега е време това да се направи, като твърдят, че реформите ще намалят напрежението в търговските отношения със САЩ и в същото време ще гарантират икономическия възход на Китай в дългосрочен план. Вашингтон иска от Пекин да се откаже от модел, доминиран от държавата, като ореже индустриалните субсидии, отвори своя пазар за американски стоки и предприеме енергични мерки срещу кражбата на интелектуална собственост и принудителния трансфер на технологии. \"Това като натискът от Съединените щати бъде превърнат в движеща сила за реформите\", заяви съветник на правителството пред \"Ройтерс\". \"Натискът върху Китай е много силен и ние трябва да сме подготвени в дългосрочен план\", допълни той. Американският президент Доналд Тръмп и китайският му колега Си Дзинпин договориха примирие, което забави планираното за 1 януари повишаване на американските мита върху китайски стоки за 200 млрд. долара от 10% до 25%, докато те преговарят за търговско споразумение. За да постигне сделка, Китай може да направи някои отстъпки, включително по-нататъшно отваряне на своя пазар за американски стоки, орязване на субсидиите и подобряване на защитата на интелектуалната собственост, казаха хора, добре запознати с политиката. В същото време те добавиха, че Китай няма да се откаже от плановете за своето индустриално развитие, които са жизненоважни за неговата конкурентоспособност. \"Съединените щати искат Китай да ускори реформите, които са в унисон и с нашите интереси\", каза втори правителствен съветник. \"Ще настояваме за пазарно ориентирани реформи, но не можем да действаме прекалено прибързано и няма да копираме изцяло западния модел\", допълни той. Държавният съвет, правителството, не отговори на изпратеното по факса запитване за коментар. През юни Китай представи  дълго очаквано смекчаване на ограниченията  за чуждестранни инвестиции в банковия сектор, селското стопанство, автомобилостроенето и тежката промишленост, в момент, когато показва, че ще изпълни обещанията си да отвори още повече своите пазари. Очаква се Си да произнесе важна реч във вторник в Пекин, за да отбележи реформите и годишнината от отварянето на границите, казаха дипломатически източници. Държавна намеса Някои китайски икономисти са разочаровани от темповете на реформите, след като най-висшите лидери представиха през 2013 г. мащабни планове пазарът да бъде оставен да играе решаваща роля за разпределението на ресурсите. Недоволството от засиленото присъствие на комунистическата партия във всички видове бизнес нараства през последните месеци. \"Все още има прекалено голяма държавна намеса. Не съм почувствал каквото и да било смекчаване оттогава и не мисля, че правителството ще\" отслаби контрола, каза Сам Ю, главен мениджър на MENTECHS - производител на индустриално оборудване в град Чанджоу, провинция Дзянсу. \"Мисля, че са необходими външни фактори, за да насърчат вътрешните реформи\", добави той, визирайки търговската война. У Дзинлян, известен правителствен икономист, призова китайските лидери да покажат \"по-голяма политическа смелост и мъдрост\" и да изпълнят своите обещания да проведат реформи, жизненоважни за развитието и трансформацията на Китай. Левин Чжу, син на бившия премиер Чжу Жунцзи, който ръководеше болезнените реформи през 90-те години на миналия век, за да се заеме с раздутия държавен сектор - отправи подобен призив на финансов форум наскоро в Пекин. \"Ще бъде много трудно за едно общество да запази системния си напредък, ако няма реформи и отваряне\", каза Чжу. Говорейки на същия форум, Лю Шъцзин, съветник в централната банка, заяви, че реформите за подобряване на \"несъвършената\" пазарна икономика и по-нататъшно отваряне ще й помогнат да се справи с търговските търкания със Съединените щати. Неблагоприятното положение на частните фирми Ограниченията за китайските частни фирми, сочени от мнозина за ключа към устойчивия икономически растеж, влизат в контраст с нарасналата мощ на държавните предприятия, които си възвърнаха позициите по време на глобалната криза от 2008 година, възползвайки се от огромен правителствен пакет за стимулиране на икономиката. Подчертавайки една тенденция, известна като \"държавният сектор напредва, частният отстъпва\", държавни компании са придобили или казват, че планират да го направят, контролен пакет акции в най-малко 31 частни фирми, листнати на борсата, според преглед от \"Ройтерс\" на корпоративните новини. Това изпреварва по темп шепата такива купувания миналата година. Си обеща финансова и данъчна подкрепа за финансовите фирми, в рамките на мерки за предпазване от по-рязко забавяне на икономиката. Частните компании обаче лобират за равни условия с държавните. Няма обаче кой знае какви признаци, че Си ще предприеме по-смели действия, за да подреже крилата на държавните фирми. През октомври шефът на централната банка И Ган заяви, че Китай планира да възприеме принципа за \"конкурентна неутралност\" с цел да се създадат равни условия за държавните и частните фирми. Анализатори обаче са на мнение, че обещанието е чисто и просто символично, предвид тесните връзки между правителството и държавните фирми. \"Реформите са единственият път. Предишните реформи не засегнаха политиката, но няма повече място\", каза друг съветник. \"Ще влезем в задънена улица, ако само правим икономически реформи, без да променяме политиката\", предупреди той.", "date": "2018.12.17", "title": "Китай вече не може да отлага пазарните рефори"}
{"url": "https://www.dnevnik.bg/bulgaria/2018/12/17/3363612_delogo_ivancheva_biznesmenut_vaklin_shte_bude/", "text": "Съдът служебно реши днес, без да бъде отправено искане от някоя от страните, отново да бъде разпитан строителният предприемач Александър Ваклин, по чийто сигнал са обвинени за подкуп бившият кмет на район \"Младост\" Десислава Иванчева и заместничката й Биляна Петрова заедно с посочения от прокуратурата за посредник Петко Дюлгеров. Повторният разпит на Ваклин е във връзка с изслушания в съдебната зала аудиозапис от срс, в който се чува  разговор на Ваклин с неизвестен мъж  пред кабинета на кметицата и неизвестният споменава думите \"оферта\", \"специализираната прокуратура\" и също \"петнайсет хиляди лева\", но не се разбира смисълът, въпреки че аудиозаписът бе многократно пуснат. Ще бъдат призовани като свидетели и двама служители на КПКОНПИ. Това поиска Биляна Петрова, която заяви, че ден след задържането на двете на бул. \"В. Левски\" на 17 април над нея е упражняван натиск от служебни лица и посочи имена Волев и Йосифов.. Това стана след дълъг разпит на служителя от Антикорупционната комисия /КПКОНПИ/ Деньо Денев, който е ръководил оперативната разработка за подкупа. Да бъде разпитан Денев поиска на миналото заседание прокуратурата, но днес нямаше към него въпроси от прокурорите. Защитата обаче го засипа с въпроси в продължение на повече от час. Така си остана загадка защо обвинението извика този свидетел. Денев е ръководител на отдел за предотвратяване на корупция в КПКОНПИ, до 23 януари отделът му е бил в ДАНС. Той е посрещнал Ваклин на портала на КПКОНПИ - каза че това станало в края на януари т.г., когато бизнесменът отишъл в антикорупционната комисия да сигнализира. От обясненията на Денев не се разбра за какво е сигнализирал Ваклин, тъй като не е подал писмен сигнал нито на първата им среща, нито на втората, когато Денев завел Ваклин в Специализираната прокуратура /в Следствения отдел на СпП/ на бул. \"Г.М. Димитров\", а са провели устен разговор. Запитан дали Ваклин му е казал в този устен разговор, че Иванчева иска подкуп, Денев отговори, че не му е казвал. Но го завел в специализираната прокуратура, защото вече имало \"разпоредени оперативно-издирвателни мероприятия\" по данни за корупционни практики в район Младост\". Производството било заведено по много сигнали за забавени преписки. Не се разбра това досъдебно производство отделно ли е и докъде и стигнало. Но основния неизяснен днес въпрос е как прокурорът е наредил да започне прилагане на СРС, като към онзи момент не е бил поискан подкуп от Ваклин. Видяха се и разминавания между обясненията на Денев и на  Ваклин от разпита му през октомври  за срещите им и как точно се е озовал бизнесменът при специализирания прокурор. Тогава съдията Хинов даже го попита дали той има някакъв писмен знак от подадения сигнал и Ваклин каза че няма. От разпита днес на Денев не се разбра и кога точно са поставени СРС-тата на Ваклин - което значи че вече трябва да е било образувано досъдебното производство за подкуп. Биляна Петрова имаше въпроси към Денев - попита го дали е присъствал в часа на задържането на двете жени 17 април на бул. В. Левски\" и той потвърди, че бил \"на бул. Левски\". Попита го и дали е бил сред разпитващите я на 18 април от 11 до 13 ч. на \"Г.М.Димитров\" и каза, че тогава над нея е оказан недопустим натиск и попита той ли е човекът, който я е карал \"да подпише\". - запита Петрова и се разплака. Денев каза, че не е присъствал в този момент, \"там са били негови колеги\". Петрова се поправи - при арестуването им служителите са били с маски, а на другия ден на \"Г.М.Димитров\" без маски. Тя посочи две имена на служители на КПКОНПИ да бъдат разпитани и съдът прие, като се мотивира с решения на Европейския съд по правата на човека и че трябва да е сигурно, че процесуално-следствените действия се водят въз основа на закона. В края на заседанието защитата поиска отново промяна на мярката за неотклонение в по-лека, но съдът ще се произнесе в сряда в 13.30 ч. Съдията Иво Хинов два пъти променя мярката за неотклонение в домашен арест, но Апелативният специализиран съд отменя определенията на първоинстанционния съд.", "date": "2018.12.17", "title": "Ваклин ще бъде повторно разпитан по делото \"Иванчева\", защитата отново иска промяна на ареста"}
{"url": "https://www.dnevnik.bg/bulgaria/2018/12/17/3363625_bez_kamioni_po_putishtata_pri_tejka_meteorologichna/", "text": "Вече тежкотоварният трафик ще бъде спиран при прогноза за тежка метеорологична обстановка, така че да не се забавя движението по основните пътища. С това обещание транспортният министър Петя Аврамова даде заявка как оттук нататък държавата ще действа при обстановка като вчерашната, когато много пътища останаха непочистени с часове заради обилния снеговалеж. Тя взе участие в извънреден брифинг за състоянието на пътищата в страната, съобщава \"Фокус\". Аврамова добави, че фирмата, която се забави с почистването на магистрала \"Струма\", ще бъде глобена. По думите ѝ \"вчера е изпуснат моментът за своевременното уведомяване на всички пътуващи по републиканските пътища за това какво се случва по пътя и какви действия са предприети\". Министърът каза още, че занапред съвместните действия на институциите ще бъдат координирани, за да се информират своевременно гражданите за усложнена пътна обстановка. Зимното поддържане в България е на добро ниво Членът на управителния съвет на Агенция \"Пътна инфраструктура\" (АПИ) Дончо Атанасов уточни, че няма как при обилен снеговалеж магистралите да бъдат чистени до асфалт. Това можело да стане до два часа след спирането на валежа. \"Мисля, че зимното поддържане на България е на добро ниво – по-добро, отколкото е в други държави. Надявам се по магистрала \"Тракия\" ремонтите при км 17 да приключат скоро и да могат хората по празниците да пътуват спокойно. Ремонтът при 37 км на \"Хемус\" едва ли ще бъде довършен за това време\", заяви Атанасов. Вътрешният министър Младен Маринов каза от своя страна, че  вчера са били изкарани всички възможни снегопочистващи машини  и полицейски патрули, които работят по организация на движението. \"Имаше и проблемни участъци, които бяха вследствие на водачи на камиони, които не са се съобразили с пътните знаци и са аварирали. В това отношение са наложени административни наказания на 30 такива шофьори\", обясни Маринов и посочи, че смята, че това ще доведе до превенция при следващи такива ситуации.", "date": "2018.12.17", "title": "Без камиони по пътищата при тежка метеорологична обстановка, предлага Аврамова"}
{"url": "https://www.dnevnik.bg/sviat/2018/12/17/3363523_zashto_lukashenko_zagovori_za_ruska_aneksiia/", "text": "В края на миналата седмица беларуският президент Александър Лукашенко направи остри изказвания за Русия, каквито неведнъж изненадващо са идвали от него. На пресконференция с руски журналисти в Минск той каза, че за него е важно да запази относителна независимост на страната си, макар да няма \"абсолютно независими\" държави, предават агенция \"Белта\" и РБК. Повод за тези думи стана промяна в митата за износ на петрол, от които според говорителя на президента Наталия Ейсмонт Русия може да загуби до 11 млрд. долара за следващите 4 години, а още не са получени 3.6 млрд. компенсации. \"Казват ни, че (компенсацията) ще стане, когато има, както говорят някои, по-дълбока интеграция. А някои открито говорят, че сме готови шест наши области да влязат в състава на Руската федерация\", каза президентът пред руски медии. Беларуски издания  писаха  и за спешна тайна среща с решение \"докрай\" да се отстоява независимостта. Екипът на Лукашенко обаче нарече информацията \"буйни фантазии\". \"Заплаха от други страни\" \"Ако искат, както предлага (лидерът на Либералдемократическата партия Владимир) Жириновски, да ни поделят на области и да ни вкарат в Русия, това никога няма да стане. И ако ръководството на Русия мисли с такива категории, това вреди на самата Русия. За нас, запомнете, суверенитетът е свят\", каза той. Винаги има и заплахи от други страни, каза още Лукашенко, попитан дали в момента се притеснява за суверенитета на Беларус. Русия обаче под предлога на \"дълбоката интеграция\" иска Беларус да влезе в състава ѝ. \"Разбирам намека: получавате петрол, но давайте, разрушете страната и влезте в състава на Русия. Винаги задавам този въпрос: в името на какво се правят такива неща?\" Днес Лукашенко добави, цитиран от ТАСС, че няма постигнато споразумение с Москва по въпроса. Минск обаче ще запази суверенитета си \"и при най-лошия\" икономически и финансов вариант, увери той. Държавният глава спомена и значително по-малка сума от тази на Ейсмонт - между 400 и 500 млн. долара за следващата година. \"Да, това са добри пари, но не са катастрофа за страната.\" Обединението на Русия и Беларус в рамките на плана за \"съюзна държава\" в момента не е на дневен ред, каза днес прессекретарят на Кремъл Дмитрий Песков. По въпроса в момента няма \"никакви разговори\", а \"разширяването на интеграцията\" в момента може да се случи само на базата на съществуващите в арсенала на договорно-правната база. \"Бумеранг в небето над Минск\" Между Русия и Беларус преди беше по-различно - \"Александър Григориевич (Лукашенко) много и горещо говореше за руско-беларуското братство, чувствайки се като обединител на постсъветските славянски земи, а през пролетта на 1997 г. работата стигна дори до подписване на Съюзен договор между Минск и Москва, в чиито рамки Лукашенко може да претендира за поста глава на обединената държава\", отбелязва изданието  \"Сноб\" . Едва ли не в последния момент Анатолий Чубайс, тогава вицепремиер, обяснява на президента Борис Елцин, че съюзът е ненужен, Лукашенко е силно популярен, а властта в Кремъл - неустойчива. При Путин обаче ситуацията се променя - \"хладнокръвният и скромен на вид офицер от външното разузнаване и харизматичният председател на совхоз, мечтаещ за руския трон\" са много различни. Все пак прагматизмът надделява и до руско-грузинската война двамата работят успешно заедно. Впоследствие Минск се отказва да признава независимостта на Южна Осетия и Абхазия - на Лукашенко не се нравят действията на Русия срещу територията на суверенна държава. Следва и Крим, а у Лукашенко това създава впечатлението, че \"Беларус може да е следващата свещена жертва на руския свят\", пише \"Сноб\". Изданието дори допуска, че с наближаване на 2024 г., когато ще свърши последният мандат на Владимир Путин, руският президент може да допуска възможността да се появи \"нова страна, в която нито веднъж не е бил избиран\". \"Аз бях инициатор, когато Елцин бе президент\", спомня си Лукашенко пред журналисти. Днес напрежението между Русия и Беларус изглежда като \"бумеранг\", който две десетилетия по-късно долита от Москва, пише \"Сноб\". \"В Киев властта е слаба и Кремъл се бори с нея с хибридна война. А в Минск властта е силна, но се държи на един Лукашенко.\"", "date": "2018.12.17", "title": "Защо Лукашенко заговори за руска анексия"}
{"url": "https://www.dnevnik.bg/zelen/2018/12/17/3363526_imashe_li_smisul_ot_konferenciiata_za_klimata_v/", "text": "Да - въпросът, поставен от известния германски изследовател на климата Ханс Йоахим Шелнхубер, е напълно легитимен: в състояние ли е въобще такова мащабна конференция с хиляди участници и неизбежни нощни преговори да се справи с глобалните проблеми на климата? Особено като имаме предвид, че въпросът е от компетенцията само на тесен кръг от експерти, и че от началото на 90-те години, т.е. откакто се провеждат тези климатични конференции, парниковите газове постоянно се увеличават, без никой да се трогва особено от това? Цели държави се съпротивляват На човек може да му прилошее, като си помисли колко голямо е противоречието между драматичните предупреждения на учените и това, което политиците правят срещу климатичните изменения. В много държави, които произвеждат въглища, включително Германия, възобновяемите енергийни източници са достигнали висок дял от производството на електроенергия. Но все още въглищата са несравнимо по-евтини, и това ще бъде така, докато не бъдат въведени достатъчно високи данъци върху емисиите парникови газове. Именно срещу това, както и срещу политическа забрана за използването на въглища и нефт се съпротивляват арабските държави, САЩ, Русия, източноевропейските страни и, за съжаление, Германия също. При това след като всички експерти уверяват, че дните на въглищата са преброени и нови инвестиции в отрасъла биха били нерентабилни. Но са важни печалбите - сега и тук. Отделно от това се увеличават емисиите от автомобилния трафик, самолетите и корабите. Затова и не напредваме много в опазването на климата. И все пак си заслужава  И така, имаше ли смисъл от тази мащабна конференция? Най-добре е да попитаме делегатите на Маршалските острови, Фиджи и много африкански държави. Само тук, на тези конференции под егидата на ООН, те имат възможност да бъдат чути от някого, когато разказват как е застрашено тяхното съществуване. В Катовице бе решено и още нещо: до 2020 г. държавите трябва да отделят по 100 милиарда долара годишно за опазване на климата - всички заедно. Според някои оценки 80 милиарда от тях вече са налице. Без тези климатични конференции нямаше да ги има и тези средства. И не на последно място - климатичните конференции си остават един от малкото форуми, на които под шапката на ООН могат да се търсят решения на глобални въпроси. Включително и заради това генералният секретар Антонио Гутереш така настояваше пред делегатите в Катовице да постигнат споразумение. Може би само чак след няколко десетилетия ще разберем какъв е резултатът от сегашните трудни и мъчителни преговори на климатичните срещи. Изменението на климата е глобален проблем и може да бъде решен само с усилията на всички. Това често се повтаря, но пък и то не е измислица. През 2020 г. Парижкото споразумение за климата ще влезе в сила - то засега си остава единственият инструмент за защита на климата на международно ниво. И затова тези конференции трябва да продължат - въпреки всичките им недостатъци.", "date": "2018.12.17", "title": "Имаше ли смисъл от конференцията за климата в Катовице"}
{"url": "https://www.dnevnik.bg/bulgaria/2018/12/17/3363473_shefut_na_pravnata_komisiia_kasacionniiat_sud_ima/", "text": "Председателят на правната комисия в парламента Данаил Кирилов (ГЕРБ) е недоволен, че когато депутатите пишат законите трябвало да ги обсъждат с гражданите и неправителствените организации, а Върховният касационен съд (ВКС) не обсъждал тълкувателните си решения с никого. Това се разбра от думите му пред Би Ти Ви в коментар на спешните промени в Закона за противодействие на корупцията и отнемане на незаконно придобитото имущество, чийто вносител е той. Предложенията бяха внесени миналата седмица веднага след тълкувателното решение на ВКС. То постанови, че щом има прекратяване на наказателно производство, което е било повод за процедура по конфискация - се прекратява и конфискацията. Тълкувателното решение засяга отменения вече антикорупционен закон, но по него са заведени над 300 дела. Според изчисленията на председателят на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев след решението на ВКС трябвало да се прекратят около 20 дела за над 20 млн. лв. \"С кого ВКС обсъди тълкувателното си дело. Значи за парламента трябва да има задължително обсъждане, а за върховните съдии не трябва да има задължително обсъждане\", каза Кирилов. По закон обаче тълкувателните решения се вземат от пленума на съответния върховен съд и те не се обсъждат с никого освен между самите върховни магистрати. Председателят на правната комисия продължи с обвиненията към съда. Заяви, че бързината на законовите изменения е заради решението на ВКС - за да не бъдат прекратени делата за конфискация. \"Какво да направим - да чакаме да прекратят всички висящи дела. Делото Бисеров го прекратиха, затова е спешно\". И продължи - \"Назад във времето сме имали проблеми, стълкновение със законодателството и по други решения, наскоро говорихме за застраховките \"Гражданска отговорност\". Нека хората да знаят, че увеличението (на \"Гражданската отговорност\" - бел.ред.) е заради такова тълкувателно решение на ВКС\", каза Кирилов. Делото за конфискация срещу бившия зам.-председател на ДПС и зам. шеф на парламента Христо Бисеров бе прекратено след тълкувателното решение на ВКС. Причината - Бисеров е окончателно оправдан по наказателното дело срещу него за неплатени данъци и недекларирани сделки. По думите на Кирилов ВКС имал право да взема тълкувателни решения, но \"не в този смисъл\". \"С тази правна конструкция, която си е измислил един състав на ВКС - дайте да го ревизираме този закон, той обезсмисля Закона за гражданската конфискация (стария закон от 2012 г. - бел.ред.). Той обвързва наказателното производство и казва ние ще ви ограничим сега гражданската конфискация само до пределите на наказателното производство. Но това е безпредметно. В наказателното производство като има престъпление в наказанието има компонент - конфискация\", заяви Кирилов. Подчерта, че комисията от 2012 г. - когато не е бил народен представител, имала право на конфискация. \"Този институт е възприет от българското право, от европейските ни партньори, Конституционният съд (КС) го е проверил. Това правно решение е устояло на проверката на КС тогава. Не противоречи на конституционните и европейските норми. Европейските норми допускат доста по-рестриктивен режим на собствеността дори за много по-дребни публични интереси\", коментира председателят на правната комисия. Обясни, че гражданската конфискация и наказателното производство са два различни способа. \"Едното е наказание, но ако си останал ненаказан, но пак продължаваш да получаваш пари от проституция, от трафик на хора или от трафик на оръжия и нямаш правно основание за това богатство, да - разбира се, държавата и обществото има нужда да възстанови справедливостта. Съдът може и да не се произнесе, деецът/обвиняемото лице може дори да е починало, това няма общо с имуществото. Аз затова питам - защо имуществото, което е натрупано по незаконен начин да остане нерепатрирано в държавата\". Изключвайки случаите на подаден до комисията сигнал срещу някого за незаконно придобито имущество, по стария закон за конфискация, процедурата по отнемане на имущество започва след сезиране от прокуратурата. Т.е. обвиняемите подлежат на двойна проверка - от съда по наказателното дело и от съда в процедурата по конфискция, същевременно други хора остават незасегнати от комисията по конфискация. Кирилов обясни още, че промените в антикорупционния закон \"категорично не се правят за определени лица\". Според него КПКОНПИ би следвало да събере парите от делата, заведени по стария антикорупционен закон, които законовите промени ще \"спасят\" от прекратяване. \"Аз нямам цялата информация от комисията, надявам се има наложени обезпечителни мерки. Далеч съм от мисълта, че цялото незаконно отнето имущество може да се отнеме\", заяви Кирилов. Попитан дали спорът около закона за конфискация е политически сблъсък, Кирилов заяви: \"Не би следвало това да е политически сблъсък, ако не приемем, че решението на ВКС е политическо, а то не би трябвало да е политическо. Аз го приемам като едно решение, което сериозно засяга правния ред, правната стабилност, взаимоотношенията и координацията с европейските институции. Оставям на страна всички процесуални предпоставки и последици, за които тук говорим\".", "date": "2018.12.17", "title": "Шефът на правната комисия: Касационният съд има право да тълкува, но не \"в този смисъл\""}
{"url": "https://www.dnevnik.bg/photos/snimka_na_denia/2018/12/17/3363645_snimka_na_denia_desetki_izliazoha_na_protest_v/", "text": "Десетки поддръжници на Десислава Иванчева се събраха пред сградата на Министерството на спорта, за да отбележат осмия месец от задържането ѝ. Те блокираха за кратко кръстовището на бул. \"Васил Левски\" и ул. \"Гурко\".", "date": "2018.12.17", "title": "Снимка на деня: Десетки излязоха на протест в защита на Иванчева"}
{"url": "https://www.dnevnik.bg/zelen/2018/12/17/3363593_mark_jirardeli_-_ot_legenda_v_skite_do_sobstvenik_na/", "text": "Два дни. Толкова изминаха от официалния старт на новия сезон в Банско до  съобщението на Министерството на околната среда и водите , че легендарният скиор Марк Жирардели е мажоритарен собственик на концесионера на ски зоната \"Юлен\" АД. В събота 55-годишният австриец откри ски сезона и  поиска \"спешна среща с премиера Бойко Борисов  и ресорните министри\" за бъдещето на курорта. Петкратният носител на Световната купа в алпийските ски заяви, че е \"крайно време Банско да се сдобие с втори лифт\". В съобщението на екоминистерството до медиите се твърди, че  Жирардели доказал, че е собственикът на \"Юлен\"  по време на среща с ресорния министър Нено Димов, на която присъствали още министърът на туризма Николина Ангелкова и на икономиката Емил Караниколов.  На въпросната среща австриецът бил показал оригинални документи, от които се видяло, че притежава 100% от \"Такс сървисиз лимитед\", която се води мажоритарен собственик на \"Юлен\" АД и обявил, че е упълномощил мениджмънта на \"Юлен\" да води преговори и да се намерят \"решения с цел бъдещото развитие на Банско\". В началото на годината премиерът Борисов отговори на въпрос кой е собственикът с думите: \"Всички знаят, нищо че го крият -  за Цеко Минев става въпрос .\" Месец по-рано адвокатът на \"Юлен\" Петър Петров заяви, че  всички компетентни български институции знаят кой е реалният собственик на компанията  и че номиналният собственик - кипърският безработен гражданин Георгиус Георгиу, държи правата върху нея от името на трето лице. Екоминистърът  Нено Димов също потвърди, че държавата знае  кой е собственик, но отказа да го назове с аргумента, че работата на ведомството му е само да контролира изпълнението на концесионния договор Легенда в ските Жирардели е роден на 18 юли 1963 г. в австрийския град Лустенау. Започва да кара ски на пет години, а на седем вече участва в състезания. Той постига доста успехи на детско-юношеско ниво, като освен в алпийските ски се изявява много силно и в ски скоковете. До 1976 г. Жирардели представя Австрия, но заради разногласия между родителите му и местната федерация къде да тренира започва да се състезава за Люксембург. На 17 години за пръв път се качва на подиума в Световната купа, а в началото на 1983 г., когато е на 19, печели първата си победа. Скоро след това обаче той претърпява изключително тежка контузия. След падане по време на спускането в Лейк Луис разкъсва всички връзки, сухожилие и хрущял в лявото си коляно. Въпреки това прави паметно завръщане на пистата, като печели пет победи в слалома между януари и март 1984 г., печели малката световна купа в дисциплината и завършва трети в генералното класиране. През 1985 г., на 21-годишна възраст, Жирардели печели за пръв път Световната купа. Завоюва големия кристален глобус общо пет пъти, последният от които през 1993 г. Постижението му дълго време беше рекорд, преди през 2017 г. да бъде подобрено от Марсел Хиршер. Въпреки че има най-много победи в слалома, Жирардели е изключително успешен във всички останали дисциплини - както в скоростните, така и в техничните. Той има общо девет малки кристални глобуса - три в слалома, три в комбинацията, два в спускането и един в гигантския слалом. Австриецът има 46 победи в стартове за Световната купа - 16 в слалома, 11 в комбинацията, 9 в супергигантския слалом, седем в гигантския слалом и три в спускането. Това му отрежда петото място във вечната класация зад Алберто Томба (50), Херман Майер (54), Марсел Хиршер (61) и Ингемар Стенмарк. Жирардели е четирикратен световен шампион. Три от златните му медали са в комбинацията (1987, 1989 и 1996 г.), а другият - в слалома (1991 г.). Общо индивидуалните му отличия от световни първенства са 11. Не успява да спечели единствено олимпийска титла. През 1992 г. в Албервил грабва два сребърни медала - в гигантския и супергигантския слалом. В началото на 1997 г., когато е на 33, слага край на международната си кариера. Лоби за Банско Жирардели е тясно свързан с курорта още от края на 2004 г. Тогава петкратният носител на Световната купа е назначен за консултант на Българската федерация по ски (начело на която от 2003 г. е Цеко Минев) и рекламно лице на Банско. По-рано същата година е приет план за управление на Национален парк \"Пирин\", а \"Юлен\" влага над 10 милиона евро за нови съоръжения за сезон 2004-05. Специален гост при откриването на ски сезона е австрийската легенда. \"Причината да работя за България е, че съм видял доброто и професионално отношение към младите хора, към подрастващите. Това ми харесва. Допада ми как хората се отнасят към младите спортисти. Това беше основната причина да реша да работя за България вместо за Швейцария, Италия или Австрия\", казва Жирардели в интервю за \"ТВ+\" от 2017 г. Благодарение на неговия лобизъм пред международната федерация курортът започна да приема състезания от Световната купа по ски алпийски дисциплини. Първото домакинство беше през сезон 2007-08, а следващото ще е през февруари. \"Помощта му през годините е наистина неоценима. Без неговата подкрепа и помощ нямаше как да се случи пистите да отговарят на световните стандарти и на Световната купа\", заяви Цеко Минев, цитиран от \"24 часа\" в материала \"Марк Жирардели - Посланикът\", публикуван в неделя, 17 декември. Дейности в България През лятото на 2005 г. беше обявено, че Жирардели ще строи спортен център в Банско. В края на годината той и общината учредиха съвместно дружество \"Спортен център Жирардели спорт - Банско\" с капитал от 18.4 милиона лева. Австриецът държи 85% от акциите, общината притежава останалите 15%, а изпълнителен директор на дружеството е изпълнителният директор на \"Юлен\" АД Мая Христоскова.  Срещу тези 15% община Банско апортира имот от 6 декара в района на началната станция на кабинковия лифт. През 2007 г. се появи информация, че дружеството на Жирардели иска да откупи дяла на общината срещу 25 стотинки на акция. В крайна сметка до построяването на спортен център така и не се стигна. Покрай посещенията си в Банско Жирардели направи  своя марка българско вино в края на 2011 г.  По същото време пистата за спускане и гигантски слалом на \"Бъндеришка поляна\" получи неговото име. В края на 2014 г. Жирардели беше представен и като  първи съветник на министъра на туризма Николина Ангелкова . Двамата дадоха съвместна пресконференция, като Ангелкова заяви, че легендарният скиор ще я съветва в \"областта на зимния туризъм\" и ще бъде \"посланик на България зад граница\".", "date": "2018.12.17", "title": "Марк Жирардели - от легенда в ските до собственик на \"Юлен\""}
{"url": "https://www.dnevnik.bg/pr_sfera/2018/12/14/3362426_depozitut_vsichko_e_tochno_e_s_bezplatna_zastrahovka_i/", "text": "Всеки иска да получи всичко веднага, но по-умните знаят, че ако поривът към моментно задоволяване на някоя материална прищявка успее да се превъзмогне, ще получи повече и по-качествено преживяване в бъдеще. Това означава, че ако например искаме да живеем в мечтания дом, то е по-добре да изчакаме, да спестим сумата, нужна за първа вноска или за купуването му, вместо да правим компромиси с жилище, което ще струва по-евтино и няма да ни харесва истински. Или да усетите комфорта от това да карате нова кола. Или да посетите мечтаната далечна дестинация... Може да изброяваме дълго, а един от най-силните аргумент за това да се спестява, разбира се, е напомнянето, че нашето здраве и това на близките ни е безценно. За да осигури комфорта на новите си и настоящи клиенти, които искат да спестяват, но без да променят начина си на живот, Българо-американска кредитна банка създаде специален банков продукт без аналог, наречен \"Всичко е точно\". Това е дългосрочен финансов инструмент, по който ежемесечно клиентът довнася определената от него сума до достигане на предварително заявена крайна цел. При откриване на депозитната сметка клиентът сам определя срока и валутата на депозита (левове или евро), първоначалната сума, с която ще захрани депозита и месечната вноска, с която ще увеличава депозита (не по-малка от 50 валутни единици). Крайната цел за достигане на падежа е сбор от първоначалната вноска плюс месечната вноска, умножена по броя пълни календарни месеца в срока на депозита. Тя се изчислява автоматично от банковата информационна система и не може да бъде повече от равностойността на 50 000,00 лева на един депозант. Срокът на депозита е 3, 5 или 7 години. Лихвените проценти в размер от 1.35%, 1.65% и 1.75% са сред най-атрактивните, които можете да получите за своите спестявания, а олихвяването се случва на падежа на депозита. Онова, което обаче различава качествено \"Всичко е точно\" от интрументите на другите банки, е, че с откриването му получавате безплатната застраховката \"Злополука\". Това означава, че докато спестявате дългосрочно на равни месечни вноски, ще ви бъде осигурена ефективна защита за вас и близките ви. Застраховката се предлага от ЗАД \"Алианц България Живот\" АД, но застрахователната премия е изцяло за сметка на БАКБ. Така сумата, която сте си поставили за цел да постигнете в края на избрания срок на договора, е гарантирана – дори в случай на злополука. Например – ако искате да спестите 50 000 лева, които да използвате за инвестиция в имот или за покупка на нов автомобил, то достигането на целта е сигурно, ако внасяте редовно месечните си вноски. \"Всичко е точно\" от БАКБ - сега предлага още едно предимство. Чрез специална онлайн платформа  deposit.bacb.bg  може да откриете и управлявате депозита си изцяло онлайн, от комфорта на собствения ви дом.", "date": "2018.12.17", "title": "Депозитът \"Всичко е точно\" е с безплатна застраховка и лихва до 1.75%"}
{"url": "https://www.dnevnik.bg/citat_na_deniia/2018/12/17/3363548_citat_na_denia_az_sum_edinstveniiat_politicheski/", "text": "Това каза за радио \"Свободна Европа\" македонският историк Петар Тодоров. След коментарите на българския министър на отбраната  Красимир Каракачанов  за македонския прочит на историята той коментира и дейността на смесената комисия, установена с Договора за добросъседство. \"Македонските учебници няма да представят исторически събития по българския образец\", каза Тодоров, който е член на комисията от македонска страна. \"Но новите учебници - ще опитаме да превъзмогнем споровете и да ги запишем по начин, който помага да се установи дългосрочен и траен мир.\" Според него е важно \"новите учебници да развият критично мислене у македонски студенти. Това е нещо, което не можем да открием в момента в Македония или в региона.\" Каракачанов, който  постави подкрепата за членство на Македония в ЕС и НАТО  под условие, обясни още: \"Северна Македония е географско наименование, което включва и сегашните територии на България. Г-н Заев може да поиска и българският диалект, който използват, да се изучава като официален чужд език в България.\"", "date": "2018.12.17", "title": "Цитат на деня: Обща история не значи един народ и две държави"}
{"url": "https://www.dnevnik.bg/sviat/2018/12/17/3363651_evropeiskiiat_sud_naredi_polsha_da_spre_zakona/", "text": "Европейският съд постанови, че Полша трябва незабавно да преустанови действието на закон, който принуждава някои съдии от полския Върховен съд да се пенсионират, предаде агенция \"Ройтерс\". Управляващата в Полша партия \"Право и справедливост\" (ПиС) вече се беше съгласила да премахне закона, който понижава пенсионната възраст за съдиите, след като Европейският съд издаде междинно решение през октомври. Днешното постановление прави решението на съда окончателно. Първоначално ПиС твърдеше, че нейните реформи на съдебната система целят да подобрят ефикасността на съдилищата и да премахнат остатъците от комунизма в страната. С наближаващите догодина национални избори обаче партията дава признаци за смекчаване на някои свои позиции.  Очаква се в скоро време президентът на Полша Анджей Дуда да подпише новия закон за отмяна на понижението на пенсионната възраст на съдиите.", "date": "2018.12.17", "title": "Европейският съд нареди Полша да спре закона, принуждаващ съдии да се пенсионират"}
{"url": "https://www.dnevnik.bg/photos/2018/12/17/3363493_fotogaleriia_svetovnite_snimki_na_denia_-_17_dekemvri/", "text": "Вулкан изригна в Северен Сулавеси, Индонезия.", "date": "2018.12.17", "title": "Фотогалерия: Световните снимки на деня - 17 декември 2018 г."}
{"url": "https://www.dnevnik.bg/sport/2018/12/17/3363667_hirsher_napravi_dubul_v_alta_badiia_i_se_otkusna_v/", "text": "Седемкратният носител на Световната купа по ски алпийски дисциплини Марсел Хиршер записа дубъл от победи в Алта Бадия. След като в неделя  за шеста поредна година спечели гигантския слалом  в италианския зимен център, австриецът беше над всички и в паралелния гигантски слалом в понеделник. Хиршер записа трета поредна победа в техничните дисциплини и общо четвърта за сезона. 29-годишният скиор се откъсна начело в генералното класиране за Световната купа, след като преди двете състезания в Алта Бадия заемаше четвъртото място. По пътя към първото място днес двукратният олимпийски шампион от Пьонгчанг 2018 победи последователно сънародника си Рола Лайтингер, норвежеца Шетил Янсруд, германеца Щефан Люц, шведа Матс Олсон и французина Тибо Фавро. За 23-годишния Фавро това е първи подиум в кариерата в старт от Световната купа. Неговият сънародник Алекси Пинтюро допълни почетната стълбичка в Алта Бадия, след като победи Олсон в малкия финал. Хиршер записа третата си победа в паралелните дисциплини. Първите му две бяха в паралелни слаломи в градски състезания - в Москва на 29 януари 2013 г. и в Стокхолм на 23 февруари 2016 г. Австриецът вече има 62 победи в Световната купа, което му отрежда втората място във вечната класация при мъжете. Повече от него има само шведската легенда Ингемар Стенмарк - 86. В генералното класиране за Световната купа Хиршер събра 480 точки след 11 от 41 старта. Носителят на големия кристален глобус за последните седем години поведе със 139 точки пред сънародника си Макс Франц. Трети и четвърти са норвежците Аксел Лунд Свиндал и Александър Аамод Килде съответно с 333 и 303 точки. Мауро Кавизел от Швейцария заема петата позиция с 283 точки, следван от друг норвежец - Хенрик Кристоферсен с 260.", "date": "2018.12.17", "title": "Хиршер направи дубъл в Алта Бадия и се откъсна в Световната купа"}
{"url": "https://www.dnevnik.bg/bulgaria/2018/12/17/3363670_gerb_i_dps_predlagat_obshtinskite_suvetnici_da_ne/", "text": "Общинските съветници да се извадят от антикорупционния закон и за тях да отпадне задължението да декларират имущество, несъвместимост и конфликт на интереси. Това предлагат депутати от ГЕРБ и ДПС. Днес председателят на парламентарната правна комисия Данаил Кирилов (ГЕРБ) и зам.-председателят Хамид Хамид (ДПС) внесоха нов законопроект за промени в Закона за противодействие на корупцията и за отнемане на незаконно придобитото имущество, който е различен от този, който Кирилов внесе точно преди седмица, съобщава \"Капитал\". С новия законопроект се предвижда общинските съветници изцяло и окончателно да се извадят от списъка на лицата, задължени да подават декларации за имущество, интереси и несъвместимости, и подлежащи на проверка за корупция като заемащи висши публични длъжности. Аргументът за това е, че броят на общинските съветници в държавата е около 5400 души, а това са твърде много хора и е непосилно да бъдат проконтролирани. Повече по темата четете  тук .", "date": "2018.12.17", "title": "ГЕРБ и ДПС предлагат общинските съветници да не бъдат следени от антикорупционния закон"}
