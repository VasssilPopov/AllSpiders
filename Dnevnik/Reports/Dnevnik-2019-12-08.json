{"url": "https://www.dnevnik.bg/sport/2019/12/08/4002836_deniat_na_neostariavashtiia_hoakin_koito_podobri/", "text": "Никога в 20-годишната си футболна кариера Хоакин Родригес не беше вкарвал три гола в един мач. Играчът на \"Бетис\" го направи за пръв път на 8 декември и влезе в историята на испанския футбол. На 38 години и 140 дни той стана най-възрастният футболист, вкарал хеттрик в Ла Лига. Досегашният рекорд държеше легендата на \"Реал\" (Мадрид) Алфредо ди Стефано, който вкарва три пъти е един мач на 15 март 1964 г. на 37 години и 255 дни. Хоакин постигна хеттрика си при успеха с 3:2 срещу \"Атлетик\" (Билбао). Направи го по впечатляващ начин, като се разписа три пъти до 21-ата минута.    Хоакин, който има 51 мача за испанския национален отбор, е сред най-обичаните футболисти на \"Бетис\", от чиято школа тръгна кариерата му. Той изигра 218 срещи за андалусийците между 2000 и 2006 г., а девет години по-късно се завърна в тима, където до момента е изиграл още 138 мача.  ", "date": "2019.12.08", "title": "Денят на неостаряващия Хоакин, който подобри 55-годишен рекорд на Ди Стефано"}
{"url": "https://www.dnevnik.bg/sport/2019/12/08/4002582_djoshua_pobedi_ruis_po_tochki_i_si_vurna_svetovnite/", "text": "Антъни Джошуа си върна световните титли по бокс в тежка категория, побеждавайки по точки Анди Руис в реванша между двамата, наречен Сблъсъка в дюните. Поясите на Световната боксова асоциация (WBA), Международната боксова федерация (IBF), Световната боксова организация (WBO) и Международната боксова организация (IBO) останаха притежание на Руис едва шест месеца, който  нокаутира Джошуа през юни . Половин година по-късно 30-годишният британец показа много по-разнообразна игра, промени много поведението си и заслужено спечели, въпреки че не нокаутира американеца от мексикански произход. Джошуа разклати Руис няколко пъти много сериозно, но и не се увличаше да скъсява дистанцията до американеца. Благодарение на сваленото си тегло британецът можеше да се движи много повече по ринга, а добрата му игра с водещата лява ръка, държеше шампиона на дистанция. Зрелищният двубой, който продължи 12 рунда, се проведе в Дирия, Саудитска Арабия, на специално изградена арена с капацитет 15 хиляди места. Температурата беше под 20 градуса, но влажността на въздуха доближаваше 80%, което направи условията по-специфични и за двамата боксьори.   Тримата съдии дадоха абсолютно предимство на Джошуа и отсъдиха 118:110, 119:109 и 118:109 в полза на британеца. Победата е 23-а в кариерата на Джошуа, като той остава с едва една загуба на професионалния ринг. Едва за втори път британецът побеждава по точки. За Руис това беше 35-и професионален бой, като поражението е второ за него. И в първата си загуба от Джошузеф Паркър американецът загуби по точки. \"Първо трябва да благодаря на Господ. Човек като мен няма извинения, свикнал съм да нокаутирам, да печеля. След първия мач бях сигурен и си обещах, че трябва да се завърна отново и да покажа един майсторски клас. Исках да покажа, че можеш да удряш, без да бъдеш удрян. Уважавам много Анди като боксьор\", каза Джошуа след двубоя. Шампионът обеща да остане скромен, след като си върна поясите. \"Всичко е въпрос на подготовка. Това е най-важното в една кариера - да трупаш опит. Аз си взех поука, всеки може да го направи. Щом сме се били два пъти, можем да го направим и трети път\". Руис, който загуби, призна, че не е бил добре подготвен за двубоя, и отдаде поражението си на натрупаните килограми. \"Няма да се извинявам, защото Ей Джей беше по-добрият, това беше неговата вечер. Разиграваше ме отлично, движеше се, аз го гоних. Мислех, че с повече килограми ще удрям по-тежко, но се колебаех прекалено, комбинациите ми не влизаха. За третия мач ще бъда в най-добрата си форма, ще бъда по-отдаден, ще тренирам повече с екипа си\", каза Руис.      Джошуа започна пасивно, държейки дистанция, но благодарение на по-дългите си ръце и ръстовото си предимство водеше боя. Около 30 секунди преди края на първия рунд претендентът пласира дясно кроше, което не само че разклати Руис, но и отвори аркада под лявата вежда на шампиона. Във втората част Руис веднага скъси дистанцията и това му позволи да нанесе удари в главата на Джошуа. Американецът няколко пъти влезе в размяна и на свой ред отвори аркада, след като двамата боксьори сблъскаха главите си при един клинч. Правите удари на Руис бяха много опасни, най-вече от скоростта на ръцете му.  Двамата бяха по-пасивни в третата част въпреки някои прави удари, с които Джошуа отново проби гарда на съперника си. Агресията се завърна в четвъртия рунд, в който британецът нанесе тежък ъперкът с дясната ръка, докато Руис отговори с две десни крошета и скоростна комбинация в самия край на частта. Петият рунд беше за Джошуа, след като американецът опита да бъде по-близо до него и получи удари. Още в следващата част обаче Руис нанесе много тежко ляво кроше в главата на претендента, но и Джошуа отговори със същото.      В седмият двамата отново влязоха в размяна, но по-добрата тактическа постройка на Джошуа му даде предимство. Тежките удари между двамата продължиха и в осмия рунд, в който Руис пласира скоростна комбинация от ляво и дясно кроше, след което в самия край разклати претендента, но Джошуа много бързо влезе в клинч. С наближаването на последните рундове и двамата опитаха да притискат съперника, като Джошуа реализира отлична комбинация в главата на американеца от мексикански произход, но шампионът без проблеми остана на краката си. В 11-ия рунд Руис нямаше никакъв шанс да се доближи до съперника си, затова се хвърли вабанк в последната част. Американецът опита всичко, но само веднъж влезе в размяна, когато беше контриран. Във всеки друг момент Джошуа държеше дистанция и не се подведе, чакайки финалния гонг.     ", "date": "2019.12.08", "title": "Джошуа победи майсторски Анди Руис и си върна световните титли"}
{"url": "https://www.dnevnik.bg/sport/2019/12/08/4002611_snimka_na_denia_porednata_magicheska_vecher_na_mesi/", "text": "Лионел Меси показа шестата си \"Златна топка\" пред \"Камп ноу\" преди шампионатния мач на \"Барселона\" с \"Майорка\". Синовете на аржентинеца Тиаго, Матео и Чиро изнесоха трофея на терена преди началото на сблъсъка.", "date": "2019.12.08", "title": "Снимка на деня: Поредната магическа вечер на Меси"}
{"url": "https://www.dnevnik.bg/intervju/2019/12/08/4002442_miroslava_todorova_prekrachena_e_granicata_za/", "text": "                         – Смея да твърдя – осъзнавайки непопулярността на тезата като резултат от дългогодишното политическо дискредитиране на съда – че значителна част от съдийството в годините на прехода показа издръжливост, целенасоченост и задълбоченост за утвърждаване на разделението на властите, което е в основата на успешната правова държава. Всички съществени реформи в областта на защитата на основните права и за предвиждане на гаранции за справедлив съдебен процес бяха дефинирани и проведени с участието на съдии. В това число включвам и защитата на концепцията за разделяне на административното управление на съдилищата от това на прокуратурите във Висшия съдебен съвет (ВСС) и правилата за съдийско самоуправление като контрапункт и противотежест на механизмите за възпроизводство на съдебна номенклатура, която представлява еднакво благоприятна среда и за нечовешко бюрократизиране на институцията, и за властова корупция. В този смисъл не става въпрос за малцина съдии. Напоследък забелязвам, че актуалният етап на дългогодишния щурм срещу съдебната независимост идва и от политическото популяризиране на невярната теза, че незначително малцинство пречи за пълната победа на съешаването на трите власти, респективно на овладяването на съда от оперативната власт. Публикуването на личните ми данни създаде впечатление за пореден епизод на индивидуален тормоз с широкоспектърно послание към всички останали съдии, които дръзват. Това налага Инспекторатът към Висшия съдебен съвет ясно да обясни какво се е случило и да обоснове защо са предприети тези тежки дисциплинарни наказания на служители. Без да имаме информация, можем само да спекулираме, а ниското доверие в Инспектората към ВСС предпоставя и разгръщане на съмнения, че уволненията на редови служители за технически действия са предприети, за да се отклони вниманието от основния проблем. – Като съдия – заради разделението на властите – не мога да коментирам конкретните партийни номинации. Номинирането на действащия главен прокурор обаче може да се разглежда и като част от големия проблем за прозрачността на подбора, извършван от парламентарните партии, на кандидати за висши държавни длъжности от средите на съдебната власт. Поради това е въпрос, който непосредствено засяга независимостта на съдебната власт – и не само е допустимо, но е и наложително да го обсъждаме. Когато действащ магистрат е удостоен с вниманието на политическа партия, която го номинира за пост извън съдебната власт, например за председател на КПКОНПИ или за член на ВСС от парламентарната квота, се изисква не само този избор да бъде защитен на основата на професионалните качества на кандидата, но и да бъде изяснен пътят, по който съответната партия е взела решение за номинацията. Съдебната власт трябва да поддържа здравословна дистанция от политическите власти, поради което поначало магистратите не би следвало да бъдат добре познати нито на депутатите, нито на министрите. Процесът за номиниране ще бъде легитимен, тоест принципите на правовата държава ще бъдат защитени, ако бъде изнесена изчерпателна информация за това кой, кога и защо е предложил кандидата от съдебната власт на партийно обсъждане; кога и при какви обстоятелства са били провеждани предварителните разговори с него; какви проверки и анализи са били извършени върху професионалната му компетентност и нравственост, за да се прецени, че те са адекватните на съответната длъжност или функция. В демократичните държави този процес е прозрачен от самото начало, като за повишаване на доверието в резултата се осигурява участието на съответните професионални общности – например чрез предварително предлагане на списък с изявени личности и професионални авторитети, от кръга на които може да бъде направен убедително обоснован избор. Така се разсейват и нездравословните съмнения, че подборът е станал на тъмно и е въпрос на индивидуални връзки, или пък представлява зле прикрита форма на властова корупция – магистратът се \"награждава\" с високо назначение, защото е бил удобен или услужлив към властта. Иначе казано – защото отношенията между него и тези, които го номинират, са накърнили независимостта на съдебната власт, а оттам и конституционния принцип на разделение на властите и върховенството на правото. Всичко казано е приложимо с още по-голяма сила за политическата кариера на настоящия главен прокурор. След като прокуратурата по конституционен модел е част от съдебната власт, тя трябва да бъде точно толкова отдалечена от управляващите, колкото е съдът. При това положение е непонятна заявената от министър-председателя в телевизионно интервю от тази седмица осведоменост за личностните качества на настоящия и на следващия главен прокурор. Навярно помните – г-н Борисов каза, че г-н Цацаров много е чел и в диспут с всеки един от своите опоненти щял да победи, а г-н Гешев бил израснал в оперативната работа и бил много по-добър в оперативната дейност. Независимата съдебна власт не предполага подобна форма на близост и опознаване на прокурори с министър-председателя. Независимата съдебна власт изключва и всякакви разговори от типа \"Ти си го избра\" или предварителни консултации на съдии и прокурори с министър-председателя преди избор на ВСС за високи административни позиции.      В сегашния случай непрозрачността на процеса, по който вносителите са стигнали до идеята да номинират настоящия главен прокурор за председател на КПКОНПИ, се засилва и от това, че до последния момент номинацията беше държана в тайна. След избора на г-н Гешев за главен прокурор, в отговор на журналистически въпрос г-н Цацаров отрече да му е предлагано да бъде номиниран за председател на КПКОНПИ, въпреки че вече течеше срокът за номинации. Непрозрачността на процедурата създава и усещане за предрешеност, на което всъщност реагират и петте неправителствени организации. Те отказаха да зададат въпроси към кандидатите за поста, защото така биха придали формална легитимност на процедурата и биха затвърдили невярната представа в публиката, че отговорите на кандидатите биха имали значение за крайното гласуване. – Все по-примитивните прийоми на технологията за насаждане на страх имат една положителна последица – лесно се разчитат, поради което все повече хора се ориентират в безпрецедентната ситуация. Това е част от гражданското съзряване на българското общество и е безусловно полезно. Няма друг път за възникване на активно и отговорно гражданство освен този, почерпен от собствения опит, осмислен през собствените ни способности и минало. А ситуацията наистина е безпрецедентна и до голяма степен зловеща. Когато се набира подкрепа на избора на главен прокурор, в която участват осъждани граждани или физически силни млади мъже, които очевидно не показват никаква осведоменост за естеството на избора или за функционирането на съдебната власт и на прокуратурата в частност, очевидно е възникнал сериозен проблем с националната сигурност, за който честно трябва да си дадем сметка. Същевременно опасността за държавата се засилва от факта, че прокуратурата, която е конституционната институция, овластена да ръководи борбата с престъпността, не показа никакво притеснение от облика на подкрепата за номинирания кандидат за главен прокурор – както преди това не реагира адекватно, когато физически здрави мъже носеха животински глави пред сградата на ВСС или разлепиха некролози приживе на член на ВСС от прокурорската квота. Ако политическата система отказва честно да си даде сметка за тънката граница или прекрачената граница за мафиотизиране на институциите и да поеме отговорност, това означава, че съзнателно се възползва от състоянието на прокуратурата и че прокуратурата е такава, каквато устройва управляващите. – По отношение на участието на министър-председателя в избора на председател на ВКС трябва да се произнесе достатъчно ясно и категорично ВСС, защото нему е възложена отговорността да брани съдебната независимост. Това признание на г-н Борисов не може да бъде разгледано извън хода на събитията досега, като се започне от избора на предишния главен прокурор, чието име като фаворит на правителството беше публично известно месеци предварително и беше разпространена информация, че докато е бил председател на съд, г-н Цацаров е награждаван от МВР и е чел в нарушение на Закона за съдебната власт делото по обвинение за клевета срещу вътрешния министър, което е изискал от долустоящия съд. След това е необходимо да продължим със спомена за станалия публично известен разговор на г-н Борисов с г-н Кокинов, градски прокурор на София, в който г-н Кокинов казва емблематичната реплика \"Ти си го избра\" по повод г-н Цацаров. Г-н Кокинов беше дисциплинарно наказан с освобождаване от длъжност, но не беше извършено разследване за възможностите на г-н Борисов да влияе при избора на главен прокурор и апелативен прокурор на София, с каквато цел г-н Кокинов беше отишъл при него, видно от записа. И това не е всичко, налага се да продължим с получения от г-н Панов SMS от министър-председателя по време на заседание на ВСС и с друг публично разпространен разговор между съдиите Ченалова и Янева, в който се коментират възможностите на министър-председателя да настоява главният прокурор да \"опраска\" съдия. И това не е краят. Необходимо е да продължим с признанията на бившите председатели на Софийския апелативен съд и Софийския районен съд г-н Пенгезов и г-н Лалов за влиянието на г-н Пеевски върху назначенията и да стигнем до изпуснатата реплика от г-н Цацаров към председателя на ВКС, че изборите на тримата големи се предхождат от посещения в други две сгради. В този контекст телевизионното изказване на г-н Борисов от тази седмица се вписва като логично продължение. Всичко това придава допълнителна сериозна легитимация на предприетата инициатива от президента за дискутиране на конституционни изменения в модела на съдебната власт. Ситуацията е нетърпима, но има законодателни средства за нейното преодоляване. Министър-председателят изрази готовност да се съобрази с препоръките на Венецианската комисия и изложи своя предварителна трактовка в какво ще се изразят те. Разумно е да приемем, че по същество докладът на Венецианската комисия поставя естественото начало на следващия етап от дискусията. – Държавата е такава, каквато ние я конструираме – със способността ни за труд, постоянство и съпротива. Демократичните институти – независимостта на съда, автентичният политически плурализъм и свободата на медиите, изискват дългогодишни усилия. Няма място за самобичуване. Навсякъде е отнело време, никъде не е било лесно, нито е минало без конфликти и противоборство. Така че предлагам да не губим време за това, а да се съсредоточим върху ясното дефиниране на възможните и желани конституционни промени.", "date": "2019.12.08", "title": "Съдия Мирослава Тодорова: Все по-примитивно се насажда страх"}
{"url": "https://www.dnevnik.bg/analizi/2019/12/08/4002508_promishlenost_i_informacionni_tehnologii_koi_oblasti/", "text": "                         През последната седмица бяха публикувани данните по области за 2018 г. от годишната статистика на заетостта и разходите за труд. Тази статистика е особено интересна, тъй като тя идва от отчетите на компаниите и съответно е изчерпателна, за разлика от наблюдението на работната сила например, което е извадково проучване. Общата картина за 2018 г. е известна – наетите лица съвсем леко се увеличават и вече са около 2,32 млн. души, а средната заплата в страната нараства с над 10%. През 2018 г. средното възнаграждение у нас варира от 752 лв. в област Благоевград до 1586 лв. в столицата София. Разбивката по сектори и по области обаче е достъпна едва сега и е особено интересна. Важен фокус е преработващата промишлеността, в която традиционно са над 1/5 от наетите в страната. Това е сектор, в който след големия спад през 2008-2010 г. (от 600 на 500 хил. наети лица) на пръв поглед няма големи промени – от 2010 г. насам наетите хора са сравнително постоянен брой, като за 2017 и 2018 г. все пак достигнаха 520 хил. Голямата промяна обаче е вътре в самата промишленост – като производството на облекла и мебели (добавената стойност в тези сектори е 6-8 хил. евро на нает), за сметка на ръст в производството на електрически съоръжения, машини и оборудване, компютърна техника, автомобили и превозни средства (добавена стойност от 15-20 хил. евро на нает). Именно затова през последните 7-8 години говорим за трансформация на промишлеността, а не толкова за ръст от гледна точка на броя наети работници. Областната разбивка в промишлеността показва къде динамиката е по-ясно изразена. Макар през 2018 г. в промишлеността да работят почти 100 хил. по-малко спрямо 2008 г., някои области не само не са изгубили, но дори са спечелили наети лица.В област София, Пловдив, Смолян и Ямбол през 2018 г. има повече наети в промишлеността спрямо 2008 г., в Търговище и Кърджали са на практика без промяна спрямо 2008 г. Докато Пловдив беше лидер по трупане на нови наети в промишлеността през 2016 и 2017 г., през 2018 г. на преден план излизат София-столица и заобикалящите я индустриални зони на територията на област София, както и областите Пазарджик и Хасково. Лидер за 2018 г. е именно Хасково с ръст от 7% (+1 000 наети) само за една година. в промишлеността. По отношение на заплатите добрата новина е, че вече в почти всички области заплатите в преработващата промишленост изпреварват средната за областта. През 2013 г. например – годината след която промишлеността започва леко да увеличава броя на наетите лица в повече от половината области, в това число всички в Южния централен район, средната заплата в промишлеността изостава (с 10-15%) от средната за областта. През 2018 г. в над 20 области, в това число всички в Южния централен район, заплатите в преработващата промишленост изпреварват средната за областта. Видимо трансформацията на родната промишленост към сектори с по-висока добавена стойност вече води и до по-високо заплащане. Логично е този процес да продължи и постепенно квалифицираният труд в завода да печели повече спрямо много от другите алтернативи – било то сезонна работа в чужбина или на морето, селскостопански труд и т.н. Нека сега погледнем към най-динамичния сектор – информационни и комуникационни технологии (ИТ), през 2018 г. той създава най-много работни места (+4593 наети), а Към това можем да прибавим и сектора на професионалните дейности (+2083 наети), където попада аутсорсингът и заплатите са 1,6 пъти над тези в преработващата промишленост. В тези сектори обаче София е абсолютен лидер – ръстът на наетите в ИКТ сектора в столицата за 2018 г. е 3929 души, на следващо място е Пловдив с ръст от 400 души и Варна с 261 души. Всички други имат пренебрежим ръст или дори спад. Общо наетите в ИКТ сектора през 2018 г. в тези три водещи области се разделят така: София – 79 050 наети, Пловдив – 4409 наети и Варна – 3796 души. Следващите области по тежест в ИТ сектора са Бургас (1230 наети), Русе (890 наети), Велико Търново (830 наети) и Стара Загора (695 наети) не регистрират осезаем ръст на наетите през 2018 г. В тези градове има изпреварващ ръст на заплатите в ИТ сектора, което показва положителна динамика, но все още липсва отчетливият ръст в наетите, който например се наблюдава в Пловдив в последните 4-5 години. Общата картина в тези два сектора е, че преработващата промишленост има по-ясно изразен регионален характер, като Южният централен район дърпа напред – първо с София и индустриалните зони около столицата също показват много добра динамика през 2018 г. В ИТ сектора столицата продължава да е абсолютен лидер, което дърпа и заплатите нагоре. Единствено Варна и Пловдив успяват за поредна година да имат осезаем ръст в наетите в информационните технологии и това дава своя ефект върху заплатите. Вторичните центрове като Бургас, Русе и Велико Търново все още не успяват да се закачат отчетливо за динамиката на ИТ сектора. Потенциалът обаче го има – подкрепен и от различни новини през текущата 2019 г., така че би било напълно очаквано да видим раздвижване в най-кратки рокове.", "date": "2019.12.08", "title": "Промишленост и информационни технологии – кои области дръпнаха напред"}
{"url": "https://www.dnevnik.bg/sviat/2019/12/08/4002218_poveche_bulgari_smiatat_kitai_a_ne_sasht_za_vodeshtata/", "text": "Повече хора в България смятат, че Китай е водещата икономическа сила в света, отколкото са смятащите, че това са Съединените щати. Това сочат  данни от проучване на \"Пю рисърч център\" . В публикуваните резултати въпросът \"Коя от следните мислите, че е днес водещата икономическа сила в света - САЩ, Китай, Япония или страните от ЕС?\" е само част от изследването. Той показва, че сред анкетираните страни в Източна Европа (Румъния, Молдова и Западните Балкани не са включени), както и в Италия, преобладаващият отговор е САЩ. От анкетираните европейски държави (голяма част от ЕС)  . Такъв отговор, освен Великобритания, Франция, Германия, Испания и Швеция, е дала и Чехия. Същият е изборът на анкетираните в Русия, а извън континента - в Канада, Индонезия и Австралия. В Полша, Литва, Словакия, Унгария, Украйна, Гърция и Турция даденият отговор е \"САЩ\". Това прави България   именно Китай. Все пак в повечето останали държави, включени в проучването, САЩ преобладават като отговор. Списъкът включва и Мексико, Бразилия, Аржентина, Тунис, Нигерия, Кения, Южна Африка, Израел, Индия, Япония, Южна Корея и Филипините. Единствено в Ливан равен брой респонденти са посочили САЩ и Китай. Изследването обхваща 38 426 души в 34 страни и е осъществено между 13 май и 2 октомври 2019 г. Кой избира Китай, САЩ, Европа и Япония В България разбивката на отговорите (която не включва \"Не зная\" и част от възможностите с по-нисък резултат) сочи, че  , попитани коя е водещата икономическа сила. Следват САЩ с 30%, Европейският съюз - с 9% и Япония - с 5 на сто. В Евроба обаче има редица страни, които много по-недвусмислено са гласували за Китай - Герчавия (53%), Холандия (49%), Франция (48%), Чехия (41%) и други. В Германия са най-малкият дял европейци, избрали САЩ (24 на сто). Само в Европа резултатът на Китай е толкова висок. В Гърция (45%), Италия (43%), Полша (43%) и Литва (42 на сто) са и най-големите в Европа проценти за САЩ. ЕС е определян като водеща икономическа сила от 15% от холандците и литовците, 14% от германците и по 13 на сто от словаците и поляците (същият е делът на турците) и едва 3% от италианците. Във Великобритания, която е на път да напусне ЕС, така са отговорили 10 на сто. В Литва и Испания по 10 на сто са посочили Япония, за която най-високите проценти в цялата анкета са от Филипините (25%) и Индонезия (22%). Новото изследване показва, че   на икономическата позиция на Китай. Хората в общи линии гледат на растящата икономика на Китай като на добро нещо за страната си и вярват, че Китай има преобладаващо положително влияние върху икономическите въпроси на страната\". Дори в страните, които приветстват икономическия растеж на Китай,  . Освен това съседите на Китай, а и като цяло страните от Азиатско-тихоокеанския район, са склонни да гледат с лошо око както на икономическия, така и на военния възход на най-многолюдната държава. Същите държави в по-голяма степен от много други са склонни да гледат положително на американското икономическо влияние. От Тунис, Ливан и Нигерия до Мексико преобладава мнението, че както нарастващата икономика, така и инвестициите от Китай са нещо положително. В Нигерия например с \"да\" са отговорили съответно 83 и 82%, в Израел - 61 и 60 на сто. В развитите страни (от които, както сочат данните, голяма част в Европа смятат Китай за по-голямата икономическа сила) същевременно одобрението за Китай е по-слабо и това се отнася за държави, за които са по-важни човешките права и ниската толерантност за корупцията. Сред изследваните 34 държави, посочва \"Пю\", тенденцията е мнозинствата в държавите да смятат, че както САЩ, така и Китай имат значително влияние върху икономическите им условия. \"Но когато се оценява това влияние, повече хора казват, че (влиянието) на Китай е положително, отколкото казващите същото за САЩ.\" Налага се и изводът, че държавите, които посочват САЩ като водеща икономика, предпочитат връзките с тях, отколкото с Китай (България обаче не е посочена в конкретната графика на \"Пю\"). Доволните и недоволните от икономиката Едновременно с това, \"когато се говори за страните, които са най-голяма заплаха... както САЩ, така и Китай изникват като основна причина за притеснение сред изследваните страни,\" макар данните да варират по региони - САЩ са по-голяма заплаха в Близкия изток и Северна Африка, а Китай - в Азиатско-тихоокеанския регион. \"Положителното\" и \"отрицателното\" отношение към Китай варират - при медианно одобрение 40% (стойността, от която половината страни числото е по-малко, в другата половина по-голямо) и неодобрение 41 на сто контрастите между отделните страни могат да са големи. Одобрението сред българите, споменато вече в предишно изследване на \"Пю\",  е 55 на сто . Ново в настоящото проучване е установената връзка между търговията с Китай и отношението към него - \"по-големият процент на вноса от Китай е свързан с по-отрицателни възгледи за Китай\". Фактор за положителни възгледи спрямо Китай е по-голямото удовлетворение от собствената икономика. Разликата  не е толкова голяма в България , но и тук 52% от недоволните от икономиката и 62 на сто от доволните гледат благосклонно на Китай. Слабо обаче е доверието към китайския президент Си Цзинпин (медианната стойност на смятащите, че могат да му се доверят за правилно решение, е 29 на сто, докато тези, у които липсва такова доверие, са 45 на сто). В САЩ, Канада и Западна Европа над половината от респондентите са отговорили, че му нямат доверие, но резултатите му са по-добри на юг от Сахара и в някои от изследваните близкоизточни държави.", "date": "2019.12.08", "title": "Повече българи смятат Китай, а не САЩ за водещата икономическа сила"}
{"url": "https://www.dnevnik.bg/evropa/2019/12/08/3997520_mariia_arena_evrodeputat_triabva_poveche_kreativnost/", "text": "През 1989 г. във времена на големи политически и икономически промени Конвенцията за правата на детето беше приета от Общото събрание на ООН. Тя се превърна в най-широко ратифицирания договор в областта на правата на човека в историята, а приемането ѝ беше стимул за въвеждането множество закони за защита на децата. И все пак, въпреки напредъка по ред показатели, обещанията в Конвенцията, още не са изпълнени за милиони деца по света. \"Дневник\" разговаря с евродепутата Мария Арена (Белгия/ Прогресивен алианс на социалистите и демократите) за постиженията и предизвикателствата на 30-ата годишнина от Конвенцията на ООН за правата на детето. Предизвикателствата За Арена предизвикателствата пред децата са различни според това в коя част на света се намират. Първото предизвикателство за европейските деца е борбата с  . \"Имаме 25 млн. души деца наистина близо до нивото на бедността. Не можем да приемем тази ситуация. Ние сме в богат регион, дори и някои части да са по-бедни от други. Трябва да сме солидарни с тези деца\", допълни тя, обяснявайки, че нейната група в Европейския парламент, Социалисти и демократи, иска в бюджета на ЕС да присъства т.нар. детска гаранция - пари, давани от Европа на държавите членки, за да се справят с проблема с детската бедност. По думите ѝ в Европа освен това трябва да се работи за \" \" и всички ИТ въпроси, защото много деца са свързани с информационните технологии, но не знаят точно как да се справят, как да се защитят, например от сексуалния тормоз в различни социални медии. \"Трябва да защитим децата в тяхната уязвимост по отношение на новите технологии\", допълни Арена. Като трето предизвикателство тя посочи ситуацията с  : \"Става въпрос за изчезването на деца мигранти, пристигащи в Европа. Не знаем къде са те, не знаем кой се занимава с тези деца, но те просто изчезват, когато пристигнат в Европа\".      За децата по света отбеляза, че когато работи с партньорски страни, ЕС трябва да предприеме мерки по отношение на  : \"Не можем да приемем например търговско споразумение със страна, където децата работят. Това, което трябва да направим, е не просто да забраним детския труд... Трябва да помогнем на родителите да печелят повече пари. Ако просто забраните детския труд, правите родителите по-бедни. Трябва да гарантираме, че децата не работят, но и заплати за родителите, да им дадем възможност да изпратят децата си на училище например\". Второто нещо, за което ЕС трябва да положи усилия, според Арена е   на младите момичета, \"защото когато има ранни бракове, има и ранни бременности и това е причина за смъртност сред младите момичета\". Третото е как да се защитят децата в   - как е възможно да им се помогне и да се предостави хуманитарна помощ. Постиженията Като едно от основните подобрения за децата Мария Арена посочи, че бедността по света сред тях намалява, подчертавайки все пак, че в Европа има в някои региони и категории с по-високо ниво на бедност. \"Дори и да има подобрение като цяло за децата, можем да видим в части по света, че те страдат повече отпреди. Подобрението е по-малко бедност, повече образование, повече достъп до здравни услуги... Но в някои части, в някои страни, в някои специфични ситуации, децата страдат повече от преди\", допълни тя. Необходимите подобрения В навечерието на годишнината често се чуваха коментари, че Конвенцията трябва да бъде модернизирана. Попитана дали споделя това мнение и ако да, какви са необходимите подобрения, Арена изтъкна, че в момента има нови предизвикателства. Например, обясни евродепутатът, в тази конвенция отсъства ефектът на околната среда, климатичните промени и децата. \"В Европа все повече деца живеят в замърсени райони... Трябва да защитим децата от тази нездравословна среда. Това е новото поколение и не искам ние да сме отговорни за болести сред тях в бъдеще\". \"Няма нищо за  . Това е основният въпрос, който според мен трябва да добавим в документа. Същото се отнася за климатичните промени. Имаме много райони по света, страдащи от климатичните промени, и децата са най-потърпевши. Трябва да се работи по това. Как климатичните промени влияят на бъдещето на децата\", допълни Арена. Ромските деца  Попитана какви добри практики и примери може да сподели за включване на ромите в ранното образование, тя обясни, че докато е била министър на образованието в Белгия, там се е водила дискусия по въпроса за ромите. \"И не само за тях. Има различни дискриминирани общности. Мисля, че ромите са дискриминирани не само в България, а в цяла Европа. Трябва да имаме позитивни действия към общността. Да разберем какво се случва в тази общност и да предложим услуга, която може да бъде приета от общността. Ние гледаме на образованието така: това е основното течение и трябва да влезете в него.  за тези хора, които не влизат в основното течение. Образованието не е достатъчно креативно, за да работи с хората, които са настрани. На тези хора трябва да предложим нещо друго. Да предприемем позитивни действия\", обясни евродепутатът. \"Как е възможно да се вземе предвид многообразието в общността? Как е възможно например да се работи с хора, които не стоят на едно и също място една година? Възможно ли е да има  , които да ходят в общността и да разясняват там какво е образованието. Важно е не само да се налага начинът на учене, а да се вдъхне доверие на общността в образователната система. Това е нещо трудно, трябва да се инвестират пари\", допълни Мария Арена. Според нея трябва да се отиде в тези общности и да се каже: \"Можете да ни имате доверие, можете да оставите детето си на училище, защото ние ще се грижим за него\". Второ важно нещо по думите ѝ е да не се искат пари от тази общност, \"защото видяхме, че много от тях нямат пари\". Понякога, ако предложите обяд на децата, това е начин да се привлече тази общност, смята Арена и допълва: \"Колкото по-рано включите детето си в социална среда с многообразие, толкова по-добре е за него. Но трябва да гарантираме на родителите, че може да имат  . Ако си мислят, че за децата се грижат по-добре в семейството, отколкото в училище, те предпочитат да оставят детето в семейството\". Не работят и не учат На въпроса как може да се реши проблемът с т.нар. NEET (млади хора извън системите на заетост, образование или обучение) тя обясни, че се е взело решение на европейско ниво да има  \"младежка гаранция\" . Тя има за цел да се дадат възможности на младите хора, които не са завършили, да им се каже: \"Може би ви е било трудно в училище, но е възможно да получите професионално обучение, обучение в компания, работа\". \"Всеки е различен в образователния процес. Не трябва да виним хората, които изпитват трудности в образованието. Трябва да им помогнем\", допълни евродепутатът, подчертавайки, че образованието не е европейска, а е национална компетентност. Отбеляза, че има идея този въпрос да се вземе предвид в  европейския семестър , свързан с бюджетната ситуация в страните и с националните реформи, като в съветите, идващи от Европейската комисия, първо да има  . \"Важно е да се знае колко инвестира страната в образование и да можем, ако има много високо ниво на безработица сред младите хора, да отправим препоръка към дадена страна и да кажем - внимавайте, нямате достатъчно пари за образователната система\". Това ще е само препоръка, която няма да е задължителна, но според Арена е важно да има някаква хармонизация на тези препоръки и да се сравнява например България с Германия или с италианската система, да се каже коя е най-ефективната система що се отнася до образованието.", "date": "2019.12.08", "title": "Мария Арена, евродепутат: Трябва повече креативност за включване на ромите в образованието"}
{"url": "https://www.dnevnik.bg/sport/2019/12/08/4002633_fotogaleriia_zavrushtaneto_na_antuni_djoshua_na_trona/", "text": "Антъни Джошуа си  , побеждавайки по точки Анди Руис в реванша между двамата, наречен Сблъсъка в дюните. Поясите на Световната боксова асоциация (WBA), Международната боксова федерация (IBF), Световната боксова организация (WBO) и Международната боксова организация (IBO) останаха притежание на Руис едва шест месеца, който  .", "date": "2019.12.08", "title": "Фотогалерия: Завръщането на Антъни Джошуа на трона на световния бокс"}
{"url": "https://www.dnevnik.bg/hrana_i_napitki/2019/12/08/3999848_banica_s_lokum/", "text": "                           Оформете корите за баница на широки 5 см ленти, намажете със захарен сироп с помощта на четка и поръсете с пудра захар. Изпечете за 6 минути на 150˚C, придавайки им извита форма. Три минути преди да извадите от фурната, поставете локума на тавата за печене. За крема смесете сметаната, жълтъците, захарта, царевичното нишесте в купа и поставете на водна баня. Разбърквайте, докато се сгъсти. Изсипете сместа върху шоколада, маслото и вътрешността от ванилената шушулка. Охладете и налейте в сладкарски пош. За сладоледа смесете сметаната, глюкозата и меда в касерол и оставете да заври. Отстранете от котлона и бавно прибавяйте киселото мляко. Добавете лимонов сок и сол, охладете и сложете сместа в машина за сладолед. В пластмасова кутия смесете захарния сироп, лимоновия сок, ментата и горските плодове (боровинки, къпини, ягоди, малини). Изсипете течния азот върху плодовете и разбърквайте с дървена лъжица, докато замръзнат напълно. Сложете в торбичка и ги счукайте на трохи. Съхранявайте във фризер. За сервиране поставете сладкарския крем на няколко точки в чинията и върху него сложете корите за баница. Между тях поставете сладоледа от мед и кисело мляко и локума. Разпръскайте замразените плодове с лъжица. Завършете с пъпки от роза, листа мента и пчелен прашец. кори за баница пудра захар захарен сироп локум розови пъпки, мента и пчелен прашец за декорация 1 л животинска готварска сметана (35% масленост) 200 г жълтък 150 г захар 20 г царевично нишесте 150 г бял шоколад 100 г масло 1 шушулка ванилия 250 г пълномаслена сметана 200 г медена пита 500 г кисело мляко 100 г глюкоза 15 мл лимонов сок 1 г сол 50 г захарен сироп 30 мл лимонов сок 5 г мента 300 г горски плодове (боровинки, къпини, ягоди, малини) течен азот", "date": "2019.12.08", "title": "Баница с локум"}
{"url": "https://www.dnevnik.bg/sport/2019/12/08/4002638_skorostnoto_spuskane_na_beat_foic_na_pistata_hishtnite/", "text": "Швейцарецът Беат Фойц спечели спускането в Бийвър крийк от  Световната купа по ски алпийски дисциплини . Световният шампион от 2017 г. завърши с време 1:12.98 по скъсеното трасе в американския курорт. Промяната беше наложена заради силните ветрове в горната част на пистата \"Хищните птици\". Фойц взе 12-а победа в Световната купа и общо девета в спускане. Това беше юбилеен 30-и подиум за швейцареца в скоростната дисциплина. Второто място поделиха Йоан Клари и Винсент Крихмайер, които изостанаха на 41 стотни. При дамите се проведе второ спускане в канадския зимен център Лейк Луис. Победата грабна австрийката Никол Шмидхофер, следвана от Микаела Шифрин и Франческа Марсалия.", "date": "2019.12.08", "title": ""}
{"url": "https://www.dnevnik.bg/photos/2019/12/08/4002618_snimka_na_denia_kolko_struva_edin_banan/", "text": "Истински банан, залепен с тиксо за стена, е продаден на изложението Art Basel в Маями. Творбата е създадена в три екземпляра, като първите два бяха продадени за 120 хил. долара, а третият, като последна бройка в света, се предлага за 150 хил. долара, съобщава Си Ен Ен. Творбата е на съвременния творец Маурицио Кателан и носи името \"Комикът\". Авторът стана популярен покрай златната тоалетна \"Америка\" от 18-каратово злато на стойност около 6 млн. долара.", "date": "2019.12.08", "title": "Снимка на деня: Колко струва един банан"}
{"url": "https://www.dnevnik.bg/sport/2019/12/08/4002641_domuschiev_poiska_vuvejdane_na_videopovtoreniia_v/", "text": "Собственикът на \"Лудогорец\" и член на Изпълнителния комитет на Българския футболен съюз (БФС) Кирил Домусчиев обяви, че въвеждане на системата за видеоповторения (VAR) ще бъде полезна за българския футбол. Реакцията му дойде след  двубоя на шампионите с \"Черно море\"  в събота, в който гол в края на Клаудиу Кешеру не беше признат заради нарушение срещу вратаря на гостите от Варна. \"Снощи гледах мача \"Манчестър сити\" - \"Манчестър юнайтед\" и си мисля колко полезен ще е ВАР за българското първенство. Тогава няма да има клубове, които са ощетявани от \"Кабаковците\"! Няма да има и сълзи в очите на футболисти и треньори. Докато съм член на Изпълкома, ще настоявам за ВАР на всички стадиони в България. Нека футболът възтържествува\", написа Домусчиев във \"Фейсбук\". След срещата шампионите имаха претенции към рефера Георги Кабаков, който беше обвинен в тенденциозно съдийство. От \"Лудогорец\" претендираха не само за отменен гол, но и за неотсъдена дузпа заради игра с ръка на футболист на \"Черно море\". Изпълнителният директор на клуба Ангел Петричев дори поиска Кабаков повече да не ръководи срещи на отбора. \"Не искаме повече Кабаков за съдия в мачове на \"Лудогорец\". Виждаме тенденциозност в отсъжданията му вече в няколко поредни мача срещу нашия отбор и поради тази причина и в интерес на феърплея бихме искали повече да не ръководи наши двубои\", каза Петричев.     ", "date": "2019.12.08", "title": "Домусчиев поиска въвеждане на видеоповторения в българското първенство"}
{"url": "https://www.dnevnik.bg/sport/2019/12/08/4002643_nie_idvame_na_red_-_menidjurut_na_kubrat_pulev_e/", "text": "                         Това каза мениджърът на Кубрат Пулев Ивайло Гоцев след  победата на Антъни Джошуа над Анди Руис . В събота вечерта британецът си върна световните титли в тежка категория след победа по точки и категорично съдийско отсъждане в своя полза в Саудитска Арабия. Според Гоцев няма шанс Джошуа да се бие още веднъж с Руис или да има обединителен двубой за всички пояси. \"В този мач беше тъжно да гледаме разликата в категориите на двамата, но сега Антъни Джошуа има противник, когото може да погледне очи в очи - това е Кубрат Пулев и ние сме много радостни. Двамата са със сходна физика, изглеждат добре и всички ще са доволни отново да ги видят да се гледат един срещу друг\", каза Гоцев пред \"Диема Спорт\". Според мениджъра на Пулев българският боксьор веднага започва да готви тактиката си за сблъсък със световния шампион. Според правилата Джошуа трябва да защитава пояса на Международната боксова федерация (IBF) до края на май. \"Тази среща завърши добре за бизнеса - пак имаме лицето на бокса – Антъни Джошуа, който се боксира брилянтно и така изглежда. Направи бой, който трябва да спечели на всяка цена\". Пулев също коментира изминалата среща, поздравявайки Джошуа в \"Туитър\". \"Искам да поздравя Ей Джей и Еди за това, че си върнаха титлата, и очаквам с нетърпение да срещна Ей Джей в следващия мач, както IBF разпореди. Резултатът този път ще е различен, гарантирам го\", написа Пулев. Българинът трябваше да се изправи срещу Джошуа през 2017 г. в Кардиф, но тогава получи контузия на гръден мускул и се отказа в последния моомент. Веднага след двубоя в Саудитска Арабия обаче и другата версия Световна боксова организация (WBO) поиска в рамките на 180 дни Джошуа да защити пояса. Официален претедент на WBO е украинецът Александър Усик, който се качи в най-тежката категория. Джошуа държи и други два пояса - Световна боксова асоциация (WBA), както и Международна боксова организация (IBO), който обаче не е считан за един от най-престижните.", "date": "2019.12.08", "title": "Ние идваме наред - мениджърът на Кубрат Пулев е сигурен в мач срещу Джошуа"}
{"url": "https://www.dnevnik.bg/sviat/2019/12/08/4002639_prezidentut_na_arjentina_smenia_politikata_na_ikonomii/", "text": "Новоизбраният президент на Аржентина Алберто Фернандес представи кабинета си и новия ръководител на централната банка. Той направи това броени дни преди да встъпи в длъжност на фона на икономически застой, нарастващи страхове за държавния дълг и болезнена инфлация, предаде \"Ройтерс\", цитирана от БТА. Фернандес назначи за министър на икономиката 37-годишния Мартин Гусман, който ще трябва да помогне в преговорите с международните кредитори и Международния валутен фонд за преструктуриране на дълг, възлизащ на около 100 милиарда долара. Кабинетът и изборът за ключовия икономически пост са израз на рязкото пренасочване от политиката на икономии, водена от досегашния държавен глава Маурисио Макри. Те подчертават и балансиращия подход на новия лидер на южноафриканската страна, които се стреми да отговори на различните искания на перонистката коалиция, отбелязва \"Ройтерс\". Гусман, млад представител на академичните среди и протеже на нобеловия лауреат Джоузеф Стиглиц, е експерт по дългово преструктуриране, но има малко практика в политиката, допълва агенцията. Фернандес назначи и не много популярния икономист Мигел Анхел Песе за шеф на аржентинската централна банка. Песе по-рано критикуваше традиционния подход на централната банка при управлението на Макри, който във вторник ще предаде властта на Фернандес.", "date": "2019.12.08", "title": "Президентът на Аржентина сменя политиката на икономии"}
{"url": "https://www.dnevnik.bg/detski_dnevnik/2019/12/08/4000843_izleze_produljenieto_na_prikjucheniiata_na_motovete/", "text": "Авторите на любимата поредица на хиляди български деца \"Приключенията на мотовете\" ще зарадват читателите си с нова книга. Дългоочакваното продължение \"Вълшебникът се смее последен\" (изд. \"Мармот\") от Радостина Николова и Андрей Михов разказва за последната, решаваща битка между мотовете и злите им братовчеди модовете, а илюстрациите отново са дело на Мелина-Елина Бондокова, съобщиха от издателството. Много години след последната им среща враждата между двата пухкави рода почти е забравена, но любопитството на порасналата принцеса Магу отново става повод легендата да напомни за себе си. Непредвидената намеса на един малко непохватен, но добър по душа, вълшебник променя плановете на враждуващи армии и изпраща предводителите им Мукс и Мрън на неочаквано пътешествие. Дали неохотните другари ще успеят да загърбят различията си и да се справят с мисията си? Мотовете се появиха на книжния пазар през 2013 г. и бързо превзеха сърцата на читатели от всички възрасти. Малките пухкави същества живеят в гардеробите ни и са невидими за човешкото око, но винаги се грижат за нас – помагат ни да сме щастливи, да прекарваме повече време с близките си, грижат се за природата и животните. \"Когато обсъждахме с Ради какво да се случва в четвъртата част на мотовете, и двамата искахме тя да е по-различна и по-вълнуваща. И ето че един юнски следобед, докато чаках Ради да сготви супа, ме навести вълшебникът. Разписах идеята за цялата битка между мотове и модове на няколко листа хартия вместо на компютър, буквално на един дъх. Но такива са вълшебниците – старомодни. Този е и малко недодялан, говори само в рими и не го бива особено в магията. Но пък така чудесно се вписа в шарения и чудат свят на мотове и модове\", казва Андрей Михов. През 2014 година Радостина Николова и грижовните ѝ герои грабнаха и първо място в категорията \"Млади читатели\" в първото издание на наградата за най-добра детска книга \"Бисерче вълшебно\". След като през 2018 година книгите от поредицата \"Приключенията на мотовете\" бяха издадени в Китай и от тях бяха продадени над 50 000 екземпляра, в началото на 2020 г. очакваме да се появят и първите играчки от поредицата.      На 13 декември от 10 ч. в рамките на културната програма на Софийския международен панаир на книгата издателство \"Мармот\" организира  \"Голям (мар)Мотски куиз\" , където почитателите на поредицата ще могат да премерят сили и знания за света на мотовете и техните приключения. Радостина Николова е автор на поредицата \"Приключенията на мотовете\", самостоятелната \"Моите красиви рога\", картинната книга \"Кико без крила\" и романа \"Шантавия до шия\". Радостина е трикратен носител на наградата \"Бисерче вълшебно\", която се връчва след гласуване на деца в цяла България. Завършила е английска филология и творческо писане в Софийския университет. Андрей Михов е съосновател на издателство \"Мармот\" и съавтор на поредицата \"Приключенията на мотовете\". Обича книги, които развиват въображението и вдъхновяват за бели.", "date": "2019.12.08", "title": "Излезе продължение на \"Приключенията на мотовете\""}
{"url": "https://www.dnevnik.bg/bulgaria/2019/12/08/4002664_fandukova_prizova_jitelite_na_sofiia_da_sprat_da_se/", "text": "Кметът на София Йорданка Фандъкова призова в публикация в страницата си във \"Фейсбук\" жителите на столицата, които се отопляват на дърва и въглища, при възможност да се отопляват по някакъв друг начин. Причината за това е, че за последното денонощие нивата на фини прахови частици са били три пъти повече от нормата (50 мкг/куб. м) на 4 от 5-те станции в града. Според  страницата на общината  замърсяването на въздуха с фини прахови частици, се вижда замърсяване над нормата в \"Дружба\",\"Надежда\", \"Павлово\", \"Хиподрума\" и \"Младост\". Актуална картина можете да видите  тук . В ранния следобед независимите данни на airsofia показаха, че заради излезлия вятър обстановката в градата се подобрява. Към 13:30 ч. обаче все още фините прахови частици са над допустимите норми в няколко квартала, сред които са \"Младост\", \"Дружба\", \"Редута\", \"Хаджи Димитър\". Фандъкова уточнява, че според прогнозата концентрацията на фини прахови частици в рамките на днешния ден ще намалее. Във връзка с повишението днес екипи на Столичния инспекторат извършват проверки за нерегаментирано горене на отпадъци, както и проверки на строителни и търговски обекти. По думите на кмета в последните дни са извършени над 60 проверки. \"Призоваваме гражданите, които се отопляват на дърва и въглища и имат възможност, да използват друг начин на отопление. През зимата около 40% от замърсяването на въздуха идва от битовото отопление на дърва и въглища. В дни с мъгла то се задържа в приземния слой и поради котловинния характер на релефа на София трудно се разсейва\", пише Фандъкова. Тя добавя, че Столична община е защитила проекти за безплатната подмяна на печките на дърва и въглища на 20 хил. домакинства в София, и призовава гражданите, които използват този начин на отопление, да подават заявление за участие. В момента Столична община монтира и коминни филтри на домакинства, които използват твърдо гориво за отопление в районите \"Красна поляна\" и \"Слатина\". Фандъкова отбелязва и че на сайта  www.air.sofia.bg  се публикуват в реално време стойностите на фини прахови частици, а от началото на декември е пуснато мобилното приложение SofiAir, което дава информация за допълнителните мерки, които общината въвежда при повишени нива на замърсяване.", "date": "2019.12.08", "title": "Фандъкова призова жителите на София да спрат да се отопляват на дърва и въглища"}
{"url": "https://www.dnevnik.bg/bulgaria/2019/12/08/4002550_obvinenieto_na_putin_kum_bulgariia_-_nai-komentiranoto/", "text": "                         1.  Путин обвини България, че умишлено бави \"Турски поток\"  - 315 коментара 2.  Русия пусна първия от три големи планирани газопровода - 226 коментара 3.  България да обяви расизма за утежняващ всяко престъпление, призова Съветът на Европа  - 219 коментара 4.  \"Мерцедес\", \"Фолксваген\" и други: старата германска слава залязва  - 199 коментара 5.  Вождът ще бъде принуден да се сбие с племето, което сам създаде  - 196 коментара 6.  Русия изгони български дипломат   - 182 коментара 7.  Истинското лице на Русия - да биеш или да не биеш   - 178 коментара 8.  Костов: Борисов да влезе в ролята си и да не се доверява на министри за водната криза   - 174 коментара 9.  \"Независим прокурор\" да може да разследва главния, реши извънредно правителството   - 172 коментара 10.  Всеки четвърти млад българин мисли да емигрира заради промени в климата  - 169 коментара", "date": "2019.12.08", "title": "Обвинението на Путин към България - най-коментираното в \"Дневник\""}
{"url": "https://www.dnevnik.bg/politika/2019/12/08/4002670_iordan_conev_postupkata_na_gerb_za_subsidiite_e/", "text": "Поведението на ГЕРБ по въпроса с партийната субсидия нанесе имиджова щета както на ГЕРБ, така и на самия премиер. Такава е позицията на ДПС по случая след като през седмицата  ГЕРБ изтъргува  предложението на БСП за вдигането й от равнището сега от 1 лев на 8 лева догодина срещу кворум за приемането на бюджета. Още преди да се стигне до този текст в пленарната зала ДПС обяви, че има договорка между ГЕРБ и БСП по темата. Наистина е нужно макар и със закъснение ГЕРБ да изпълни ангажимента си като водеща политическа сила и дебатът за партийното финансиране да започне, обяви пред БНР Йордан Цонев от ДПС. Според него при този дебат трябва да се предложи справедлив и прозрачен модел, да се определят правила за какво може да се харчи партийната субсидия и контрол. Ние сме за този дебат и ще участваме в него, обяви Цонев. Разказа, че на среща между представители на ГЕРБ и ДПС през лятото, когато се стигнало до сваляне на субсидията до 1 лев, е било обещано от Менда Стоянова и Даниела Дариткова, че този дебат ще се състои преди приемането на бюджета, но това не се случило. Посочи и че не се разбира на базата на какво е определена сумата от 8 лева, за което вчера премиерът Бойко Борисов разпореди анализ на финансовия министър Владислав Горанов. В отговор на въпрос Цонев обяви, че ДПС е в явно, а не в тайно съглашателство по няколко теми - ЕС, НАТО, данъците и бизнес средата. Това не е съглашателство, това е принципна позиция, допълни той.", "date": "2019.12.08", "title": "Йордан Цонев: Постъпката на ГЕРБ за субсидиите е имиджова щета за партията"}
{"url": "https://www.dnevnik.bg/sport/2019/12/08/4002658_razocharovanie_ili_taktika_kak_antuni_djoshua_specheli/", "text": "\"Вие спечелихте обратно световните титли по бокс, но мнозина очакваха повече от вас като професионален боксьор\". Това беше първият въпрос към Антъни Джошуа на брифинга след  победата му над Анди Руис  в Сблъсъка в дюните, с който британецът си върна световните титли в тежка категория. Първият репортер, който зададе въпрос към 30-годишния британец, описа настроенията на боксовите фенове, които очакваха по-голямо зрелище в Саудитска Арабия. За разлика от  първата среща през юни в \"Медисън скуер гардън\"  този път нямаше боксов спектакъл. Първият сблъсък беше белязан от четири нокдауна (три в полза на Руис) и тотална доминация на американеца, което му позволи да спечели световните титли. Този път на преден план излезе добрата стратегия и тактическата подготовка. Не случайно след края на срещата Джошуа каза: \"Исках да докажа, че можеш да победиш, без да бъдеш удрян\". Промененият Джошуа Шест месеца след единствената си загуба на професионалния ринг Джошуа излезе много променен за реванша с Руис. Британецът свали 4.5 кг от личното си тегло, които му помогнаха да коригира най-голямата си слабост подвижността. В предишните мачове най-сериозните критики към Джошуа бяха, че заради големите си мускули губи енергия прекалено рано и след средата на срещите много рядко успява да води боя. На \"Дирия арена\" Джошуа впечатли с подвижността си, като в много редки случаи оставаше пасивен и удобна мишена за Руис, за разлика от първата среща. \"В кариерата си се биеш с различни боксьори - различни стилове, различни по ръст и килограми. Трябва да намериш начина да се нагодиш към тях и да ги победиш. Някои момчета обичат да пресират, други са контраатакуващи боксьори. В бокса имаш добри и лоши вечери, осъзнавам го. Но съгласете се, няма как да се бия по даден начин, само защото хората го искат. Ако го бях направил, най-вероятно нямаше да спечеля тази нощ\", каза Джошуа по отношение на критиките за стила си.      Британецът уточни, че е следвал своите инстинкти и указанията на треньора си Роб Макракън. След първата среща най-големите критики бяха именно към наставника на Джошуа. \"Спомням си клоуните, които ме насърчаваха да се разделя с Роб след първия мач. Те не разбират нищо, защото боксът не е само умение да удряш, това е умение да се справяш с трудности, както в реалния живот. А Роб е с мен от първия ми ден и нямаше да съм шампион два пъти без неговата подкрепа\", каза шампионът.  За представянето си той получи поздравления и от Руис, който призна превъзходството на британеца. \"Няма да се извинявам, защото Ей Джей беше по-добрият, това беше неговата вечер. Разиграваше ме отлично, движеше се, аз го гоних. Мислех, че с повече килограми ще удрям по-тежко, но се колебаех прекалено, комбинациите ми не влизаха. За третия мач ще бъда в най-добрата си форма, ще бъда по-отдаден, ще тренирам повече с екипа си\", каза Руис, който беше със седем килограма по-тежък от първия двубой. Реакциите на специалистите \"Не ме интересуват Фюри или Дионтей Уайлдър. Най-добрият боксьор в тежката категория е Антъни Джошуа. И знаете ли защо - той показа съвсем различно и ново ниво на своя бокс. Психически беше непоклатим и доказа, че макар и да беше нокаутиран в първия мач, знае как да се справи с проблемите\", каза бившият британски боксьор и настоящ анализатор Тони Белю. Според него тактиката на Роб Макракън е била много добра, а Джошуа я е изпълнил по перфектен начин на ринга. Дългогодишният боксов анализатор за британските медии и бивш шампион Карл Фрош също открои тактиката на Джошуа. \"Боксът не е само зрелище, знам, че на феновете им се иска да се влиза в размени, да има нокаути, но съгласете се, че за тези момчета залогът е огромен\". \"Това беше един от най-добрите мачове в кариерата на Ей Джей изобщо. След 12 рунда той дори не беше изморен и накара Руис да изглежда напълно безпомощен, гонейки го по ринга. Просто Анди нямаше никакви шансове\", добави Фрош. Много боксьори и специалисти, сред които и мексиканецът  Канело Алварес , които присъстваха на галавечерта в Саудитска Арабия, описаха стила на Джошуа като копие на мачовете на Владимир Кличко в най-добрите му години. \"Един или два точни удара, след което влизане в клинч. Поддържане на дистанцията и добро движение - планът му беше прост и добре изпълнен\", каза Алварес. На друго мнение беше шампионът на Световния боксов съвет (WBC)  Дионтей Уайлдър , който от години предизвиква Джошуа да се изправят в мач за излъчване на абсолютен световен шампион и обединяване на всички пояси. \"Това, че Джошуа имаше в своя лагер Кличко, даде голямо отражение, той използваше неговата тактика, влизаше в клинчове, натискаше съперника си. Сигурно ще кажете, че съм много груб, но аз имам съвсем различни разбирания. Ако ме бяха нокаутирали преди шест месеца, нямаше да изляза на ринга срещу същия човек и да танцувам. Щях да покажа желанието си да докажа на целия свят, че съм много по-добър боксьор\", каза Бронзовият бомбардировач. \"Хората идват да гледат нокаути. Все повече си мисля, че бой с Джошуа никога няма да има. Неговите хора се страхуват от мен, знаят, че съм опасен и дори не споменават името ми\". Да спечелиш с ляв прав - какво казва статистиката Едва за втори път в кариерата си Джошуа спечели мач след съдийско решение и не успя да нокаутира своя съперник. През 2018 г. британецът спечели титлата на WBO след успех над Джоузеф Паркър, а този път реферите отново отсъдиха категорично в негова полза - двама от тях дадоха 118:110 за Джошуа, а третият 119:109. След двубоя веднага се появиха анализи, както и детайлна статистика за представянето на Джошуа и Руис в 12-те рунда. Компютърът сочи, че шампионът е успял да уцели при почти една трета от ударите си в целия мач - 107 пъти. Руис има 60 попадения в срещата или общо 23% от всичките си удари. При Джошуа 65 от попаденията идват след прав удар, който също се оказа много по-ефективно оръжие. Статистиката доказва, че сравненията с Кличко от редица специалисти след двубоя не са никак случайни. В годините, в които доминираше в тежката категория украинецът печелеше голяма част от мачовете си благодарение на левия си прав, който свърши много работа и на Джошуа. Статистиката по рундове показва още по-ясно по-ефективната игра на Джошуа, който бива тотално надигран само в два от рундовете и едва в последната част пада под 20% точност на своите удари.", "date": "2019.12.08", "title": "Разочарование или тактика: какво показа мачът на годината между Джошуа и Анди Руис"}
{"url": "https://www.dnevnik.bg/sport/2019/12/08/4002721_radoslav_iankov_zavurshi_chetvurti_v_start_ot/", "text": "След близо двугодишна пауза Радослав Янков отново се класира в топ 4 от старт в Световната купа по сноуборд. Българинът зае четвъртото място в паралелния гигантски слалом в Баной, Русия. Носителят на Големия кристален глобус от 2016 г. се представи добре в елиминациите, но допусна грешка в малкия финал, който загуби от четирикратния световен шампион Бенямин Карл от Австрия. Това е първо класиране на Янков сред четиримата най-добри от януари 2018 г., когато беше четвърти в Банско. В събота се проведе първия старт за сезона в паралелния слалом, в който Янков беше 17-и.", "date": "2019.12.08", "title": "Радослав Янков завърши четвърти в старт от Световната купа по сноуборд"}
{"url": "https://www.dnevnik.bg/bulgaria/2019/12/08/4002727_metroto_pesti_80_hil_tona_vredni_emisii_godishno/", "text": "Ако го няма метрото в момента, 79 хил. тона вредни вещества годишно повече ще се изхвърлят във въздуха на София. Когато се пусне третата линия, ще станат 90 хил. Това каза изпълнителният директор на \"Метрополитен\" Стоян Братоев в сутрешния блок на БНТ. Тази сутрин дори Столичната община отчете три пъти над нормата завишаване на фините прахови частици във въздуха на София. В ранния следобед по-голямата част от града се изчисти заради вятъра. Още по темата четете  тук . По думите му ползите от метрото са несравними. \"С пускането на метрото трафикът в София намалява значително. За съжаление броят на колите расте всеки ден. Ако няма метро в момента, трафикът трябва да бъде с 25 % по-голям. 10 % увеличение на трафика почти блокира основните кръстовища в града, така че правете сметка какъв е ефектът\", добави Братоев. Според Братоев на ден софиянци икономисват над 110 хил. човекочаса от факта, че ползват метро вместо леки коли или друг вид транспорт. Той обяви, че строителната част на третия метродиаметър, докъдето е построен, е завършена в срок, а сега предстои тестването на третата. \"Единственото, което предстои, са единичните изпитания, въвеждане на информация, стотици хиляди данни трябва да се въведат във всяка система, след това да се провери дали са въведени правилно\", обясни изпълнителният директор на \"Метрополитен\". Той посочи, че като геоложки условия в процеса на работа третата линия на софийското метро е била много трудна за изграждане. \"Изключително много подземни води, слаби почви\", допълни Братоев.", "date": "2019.12.08", "title": "Метрото пести 80 хил. тона вредни емисии годишно, обяви шефът на \"Метрополитен\""}
{"url": "https://www.dnevnik.bg/sviat/2019/12/08/4002733_hiliadi_se_vkljuchiha_v_shestvie_v_honkong_za_test_na/", "text": "Хиляди хора излязоха по улиците на Хонконг днес, за да се включат в шествие, възприемано като тест за трайността на исканията на антиправителственото движение, което утре ще отбележи половин година от демонстрациите, предаде \"Асошиейтед прес\", цитиран от БТА. Скандирайки \"Борба за свобода\" и \"Подкрепете Хонконг\", протестиращите образуваха огромна жива верига, виеща се из целия търговски район на залива Козуей. На моменти протестът утихваше, като хилядите демонстранти изпълваха тесните улички с викове \"Революцията на нашето време\", отекващи между високите кули. Мнозина бяха с вдигнати пет пръста като израз на петте искания, включващи демократични избори за лидер и парламент на Хонконг. Десетки хиляди жители на Хонконг са се събрали днес следобед (местно време) в оживения търговско-развлекателен район в залива Козуей, за да присъстват на най-големия антиправителствен митинг през последните седмици. Властите разрешиха това събитие да се проведе по случай Деня на правата на човека, който се отбелязва на 10 декември в съответствие с резолюцията на Общото събрание на ООН, съобщава ТАСС. Правоохранителните органи предупредиха организаторите, че митингът трябва да премине мирно и спокойно, без провокации, и да завърши най-късно в 22:00 ч. местно време (16:00 ч. бълг. вр. - бел. ред.) По-рано днес полицията арестува 11 души на възраст между 20 и 63 години и конфискува оръжия, сред които военни ножове, пиратки, полуавтоматичен 9-милимитров пистолет \"Глок\" и над сто патрона. Това е първото изземване на боен пистолет за шестте месеца на протести, отбелязват ТАСС и \"Ройтерс\".", "date": "2019.12.08", "title": "Хиляди се включиха в шествие в Хонконг за тест на правителството"}
{"url": "https://www.dnevnik.bg/bulgaria/2019/12/08/4002739_vissheto_obrazovanie_e_veche_malko_po-dobro_i_po-blizo/", "text": "Българското висше образование прави малка крачка към по-качествено представяне и е вече по-близо до нуждите на пазара на труда. Такива изводи прави изследване на \"Отворено общество\", обяви в ефира на БНР Георги Стойчев, изп. директор. Той посочи още, че според данните на организацията се увеличава делът на чуждестранните студенти, които се обучават в България. Все още има множество професионални направления, при които студентите, завършили едно и също професионално направление, в много случаи една и съща специалност, намират различна реализация на пазара на труда и заплащане в зависимост от конкретното завършено висше училище. Такива са икономика, високи технологии, природни и инженерни науки. В други специалности няма такава разлика – педагогика, медицина, военно дело. Делът на завършилите, които се реализират на позиции, изискващи висше образование, се увеличава и през последното десетилетие за първи път надвишава 50% от завършилите, обяви Стойчев. Остава проблемът, че един от всеки двама завършили не работи на позиция, която изисква висше образование или не работи на такава позиция в рамките на първите 5 години след завършването си. Този проблем е по-силно силно изразен при завършилите бакалаври. Стойчев подчерта, че университетите в България имат рационално поведение, което в голяма степен зависи от стимулите. През последните няколко години има рационализиране при разпределението – повече студенти в специалности с по-добра реализация на пазара на труда. На свой ред ректорът на Софийския университет обяви, че системата за качество на Софийския университет не е формална и работи наистина добре, а учебното заведение е от малкото, които не си позволили да създават самоцелно нови направления и специалности с цел да привличат повече студенти. Според него забраната за преподаватели, които могат да участват в участването на акредитирането на един единствен университет, ще нормализира системата: \"Много от университетите ще бъдат засегнати от тази мярка. Това предложение се внася за пореден път в парламента с подкрепата на Съвета на ректорите. Много от ректорите осъзнават, че това ще им създаде сериозен проблем и ще имат нужда от това да създават допълнителен нов капацитет\", обясни той. Той оцени като нещо добро  националната карта , която ще се създаде на университетите в страната, защото те се създават доста хаотично и безконтролно. Той призова да се увеличи бюджета на висшето образование със скоростта, с която това се прави в средното.", "date": "2019.12.08", "title": "Висшето образование е вече малко по-добро и по-близо до нуждите на бизнеса, сочат данни"}
{"url": "https://www.dnevnik.bg/sport/2019/12/08/4002741_arda_spria_cska_v_mach_s_edva_dva_tochni_udara/", "text": "ЦСКА стъпи накриво при гостуването си на \"Арда\" в мач от 19-ия кръг на Първа лига и стигна само до 0:0. Три дни след като играха един срещу друг за Купата на България, двата тима се срещнаха отново. Двубоят в Пловдив не впечатли с нищо, като головите положения бяха малко, а двата тима заложиха на битка по целия терен. За 90 минути имаше само два точни удара, като и двата бяха на сметката на домакините, при това в самия край. Двубоят беляза шести пореден двубой, в който ЦСКА не допуска гол. Тимът вече е в серия от 704 минути, в които запазва мрежата си суха. Въпреки това червените са едва четвърти в класирането с 36 точки, на 11 от лидера \"Лудогорец\", три от \"Левски\" и една зад \"Локомотив (Пловдив). \"Арда\" заема седмото място с 27 точки. ЦСКА не направи почти нищо в предни позиции, като беше без двама важни играчи - голмайсторът Али Соу беше наказан за червения си картон в предходния двубой, а Тиаго не игра заради контузия. При отсъствието на Соу атаката поведе Тони Уот, но шотландецът не се запомни с нищо. За ЦСКА най-чистото положение беше в 32-ата минута, когато Вив Соломон Отабор уцели страничния стълб на вратата на Иван Караджов. В останалите моменти червените не направиха нищо в атака.      В срещата треньорът на ЦСКА Милош Крушчич заложи и на футболисти, които играят от началото на сезона, като от пейката се появиха Тони Юрич и Денис Давидов. В края на мача \"Арда\" стигна до два точни удара. Първо Румян Ховсепян стреля от дистанция, но Бусато спаси без проблем. В 88-ата минута Спас Делев опита от пряк свободен удар, но вратарят на червените изби в корнер,", "date": "2019.12.08", "title": "\"Арда\" спря ЦСКА в мач с едва два точни удара"}
{"url": "https://www.dnevnik.bg/bulgaria/2019/12/08/4002740_stolichniiat_inspektorat_e_nalojil_globi_za_gorene_na/", "text": "За последните няколко денонощия Столичният инспекторат е извършил над 60 проверки за изгарянето на нерегламентирани материали. Те са били на строителни обекти, в търговски пунктове и в автосервизи. За последното денонощие, когато дори станциите на общината отчетоха замърсяване на въздуха с фини прахови частици над три пъти над нормата обаче глоби не са наложени. Преди това са били съставени актове за установено изгаряне на масла. Това се разбра от изказване пред журналисти на заместник-кмета по екологията Йоана Христова. Не е известно колко са глобените и с какви суми. Днес в ранния следобед въздухът над по-голямата част от града влезе в норма по този показател за замърсяване заради вятъра. Ситуацията обаче вече е влошена над по-голямата част от града, показват данните на независимото сдружение airbg, които могат да се видят  тук . Данните на Столичната община от само петте станции в няколко района  също показват  почасово как се движат стойностите на фините прахови частици. Общината обаче приема за меродавни осреднените 24-часови стойности. Това бе напомнено днес и от Христова. Тя посъветват гражданите да следят сайта на общината, тези, които се отопляват на твърдо гориво, да ползват алтернативи в такива дни и да се качат на градския транспорт вместо на автомобилите си. От сайта на Столичната община не се вижда да има предвиден зелен билет, тоест безплатен, въпреки отчетеното замърсяване.  Христова обяви още, че от сайта на общината се виждат данните и за цяла Европа и те показват, че през последните дни заради атмосферните условия и там качеството на въздуха не е добро. От данните на сайта се вижда, че прогнозата, базирана на данни от НИМХ, е за умерено замърсяване с фини прахови частици в понеделник и ниско във вторник. Зам.-кметът обяви още, че сигнали по темата гражданите могат да дават на 02 987 55 55.", "date": "2019.12.08", "title": "Заради мръсния въздух Столичният инспекторат е наложил глоби"}
{"url": "https://www.dnevnik.bg/kultura/2019/12/08/4002014_otkus_ot_svetkavici_na_radoslav_chichev/", "text": "                         Радослав Чичев Радослав Чичев е радиожурналист, водещ на предаванията \"Аларма\" и \"Артефир\" по програма \"Христо Ботев\" на БНР. Автор е на стихосбирките: \"От прашинката на деня\", за която през 2012 г. е отличен с бронзов \"Пегас\" на Националния конкурс за дебютна литература \"Южна пролет\" в Хасково, на \"Сърцето на ловеца е лисица\" и на \"5.6\". Както и на пиесите \"Колекционерката\", \"Траевремене\" и \"Звездата на Планк\". През 2012 г. печели Фестивала \"София: Поетики\". Един от участниците в поетичното представление \"4х4\". Най-новата му книга е \"Светкавици\" (\"Издателство за поезия ДА\") с редактори Силвия Чолева и Калоян Игнатовски, художник Росица Ралева.  Откъс от \"Светкавици\" на Радослав Чичев  виж колко чудни са дърветата с клони към слънцето те се хранят със светлина сега е есен и плодовете падат аз гледам очите ти и си мисля колко чудни са хората те се хранят с любов с ръце протегнати към някого *** Не плача дъжд вали не се смея слънце грее не мисля вятър вее не пея пролет иде нищо не правя обичам те Тревожност Птицата в отсрещния двор изчезна тази която ме приспива и събужда и усетих как сърцето ми пърха оплита се в невидими шубраци уплашено трепти разбрах птицата е влязла в него тогава погледнах към небето поех въздух слънце облаци простор толкова колкото сърцето ми да стане дом *** Може би затова ми харесваше замръзналата река заради контрола на студа заради невъзможността да се продължи студът е диктатор и аз го подкрепях сега се радвам че падна по естествен начин и реката тече и всичко се движи и няма контрол *** След дългата студена зима възхитата от пролетните бели облаци искам да съм като тях винаги различен под едно небе *** Гледам небето изпълнено с облаци пуша димът се разхвърчава от вятъра зелени треви и дървета се поклащат птици и вятър птици и вятър това е нашият санаториум далеч от всички близо до себе си няма къде да се скриеш истинско е болка и бодил радост и роза думите бързо отлитат и кацат димът от цигарата изписва болка и бодил радост и роза Детска рисунка Баща ми в походката ми Баща ми с походката си Голям разкрач Поклащане Толкова бодрост в главата в облаците Краката танцуват Баща ми танцува смешно Прилича на Фреди слуша Челентано Баща ми пее цигански песни Широко отворени устни дрънчене на зъби Мънго Джери сега има нова жена... Баща ми и шкодата наречена Мария Червен лукс в червено време 120 L любовницата под която ляга всяка неделя И все си е оставил някъде инструментите и все не знае За любовта инструменти няма Баща ми поправя перални печки бойлери Пие чай с много захар и пуши цигари Фeмина Една кутия и литър черно кафе Баща ми дояжда всичко останало от нас Баща ми има апетит но най-вече обича боб Баща ми обича много неща дори неща които хвърчат Баща ми обича Баща ми в сърцето ми", "date": "2019.12.08", "title": "Откъс от \"Светкавици\" на Радослав Чичев"}
{"url": "https://www.dnevnik.bg/bulgaria/2019/12/08/4002693_kratki_novini_dvama_sa_raneni_pri_opit_za_grabej_na/", "text": "                         Те ще са в периода 9 -13 декември и ще се проведат в лечебни заведения за диагностика и лечение на туберкулоза в областните градове на страната, съобщи БНТ. За 2019 г. това е четвъртата кампанията \"Седмица на отворените врати\", която се осъществява в изпълнение на Националната програма за превенция и контрол на туберкулозата. По време на проведените за периода 2009 г. - септември 2019 г. кампании анкетираните за туберкулоза са 121 523 като установени с болестта са 1 311 лица. Други 4 643 са открити с латентна туберкулозна инфекция и са обхванати с химиопрофилактика. Огнище на нюкасълска болест по птиците избухна в Румъния То е отчетено в румънския окръг Кълъраш, само на 11 километра от Силистра, съобщи БНТ. След като хиляди птици бяха заразени, румънската служба за ветеринарна и хранителна безопасност е предупредила българските власти. От Агенцията по безопасност на храните у нас извършват засилен контрол на биосигурността в птицефермите в страната. Болестта не е животозастрашаваща за хората. От 2020 г. детските градини в Свищов може да са безплатни Детските градини в община Свищов може да станат безплатни от догодина, ако общинският съвет на града гласува предложението, съобщи Би Ти Ви. Предлага се облекчението за родителите да важи за общо 15 детски заведения. Сега облекчения, но минимални, се полагат само на семействата с две и повече деца. Издръжката на дете в детската градина е около 7 лева на ден. Досега 5 покривала общината. Идеята и разликата да се покрива от общинския бюджет е на кмета Генчо Генчев. Това ще натовари местния бюджет с 270 хил. лв. годишно. Двама са ранени при опит за грабеж на оръжеен магазин Двама души са пострадали в Горна Оряховица при опит за въоръжен грабеж на оръжеен магазин тази нощ. Нападателят е психично болен мъж и е задържан, съобщи БНР. Той е на 64 г. и се е опитал да разбие с щанга и лост оръжеен магазин в централната част на Горна Оряховица. При опита за задържане нападателят е намушкал с нож отзовалия се охранител и побягнал. На помощ се отзовал гражданин, живеещ над магазина, но също е получил няколко прободни рани. Нападателят е задържан по-късно от полицията. Двамата пострадали са в добро състояние и след оказаната им медицинска помощ са освободени за домашно лечение. Пред полицаите нападателят обяснил, че искал да се въоръжи, за да \"хване гората\". Образувано е досъдебно производство, предстои нападателят да бъде принудително настанен в психиатрична болница.", "date": "2019.12.08", "title": "Кратки новини: Болници преглеждат безплатно за туберколоза"}
{"url": "https://www.dnevnik.bg/sport/2019/12/08/4002756_vardi_povede_lestur_kum_nov_uspeh_vuv_visshata_liga/", "text": "\"Лестър\" записа осма поредна победа във Висшата лига и продължава да бъде най-близкия преследвач на лидера \"Ливърпул\". \"Лисиците\" спечелиха с 4:1 при гостуването си на новака \"Астън Вила\". Джейми Варди беше над всички в двубоя и отбеляза две попадения. Той откри резултата в 20-ата минута и реализира последния гол в 75-ата. Между попаденията на Варди се разписаха Келечи Ихеначо в 41-ата и Джони Еванс в 49-ата минута. Точен за \"Вила\" беше Джак Грийлиш в добавеното време на първата част. С двата си гола Варди увеличи сметката си на 16 попадения в 16 мача. Той е водещ реализатор на Висшата лига, като има с пет гола повече от Тами Ейбрахам от \"Челси\". Нападателят на \"Лестър\" вкара своя 25-и гол, откакто Брендан Роджърс застана начело на \"лисиците\", и затвърждава добрата си форма. След 16 кръга \"Лестър\" е с 38 точки и е втори в таблицата на осем зад \"Ливърпул\". \"Астън Вила\" е 17-и, точно пред зоната на изпадащите, с 15.", "date": "2019.12.08", "title": "Варди поведе \"Лестър\" към нов успех във Висшата лига"}
{"url": "https://www.dnevnik.bg/sport/2019/12/08/4002757_levski_vze_osma_poredna_pobeda_na_gerena_i_dobliji/", "text": "\"Левски\" взе осми пореден домакински двубой в Първа лига, като не срещна никакви проблеми с последния в таблицата \"Витоша\", побеждавайки с 2:0. Тимът на Петър Хубчев затвърди добрата си форма на стадион \"Георги Аспарухов\". След поражението от \"Берое\" на 10 август сините са допуснали само два гола в своята врата в домакинските си срещи. За победата над \"Витоша\" точни бяха Паулиньо в 24-ата и Станислав Иванов в 60-ата минута. Освен с едно попадение Иванов се отчете и с асистенция. Освен серията, в която влизат сините, тимът успя да доближи и лидера \"Лудогорец\" на едва пет точки. След двете поредни равенства, които записаха шампионите, \"Левски\" успя да стопи малко от преднината на осемкратния първенец. За 90 минути тимът на Хубчев не срещна почти никакви затруднения, въпреки ротациите, които беше предприел треньорът. Освен двата гола \"Левски\" пропусна още няколко чисти положения да направи победата си по-изразителна. В следващия кръг тимът гостува на \"Локомотив\" (Пловдив).", "date": "2019.12.08", "title": "\"Левски\" взе осма поредна победа на \"Герена\" и доближи \"Лудогорец\""}
{"url": "https://www.dnevnik.bg/sport/2019/12/08/4002761_cska_se_oplaka_ot_rasistki_obidi_kum_svoi_futbolist/", "text": "Футболистът на ЦСКА Вив Соломон-Отабор е станал обект на расистки в последните мачове на тима. Това обявиха червените часове след  равенството 0:0 с \"Арда\"  в 19-ия кръг на Първа лига. \"ЦСКА като клуб и институция в българския футбол, радваща се на подкрепата на най-многобройната публика ясно декларира своята позиция, че по никакъв начин няма да толерира проявите на расизъм, дискриминация и всякакво разделяне и определяне на хората според техния цвят на кожата, етнос и религиозна принадлежност. Заставаме твърдо зад нашия футболист Вив Соломон-Отабор, който в последните ни срещи стана обект на атаки и обиди на тази основа\", написаха червените. В рамките на няколкоо дни ЦСКА игра два пъти с \"Арда\", като обиди към родения в Лондон играч, имаше в срещата за Купата на България. Тогава феновете в Кърджали бяха предупредени от диктора на стадиона. \"Категорично ще се борим срещу това като авторитетен клуб, в който играят футболисти от различни националности. Расизмът е бич за съвремието ни и няма място нито в обществото, нито по спортните терени на България\", добавят от ЦСКА в обръщението си към феновете. Преди по-малко от два месеца, след расисткия скандал около двубоя България - Англия, донесъл наказания, Отабор обясни в интервю, че не е ставал свидетел на расистки прояви в България.", "date": "2019.12.08", "title": "ЦСКА се оплака от расистки обиди към свой футболист"}
{"url": "https://www.dnevnik.bg/bulgaria/2019/12/06/4002340_grafika_koi_sa_universitetite_v_bulgariia_s_nai-mnogo/", "text": "Най-големият университет в България по брой студенти за 2019 г. е УНСС, следват го Софийският университет \"Св. Климент Охридски\", Пловдивският университет и Техническият университет в София. Това показват данните от  Рейтинговата система на висшите училища за 2019 г.  \"Дневник\" представя класация на десетте университета с най-много студенти Графиката показва общия брой студенти в съответното висше училище - всички действащи студенти, включително презаписаните студенти, студентите, възстановили студентски си права, студентите по студентска мобилност, както и дипломантите в срок и дипломантите, отчислени с право на защита.", "date": "2019.12.08", "title": "Графика: Кои са университетите в България с най-много студенти"}
{"url": "https://www.dnevnik.bg/biznes/2019/12/08/4002759_neno_dimov_uspiahme_da_parirame_zelenite_komunisti_za/", "text": "Като категорична победа, която парира \"зелените комунисти\" определи министърът на околната среда Нено Димов решението на Комисията по петиции на Европейския парламент от понеделник да закрие петиция срещу строежа на магистрала \"Струма\". Министърът участва в предаването \"Беновска пита\" по \"Канал 3\". Вносители на петицията са гражданинът Димитър Василев и коалицията \"За да остане природа в България\". Комисията реши, че наблюдението на строителството на \"Струма\" от страна на евродепутатите повече не се налага, защото Европейската комисия би одобрила проект за строеж, само ако отговаря на изискванията за опазването на околната среда. Успяхме да парираме действията на зелените комунисти да се отвори процедура срещу България, обяви министърът на околната среда, който заема поста по инициатива на ВМРО след като в периода 1997-2201 бе зам.-министър на околната среда в правителството на СДС. Обяви, че целени комунисти са група неправителствени организации, които изповядват определена идеология, освен че са движени от парите. Димов поздрави и евродепутатите, които са били на заседанието на кимисията, които се чувстват българи за разлика от други, които не присъствали. От думите му се разбра, че този, който не се чувства българин, е евродепутатът от \"Демократична България\" Радан Кънев, който придвижи петицията до комисията. Тогава Кънев обясни, че е бил в България по време на заседанието и затова не е присъствал. Освен това посочи, че се отдава твърде голямо значение на тази комисия. Посочи, че проблемът е с Европейската комисия, която финансира проекта. Петицията е срещу трасето на магистралата през Кресненското дефиле, какъвто е планът на правителството за изграждането й в посока Гърция. Аргументите са свързани както с проблемите на живеещите в района хора, които не искат връзката между населените места в района да е заета от магистрала и с опазването на животински видове.", "date": "2019.12.08", "title": "Нено Димов: Успяхме да парираме зелените комунисти за \"Струма\""}
{"url": "https://www.dnevnik.bg/sviat/2019/12/08/4001078_strah_ot_vaksini_vijte_purvo_kolko_deca_ubi_epidemiia/", "text": "Цялата държава е блокирана за Коледа заради епидемия. Училищата не работят, националните изпити са отложени, църквите все още са отворени, но ако се наложи, вярващите ще бъдат призовани да не се събират в тях. На всички до 17-годишна възраст е забранено да се появяват на публични места. Всички домакинства, където има неваксинирани, трябва да окачат червени знамена на вратите, за да ги откриват по-лесно екипите, ваксиниращи от врата на врата. За 48 часа е въведен комендантски час и задължително ваксиниране. Това не е сценарий за учение в случай на някаква нелечима болест, а реалното положение в Самоа от ноември насам.      Правителството в тази тихоокеанска държава не успя да спре намаляването на дела на неваксинираните срещу морбили и да се пребори с агитация в социалните мрежи, че имунизирането било опасно за децата. Резултатът е, че на откъснатия в Южния Пасифик архипелаг с около 200 хил. души население за броени седмици от началото на октомври насам се разболяха над 4500 души и починаха над 60. В повечето случаи починалите са деца до 5 години. Властите твърдят, че в навечерието на кризата нивото на ваксиниране е паднало до около 55%. За да е сигурно, че почти няма да има случаи, нивото трябва да е над 90%, а най-добре и над 95%. \"Децата ни и народът ни никога няма да бъдат имунизирани срещу каквато и да е бъдеща епидемия, докато не постигнем почти 100% покритие на ваксинирането. Това е единствената противоотрова\", заяви неотдавна премиерът Туйлаепа Салиле Мелиелегаои. Обикновено, за да подейства ваксината, са нужни между 10 дни и две седмици.      УНИЦЕФ изпрати 110 500 ваксини в страната, а Нова Зеландия и Австралия - лекарства, медицински екипи и оборудване, докато самите новозеландци се борят с това заболяване. Тонга и Фиджи също обявиха извънредно положение през октомври, за да спрат заразата. На Фиджи отмениха спортните състезания до януари, за да не се събират хора, но и двете страни имат над 90% ваксинирани и нито един смъртен случай. Според Световната здравна организация властите в Самоа дори не знаят колко сериозно е било положението - ваксинирането е обхванало едва 31%. Само за две седмици от средата на ноември официалните смъртни случаи скочиха над 10 пъти. На архипелага едва преди 4 години бяха ваксинирани над 84%. Властите на Самоа обвиняват за недостатъчното ваксиниране паниката, предизвикана от слухове покрай смъртта на две бебета миналата година, след като им е дадена ваксина. Докато течеше разследването, имунизационната програма на страната бе спряна. После се оказа, че смъртта е причинена от неправилно смесване на други медикаменти. Сега пък плъзнаха твърдения, че нямало нужда от ваксиниране, защото симптомите изчезвали, ако пиеш чешмяна вода. Има и външни антиваксър фактори със значителни финансови средства като Робърт Кенеди младши (син на едноименния убит през 1968 г. министър на правосъдието и главен прокурор на САЩ, както и племенник на застреляния през 1963 г. президент Джон Кенеди), който през юни посети Самоа.      Доктор Хелън Петусис-Харис, епидемиолог от Университета на Оуклънд, казва, че дребната шарка е проникнала през малки общности, където имунизирането рязко е намаляло. \"Не мисля, че се реагира по най-подходящия начин на тази криза. Защото ние всички знаехме за възможността или вероятността това да се случи и така е от доста време.\" Морбили се причинява от вирус и може да предизвика сериозни усложнения, включително пневмония и мозъчно възпаление. От своя страна това може да нанесе тежки и смъртоносни увреждания, особено при малките деца. Според СЗО през миналата година заразените по света са били почти 10 милиона, а жертвите - повече от 140 00, голямото мнозинство от тях са били деца. За 2019 г. ситуацията ще е още по-тежка основно заради епидемията от морбили в Демократична република Конго, където граждански конфликт пречи на медицинските екипи да ваксинират. Само тук заразените са повече от четвърт милион, а жертвите са над 4500 души, което е повече от починалите от ебола. Очакванията, основаващи се на предварителни данни до ноември и компютърни модели на СЗО и американския Център за контрол на заразните заболявания, са, че броят на заразените през 2019 г. вероятно ще е 3 пъти по-голям. От 10 години нивото на ваксиниране е в стагнация, а докладваните случаи на заразени са най-високите от 2006 г. насам. СЗО обяснява, че поне 95% имунизирани трябва да има в обществото, за да няма епидемии. Световният показател е 86% при децата за даването на първата доза и под 70% за втората.      Проблемът с имунизирането срещу морбили е само върхът на айсберга, казва проф. Хайди Ларсон, директор на проекта за доверие към ваксините към Лондонската школа за хигиена и тропическа медицина. Тя припомня, че дребната шарка е най-заразното от всички заболявания, които могат да бъдат предотвратени с ваксиниране. Случващото се трябва да подейства като аларма за засилване на защитата срещу бъдещи огнища, допълва Ларсон. Доктор Кейт О'Брайън, директор на СЗО за имунизациите, казва, че едно от най-добрите средства е да се повиши общественото доверие към ваксинирането. \"Антиваксърските съобщения не са нещо ново, разликата са новите инструменти, чрез които шепа хора в периферията на обществото успяват да ги разпространяват и то с претенция, че те предоставят точната информация, което не е вярно. Много сме загрижени от наличието на толкова хора, отричащи науката, от дезинформацията, от ниското ниво на способност на семействата, обществените лидери и дори на политиците да направят разлика между акуратна научна информация, доказаната информация и тези напълно погрешни твърдения.\" В малки държави като Самоа борбата е трудна и заради оскъдната здравна инфраструктура. Когато епидемията избухна, имаше дни, в които в болницата в столицата Апия са идвали по повече от 200 нови пациенти. Интензивното отделение има 4 легла, в момента 14 деца са на изкуствено дишане.", "date": "2019.12.08", "title": "Страх от ваксини? Вижте първо колко деца уби епидемия от дребна шарка на Самоа"}
{"url": "https://www.dnevnik.bg/sport/2019/12/08/4002772_fotogaleriia_emocionalniiat_triumf_na_seltik_nad/", "text": "Селтик\" спечели за 19-и път Купата на Лигата в Шотландия след успех с 1:0 над вечния си съперник \"Рейнджърс\". \"Детелините\" продължиха невероятната си серия в турнира с четвърти пореден триумф.", "date": "2019.12.08", "title": "Фотогалерия: Емоционалният триумф на \"Селтик\" над \"Рейнджърс\" в Старата фирма"}
{"url": "https://www.dnevnik.bg/biznes/2019/12/08/4002774_frenskiiat_premier_obiavi_che_shte_zavurshi/", "text": "Френският премиер Едуар Филип изрази твърда решителност да завърши планираната пенсионна реформа, но лидерът на Общата конфедерация на труда Филип Мартинез заяви, че ще се бори докато планът не бъде оттеглен. Двамата дадоха интервюта, публикувани днес и цитирани от Ройтерс и ТАСС, цитирани от БТА. Френската транспортна система е парализирана четвърти ден от стачката срещу реформата. \"Твърдо решен съм да доведа докрай тази пенсионна реформа и ще го направя с уважение и отговаряйки на опасенията на хората\", каза премиерът пред седмичника \"Журнал дю диманш\". \"Ако днес не приемем цялостна, сериозна и прогресивна реформа, то утре някои друг ще го направи, но наистина брутално\", коментира Едуар Филип. В петък той обяви, че на 11 декември (сряда) ще представи подробни параметри на пенсионната реформа. Филип Мартинес каза пред същото издание, че неговият синдикат ще продължи протеста, докато правителството не се откаже от плана. \"Ще продължим, докато планът не бъде оттеглен\", предупреди профсъюзният лидер. \"Нека (Филип) се вслуша в гнева на хората. Нека каже, че само идиотите никога не променят мнението си. Нека се върне в изходна позиция\", заявява Мартинес. По думите му \"няма нищо добро\" в правителствения план за реформа. Президентът Еманюел Макрон иска да въведе пенсионна система с равни права за всички и да премахне подсистемите, при които някои работници в железопътния транспорт и други сектори могат да се пенсионират в началото на 50-те си години, с едно десетилетие преди останалите, припомня \"Ройтерс\". Тази вечер Макрон ще се срещне в Елисейския дворец с министрите, ангажирани с проекта за пенсионна реформа, предадоха агенциите.", "date": "2019.12.08", "title": "Френският премиер обяви, че ще завърши пенсионната реформа"}
{"url": "https://www.dnevnik.bg/photos/2019/12/08/4002691_fotogaleriia_svetovnite_snimki_na_denia_-_7_i_8/", "text": "Танцьорки позират с мъж, облечен като Дядо Коледа, след традиционния коледен тур по баровете, известен като \"Тичането на Дядо Коледа\" във Филаделфия, Пенсилвания.", "date": "2019.12.08", "title": "Фотогалерия: Световните снимки на деня - 7 и 8 декември"}
{"url": "https://www.dnevnik.bg/sport/2019/12/08/4002764_sauditska_arabiia_shte_prieme_ranking_turnir_po_snukur/", "text": "Кралство Саудитска Арабия ще влезе в календара на световния снукър с ранкинг турнир през 2020 г. Това обяви ръководството на световния снукър и уточни, че е подписан 10-годишен договор. Турнирът ще се проведе между 4 и 10 октомври 2020 г. Общият награден фонд ще бъде 2.5 милиона паунда. Това ще бъде поредната стъпка Саудитска Арабия да навлезе на спортния пазар. Страната прие Суперкупата на Италия по футбол преди година, организира кръг от Формула Е, а след дни ще приеме и  демонстративен тенис турнир . През уикенда в Дирия се състоя и  мача за световната титла по бокс между Антъни Джошуа и Анди Руис . Именно около боксовия мач е бил подписан договорът за снукър турнир. Президентът на световния снукър Бари Хърн, който е и представител на британския боксьор Джошуа, лично е преговарял. \"Това е огромна стъпка за нашия спорт. Снукърът се разви ужасно много и виждаме страхотни турнири в различни части на света. Азис вече е домакин на някои много важни надпревари, но сме развълнувани да стъпим и в Близкия Изток\", каза Хърн. В момента в календара има 20 ранкинг турнира, чиито общ награден фонд надхвърля 14 милиона паунда.", "date": "2019.12.08", "title": "Саудитска Арабия ще приеме ранкинг турнир по снукър през 2020 г."}
