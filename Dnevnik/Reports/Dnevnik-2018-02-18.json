{"url": "https://www.dnevnik.bg/sport/2018/02/18/3132097_real_madrid_pobedi_betis_v_zrelishten_mach_s_osem_gola/", "text": "Шампионът на Испания \"Реал\" (Мадрид) доказа, че през този сезон всички негови мачове са изпълнени с интрига до самия финал. Гостуването на белите в Севиля на местния \"Бетис\" се превърна в истинско зрелище и завърши с победа на мадридчани с 5:3. До последно нищо не беше ясно, след като Карим Бензема подпечата успеха на \"Реал\" с попадение в 92-ата минута. Съставът на Зинедин Зидан вече е без загуба в пет поредни двубоя и събра 45 точки от 23 срещи, с което заема четвъртата позиция. \"Реал\" има с мач по-малко от третия \"Валенсия\", който е с актив от 46 точки. Тон за головото шоу на \"Бенито Виямарин\" даде марко Асенсио, който се разписа още в 11-ата минута. Нападателят добави с глава, след като Антонио Адан беше избил лошо удар на Кристиано Роналдо. \"Реал\" обаче рухна в края на първата част, когато допусна два гола в рамките на четири минути. В 33-ата минута Манди изравни след хубаво подаване на капитана Хоакин и изстрел с глава, а четири по-късно Начо Фернандес си отбеляза автогол. След почивката \"Реал\" започна, както и през първото полувреме и изигра много силни 15 минути. Между 50-ата и 65-ата съставът на Зидан реализира три гола, за да гледа много по-спокойно в оставащите минути. Серхио Рамос, Асенсио и Роналдо направиха преднината на мадридчани два гола, но зелено-белите не се отказаха до самия край. В 85-ата минута Серхио Леон завърши отлична контраатака с точен удар и върна интригата в двубоя. Едва в добавеното време \"Реал\" стигна до пети гол, чрез появилия се секунди по-рано Бензема. С успеха в Андалусия, \"Реал\" си връща за загубата на своя \"Сантяго Бернабеу\" по-рано през сезона, когато  \"Бетис\" спечели в 94-ата минута .", "date": "2018.02.18", "title": "\"Реал\" (Мадрид) победи \"Бетис\" в зрелищен мач с осем гола"}
{"url": "https://www.dnevnik.bg/sviat/2018/02/18/3131886_danuchnata_reforma_na_sasht_deistva_no_ne_kakto_se/", "text": "Доналд Тръмп изпълни обещанието от предизборната си кампания. Данъчната реформа, предложена от него и приета малко преди Коледа, оказва въздействието, което обещаваха поддръжниците й. Американските компании, които от години държаха милиарди долари в чужбина, за да избегнат облагането им с данъци у дома, сега връщат парите в САЩ. Най-новият пример е компанията за мрежово оборудване Cisco, която обяви, че връща в САЩ 67 милиарда долара. Парите обаче не се използват за изследователски проекти, създаване на нови производствени бази и работни места, както се надяваха Тръмп и републиканците. Точно това бе целта на данъчната реформа, приета като част от големия план \"Да направим Америка отново велика\". Идеята бе, че по-ниските данъци за компаниите и потребителите ще стимулират потреблението и инвестициите и по този начин отново ще бъде подхранен икономическият растеж на най-голямата световна икономика. Както изглежда обаче печелившите са финансовите пазари, тъй като голяма част от средствата, спестени от данъци, отиват към акционерите. Cisco например ще задели 25 милиарда долара за обратно изкупуване на собствени акции. По-малко акции означават намаляване на предлагането и вдигане на котировките. Съответно, в бъдеще печалбата на акция ще се увеличи, тъй като ще бъде разпределяна сред по-малко дялове. Това пък ще направи баланса на компанията по-атрактивен. Дивидентите също ще се разпределят сред по-малко акции, така че акционерите ще получават повече дивиденти за ценните си книжа. При Cisco през изминалото тримесечие американската данъчна реформа първоначално доведе до загуби. За печалбата, получена от чужбина, концернът отчете еднократен разход от 11,1 милиарда долара. Така начин второто тримесечие на финансовата му година, приключило в края на януари, завърши със загуба от 8,8 милиарда долара. Досега компаниите плащаха данъци върху чуждестранните си печалби, едва когато ги прехвърлят в САЩ. Предвид досегашните високи данъчни ставки от 35 % много компании се възползваха от възможността да оставят парите си в чужбина. След реформата върху резервите трябва да се плати много по-ниска ставка, стигаща до 15 %. По последни данни Cisco имаше парични резерви от 74 милиарда долара, от които над 70 милиарда бяха извън САЩ. Кабелният оператор Comcast неотдавна обяви, че през 2018 година планира да изкупи обратно свои акции за най-малко 5 милиарда долара. Най-големите парични резерви в световен мащаб са на Apple. Гигантът, производител на iPhone, иска да върне в САЩ голяма част от чуждестранните си парични запаси от 250 милиарда долара. Apple обаче също намекна, че щедро ще се отплати на акционерите, най-вече под формата на обратно изкупуване на акции. Шефът на концерна Тим Кук планира да обяви подробностите след няколко седмици, заедно с предварителните резултати за второто тримесечие. Още много други американски концерни през идните месеци ще засилят популярността си сред акционерите, убедени са експертите. Анализаторът на Deutsche Bank, Лойд Уолмзли, препоръчва да се купуват акции на онлайн търговеца Ebay, тъй като се очаква през идните тримесечия обратното изкупуване на ценни книжа да заема все по-важна част от инвестиционната история. Благодарение на данъчната реформа може да стане достъпен капитал от над 8 милиарда долара, закотвен в чужбина. Междувременно за тенденцията могат да се намерят исторически паралели. Когато през 80-те години на 20 век американският президент Роналд Рейгън прокарва през Конгреса най-голямата до онзи момент данъчна реформа, това води до първия бум в обратното изкупуване на акции. И тогава правителството насърчава концерните да върнат у дома натрупаните в чужбина парични резерви чрез облагане с изгодни данъчни ставки. Последицата е, че много концерни изкупуват обратно собствените си дялове, а инвеститорите отговарят с купуване на акции. Борсовият бум продължава с години, докато през октомври 1987 година индексът Dow Jones само за един ден изгубва близо 25 % от стойността си - най-голямата дневна загуба в дългата история на американските борси. Новата данъчна отстъпка на стойност 1,5 трилиона долара, предоставена от Тръмп на компаниите и потребителите, е най-голямата реформа от времето на Роналд Рейгън. Правителствената инициатива дойде през период, когато борсите след девет години отново са във възход. Бумът изглежда отново се удължава, тъй като благодарение на данъчната реформа компаниите публикуват мащабни програми за обратно изкупуване, ощастливявайки акционерите. В момента американски фирми са натрупали в чужбина рекордните над 1 трилион долара. Cisco, Apple и компания подхранват спекулациите, че историята може да се повтори. (БТА)", "date": "2018.02.18", "title": "Данъчната реформа на САЩ действа, но не както се надяваше Тръмп"}
{"url": "https://www.dnevnik.bg/razvlechenie/2018/02/18/3131891_koga_kude_kakvo_na_tazvechershnite_nagradi_bafta/", "text": "Темата за сексуалното насилие във всички индустрии ще бъде лайтмотив и на тазвечершните награди на Британската академия за филмови и телевизионни изкуства (БАФТА/BAFTA). Церемонията ще започне в 21 ч. местно време (23 ч. българско) от Роял Албърт Хол в Лондон, а зрителите извън Обединеното кралство ще могат да я гледат на живо  във \"Фейсбук\".  Предаването започва от червения килим още в 9 ч. българско време. За пръв път от 10 години церемонията няма да бъде водена от комика Стивън Фрай. Неговото място ще заеме актрисата Джоана Лъмли. Фантастиката \"Формата на водата\" на мексиканеца Гийермо дел Торо води по номинации с шансове в цели 12 категории, включително за най-добър филм, сценарий, режисура, главна женска роля, операторско майсторство, костюми и визуални ефекти. Номинациите  Сред другите заглавия с големи шансове са биографията за Уинстън Чърчил с Гари Олдман \"Най-мрачният час\" и черната комедия \"Три билборда извън града\" на Мартин Макдона, военната драма \"Дюнкерк\" на Кристофър Нолан и \"Блейд рънър 2049\" на Дени Вилньов. В категорията за най-добър филм се състезават \"Формата на водата\", \"Най-мрачният час\", \"Три билборда...\", \"Дюнкерк\" и романтичният \"Призови ме с твоето име\". Повече за номинациите може да прочетете  тук. Както на наградите \"Златен глобус\" британските звезди ще използват БАФТА, за да привлекат вниманието върху кампанията \"Времето изтече\" (Time's Up) срещу сексуалното насилие и за равноправието на мъже и жени чрез изцяло черен дрескод. Вместо кавалери, редица известни актриси ще се появят на церемонията, придружени от активисти и представители на синдикални организации. 190 актриси, сред които Кейт Уинслет, Ема Томпсън, Ема Уотсън, Дейзи Ридли, Сирша Ронан, Фелисити Джоунс и Ема Кларк подписаха открито писмо за солидарност с кампанията. В него те отбелязват, че разликата в заплащането между мъже и жени в началото на кариерата им е нараснала с 5 пъти в последните 6 години в Обединеното кралство, и шоубизнесът трябва да използват платформата си, за да говори от името на онези, чиито гласове не се чуват.", "date": "2018.02.18", "title": "Кога, къде, какво на тазвечершните награди БАФТА"}
{"url": "https://www.dnevnik.bg/bulgaria/2018/02/18/3131199_koi_e_evgeni_georgiev_edin_ot_dvamata_kandidati_za/", "text": "Из мотивацията: За да не бъде повече наблюдател Евгени Георгиев беше първият ясен кандидат в надпреварата за председадтел на Софийския градски съд. Той е граждански съдия и разглежда облигационни, застрахователни, вещни дела и такива за обезщетения за непозволено увреждане като поддържа малък брой неприключени дела. Георгиев получи и по-голяма подкрепа на провелото се миналата седмица общо събрание на съдиите от градския съд. От общо 88 гласували магистрати \"за\" Георгиев вота си дадоха 44 души. 13 души не подкрепят нито един от двамата кандидати, а за другия претендент – Светлин Михайлов подкрепа са дали 25 магистрати. Мнението на мнозинството от съдиите би трябвало да бъде взето предвид при избора във вторник. Пред магистратите той заяви, че личната му мотивация да се кандидатира за поста е дълга и отговорността да помогне на съдебната система и за утвърждаването на СГС като стабилна и уважавана институция. \"За това прецених, че трябва да изляза от ролята си на наблюдател и анализатор и пряко да инициирам процеси и да участвам в тях\", казва Георгиев, видно от протокола от общото събрание. Георгиев вече беше част от ръководството на съда за кратко – от март до август 2015 г. по времето на временния ръководител на съда Владимир Йорданов, който пое поста след напускането на Владимира Янева. За това той получи служебна благодарност и грамота от ВСС. Преди да стане магистрат, Георгиев е бил юристконсулт в банка ДСК ЕАД и е стажувал във Федералните окръжни съдилища в Ню Орлиънс и на окръг Колумбия, Вашингтон. В съдебната система влиза като младши съдия---- и от декември 2003 г. става граждански съдия в СГС. Георгиев е инициирал и участвал в създаването на (способ за доброволно разрешаване на спорове), както и в една от първите стажантски програми към съд заедно с още 15 съдии от СРС, Федералния окръжен съд в Ню Орлиънс, САЩ и комисия \"Фулбрайт\". Получава писмо признание от департамента на САЩ за работа по Съдебната менторска инициатива. Завършва висшето си образование в Софийския университет \"Св. Климент Охридски\" през 1998 г. След което продължава обучението си в САЩ - университетите \"Тюлейн\" в Ню Орлеанс и \"Джорджтаун\" във Вашингтон. Завършва и докторантура в Софийския университет през 2013 г. Писал е юридически статии на български и английски. Владее отлично английски език, много добре руски език, добре немски език и начално норвежки език. В имотната му декларация има един апартамент и две дворни места в съпружеска имуществена общност. Декларирани са и други пет имота, за които не се разбира каква част е собственост на Георгиев. В декларацията му има и една земеделска земя и ливада също семейна имуществена общност. Има автомобил \"Хонда\" и 3 500 лв. в банкова сметка. От декларацията се вижда, че има и три договора за кредит за 196 хил. лв., има две ипотеки и е декларирал разходи за обучение в размер на 245 хил. лв. Из концепцията за управлението на съда - утвърждаване на съдийско самоуправление За подобряване дейността на съда той си поставя за цел да утвърди съдийското самоуправление. Това според него може да стане чрез приемане на вътрешни правила за организация дейността на общото събрание на съдиите, създаване на работни групи и комисии и обучение на съдии и служители за ръководене и работа с групи; Друга цел, която Георгиев си постава е своевременното откриване и разрешаване на въпроси, които могат да доведат до конфликт чрез подобряване условията на труд и на усещането за справедливо отношение и признателност. Георгиев заявява, че ще работаи и за осигуряване на ефективен, безпристрастен и прозрачен съд. При изслушването си на общото събрание на съдиите, Георгиев изразява мнение, че , което се отразява на качеството му на работа и на бързината ѝ, което неизбежно влияе на независимостта му. Затова ръководството на съда трябва да проявява разбиране към свръхнатовареността, да работи за намаляването ѝ, но тъй като е продължителен процес да работи за постигане на разбиране у проверяващите съда органи и обществото, че съдията или група съдии работят с условия на свръхнатовареност. Георгиев подкрепя института \"младши съдия\". Според него младите им колеги понякога имат по-добри аналитични способности и трябва да преминават през колкото може повече отделения в съда - наказателно и гражданско, защото наказателните съдии се смята, че работят по-добре с фактите, а гражданските - с правото. Освен това наказателните съдии работят повече в зала, за разлика от гражданските и така минавайки през различните отделения младшите магистрати ще натрупат повече знания и опит. Попитан как би защитавал съдии от агресия, отправена към тях през медиите или чрез жалби, Георгиев обясни, че ако това се случи чрез публични публикации би обсъдил с пресаташето на съда как следва да бъде отговорно и кой да го направи - пресаташето, председателят на съда, друг съдия или от цялото ръководство. Ако пък е чрез жалба до председателя - той би проверил информацията в нея и ако установи, че може да има извършено нарушение - ще иска становището на съдията. По време на изслушването той обяснява, че според него екипа, в който е бил и.ф. зам.-председател на съда за няколко месеца, е постигнал много от поставените им цели с колективни усилия, но има още проблеми, по-които и сега трябва да се работи. Георгиев коментира, че би избрал за свои заместници съдии, които се ползват с доверието и са разпознаваеми от колегите си и са мотивирани да се занимават с административна дейност. Без да иска да дезертира от неговата отговорност при избор на свои заместници, той ще очаква те да бъдат подкрепени от съдиите. Георгиев цитира две критики към колективното управление - колективната отговорност води до колективна безотговорност или, че добре организираната диктатура работи по-добре от лошо организираната демокрация. Той оказа да оборва двете мнения, но заяви, че съдът може да се възползва от позитивите на колективното управление - устойчивост на решенията и по-лесна изпълняемост. Според него са нужни правила за работа на общото събрание. На въпроса дали би продължил управленска практика или отменил такава заповед на бившите председатели, които излязоха от съдебната система - Владимира Янева и Калоян Топалов, Георгиев отговори, че нещата, които са се случвали при управлението на Топалов е трябвало да се случат, но той би имал друг подход, защото и очакванията са с различни от тези през 2015 г. На въпроса какво ще направи за пушещите по коридорите на съда, Георгиев обясни, че е споделил със съпругата си, че щом Топалов не се е справил, едва ли би се справил и той. Обясни, че тази практика като непушач го дразни, но има и разбиране към колегите си. Спомня си и за посещение на летище Варна, където зоната за пушене била отделена със стъкла, но той не искал да поставя колегите в състояние, в което изглеждат като \"специални животни в зоопарк\". Накрая завърши, че би инициирал разговор за разрешаване на проблема. По думите на Георгиев проблем са и т.нар. \"постоянни ищци\". Цитирайки практиката от САЩ, Великобритания, която отсъства в континентална Европа, той обяснява, че трябва да бъде ограничен достъпът им до съда. В Калифорния всички жалби минават през председателя на съда и той решава дали да се образува дело. Друг вариант бил института на явната неоснователност. А защо изборът за шеф на градския съд, който не веднъж е бил разтрисан от скандали, е важен четете  тук .", "date": "2018.02.18", "title": "Кой е Евгени Георгиев, един от двамата кандидати за председател на най-големия окръжен съд"}
{"url": "https://www.dnevnik.bg/sport/2018/02/18/3131916_fotofinish_donese_titlata_na_marten_furkad_v_masoviia/", "text": "Мартен Фуркад спечели  втори златен олимпийски медал  в Пьонгчан, след като триумфира в масовия старт от програмата в биатлона. Най-атрактивната дисциплина не разочарова, а титлата беше решена във финален спринт между Фуркад и Симон Шемп и фотофиниш реши победата на французина. Очакванията за дуел между Фуркад и Йоханес Тингес Бьо не се състояха, след като норвежецът за пореден път не издържа на напрежението. Въпреки че  спечели титлата в индивидуалния старт  Бьо отново не беше на висота и направи три грешки, завършвайки 16-и. Честта на Норвегия защити Емил Хегле Свендсен. Олимпийският шампион в тази дисицплина от Сочи грабна бронзовия медал в спор на финала с друг германец – Ерик Лесер. Състезанието започна драматично и след първата стрелба 14 биатлонисти бяха събрани в 14 секунди. Мартен Фуркад направи една грешка, а за капак при излизането си от допълнителната обиколка падна, но бързо се изправи. С много силно бягане и най-вече чиста и бърза стрелба, француизът започна да си пробива път напред. След втората стрелба от легнал той беше осми, а при третото влизане на стадиона беше пети. Благодарение на светкавична стрелба, проведена само за 18.8 секунди шесткратният носител на Големия кристален глобус излезе първи следван от германците Ерик Лесер и Симон Шемп. Представителите на Бундестима бяха без грешка в първите си три стрелби и тримата влязоха заедно за решителните пет изстрела. В тях Лесер сгреши два пъти, а Фуркад и Шемп по веднъж, което доведе до дуел в послената обиколка. На финалната линия французинът беше с няколко милиметра пред германеца, за да грабне четвъртото си олимпийско злато. Фуркад успя да оправдае ролята си на фаворит преди състезанието, след като в Световната купа спечели два от масовите стартове, а в третия остана на второ място. В масовия старт нито един биатлонист не завърши без грешка в стрелбата, но състезанието беше много качествено. Първите 11 завършиха в 36 секунди. До края на олимпийските игри предстоят три старта в биатлона. След два дни е смесената щафета, на 22 февруари е женската щафета, а ден по-късно мъжката.", "date": "2018.02.18", "title": "Фотофиниш донесе титлата на Мартен Фуркад в масовия старт в биатлона"}
{"url": "https://www.dnevnik.bg/kultura/2018/02/18/3131918_bedata_na_rusiia_e_useshtaneto_che_vinagi_sme_na_praga/", "text": "Русия сякаш винаги е на прага на война и условията днес не са по-различни от тези през 70-те години на XX в., когато хората подкрепяха правителството от страх, че всеки момент ще избухне международен конфликт. Това заяви руският режисьор Алексей Герман-син на \"Берлинале\" преди премиерата на филма си \"Довлатов\", чието действие се развива в онази епоха. Колкото по-силно е усещането, че сме във война или войната е вече започнала, толкова по-склонен е народът да подкрепя правителството, същото виждаме и сега, посочи режисьорът пред \"Ройтерс\". \"Довлатов\" проследява шест дни от живота руския писател-дисидент Сергей Довлатов, в които той, измъчван от крайна бедност, се опитва да публикува произведения, които не отговарят на партийната линия. Герман-син посочи, че макар собствената му работа никога да не е била обект на цензура, има богат опит със съветските власти през съдбата на баща си, именитият руски режисьор Алексей Герман. Неговият \"Проверка по пътищата\" от 1971 г. е забранен за показване в продължение на 15 години заради \"неправоверното\" показване на Отечествената война. \"Разбира се, че имам опит с цензурата от първо лице и съм виждал цензура, оказвана над приятелите на баща ми и разбира се, че неговата фигура също присъства във филма\", посочи пред агенцията руснакът. Запитан за условията пред артистите в днешна Русия, той посочи, че \"..Не сме Северна Корея или Иран, разбира се, има неща, които не харесвам в съвременна Русия, но сме далеч от Северна Корея.\" Довлатов, близък приятел на Йосиф Бродски, остава непубликуван в Русия до 1989 г., две години преди разпадането на Съветския съюз. Той умира на 48-годишна възрас в Ню Йорк през 1990 г. и така и не доживява да види популярността на творбите си в родината си. 41-годишният Герман-син работи по идеята за филма от 15 години. \"Довлатов\" е един от 19-те филма в конкурса на \"Берлинале\", които ще се борят за призовете \"Златна мечка\" и \"Сребърна мечка\". Те ще бъдат раздадени на 24 февруари.", "date": "2018.02.18", "title": "Бедата на Русия е усещането, че винаги сме на прага на война, заяви режисьорът Алексей Герман-син"}
{"url": "https://www.dnevnik.bg/sport/2018/02/18/3131931_tieri_nyovil_specheli_rali_shveciia/", "text": "Пилотът на \"Хюндай\" Тиери Ньовил спечели рали \"Швеция\" втори кръг за сезона в  Световния рали шампионат (WRC) . Белгиецът пое лидерството още в петък преди обяд и не изпусна първата позиция след това с блестящо каране и много добро темпо. Ньовил  е едва третият пилот, който не е роден в Скандинавия и печели снежното рали. Преди него това направиха Себастиен Льоб (2004) и Себастиен Ожие (2013, 2015 и 2016 г.). Преди 12 месеца белгиецът беше близо до победата, но технически дефект го спря, докато беше начело и донесе успеха на Яри-Мати Латвала. \"Невероятен уикенд за нас, не очаквахме да сме чак толкова бързи, но чувството е много приятно. През миналата година заслужавахме да спечелим, но това е едно сладко отмъщение. Работихме много здраво през зимата и мисля, че това си личи тук в Швеция\", каза Ньовил след финала. Това е седма победа във WRC за него, като всички дойдоха с  \"Хюндай\" . През миналия сезон Ньовил спечели четири надпревари – в Корсика, Аржентина, Полша и Австралия, но остана втори в крайното класиране след Ожие. Втори зад Ньовил в Швеция се нареди Крейг Брийн със \"Ситроен\", който изостана с 19.8 секунди, а подиумът допълни още един пилот на \"Хюндай\" – Андреас Микелсен (+28.3 секунди). В неделния ден бяха изминати едва три специални етапа, като и в трите победител беше Есапека Лапи. Финландецът превъзмогна проблемите си от втория ден и направи всичко възможно да се изкачи в подреждането и спечели две позиции. Пилотът на \"Тойота\" започна деня шести, но финишира четвърти с изоставане от 45.8 секунди. Първото място на Лапи в последния пауър етап му донесоха и още пет точки. Зад него в отсечката Торсби 2 се наредиха Ожие, Микелсен, Ньовил и Танак, взимайки съответно 4,3,2 и 1 точка. Топ 10 в класирането за ралито допълниха Хейдън Падън (\"Хюндай\"), Мадс Остберг (\"Ситроен\"), Яри-Мати Латвала (\"Тойота\"), Теему Сунинен (\"Форд\"), От Танак (\"Тойота\") и световният шампион Ожие, който изостана с повече от пет минути. Победата на Ньовил го изкачи и начело в класирането в шампионата. След два кръга белгиецът има 41 точки, с 10 повече от втория Ожие. Третото място делят Латвала и Лапи с по 23, а Танак и Микелсен са с 21 точки. Следващият кръг е рали \"Мексико\" от 8 до 11 март.", "date": "2018.02.18", "title": "Тиери Ньовил спечели рали \"Швеция\""}
{"url": "https://www.dnevnik.bg/skorost/2018/02/18/3131033_fotorazkaz_gotov_za_pistite_no_udoben_i_za_ejednevna/", "text": "В последните пет години продажбите на т.нар. горещи хечбеци скочиха близо четири пъти, за да достигнат 106 500 през миналата година. Сериозно място в тях заема \"Рено Меган Ер Ес (Renault Megan R.S.), който е и сред най-разпознаваемите членове на сегмента.", "date": "2018.02.18", "title": "Фоторазказ: Готов за пистите, но удобен и за ежедневна употреба"}
{"url": "https://www.dnevnik.bg/sport/2018/02/18/3131955_juventus_zapisa_ikonomichna_pobeda_v_gradskoto_derbi_s/", "text": "Ювентус\" излезе начело в Серия А след победа с 1:0 над градския съперник \"Торино\". Сблъсък на Олимпийския стадион нямаше и както в първия двубой за сезона между двата тима, бианконерите излязоха победители. За разлика от първата среща през септември,  когато шампионът спечели категорично с 4:0 , сега резултатът не беше толкова изразителен. Единствения гол в 146-ото дерби на Торино отбеляза Алекс Сандро, който се разписа преди почивката. Бразилецът даде начало на контраатака, подаде на Федерико Бернардески надясно, а италианският национал му върна жеста и центрира успоредно на голлинията, където халфбекът нямаше проблем да отбележи в 33-ата минута. Най-сериозното притеснение на \"Ювентус\" в двубоя беше контузията на Гонсало Игуаин. Нападателят получи удар още в петата минута и малко по-късно беше заменен от Бернардески. Травмата на голмайстора на тима идва две седмици преди реванша в Шампионската лига срещу \"Тотнъм\". През втората част \"биковете\" опитаха да отговорят и играха по-активно, но Войчех Шченсни нямаше сериозни проблеми на вратата на \"Ювентус\". Трите точки на \"бианконерите\" позволиха на тима да излезе начело с актив от 65 точки. \"Ювентус\" има две повече от \"Наполи\", който играе по-късно със \"Спал\".", "date": "2018.02.18", "title": "\"Ювентус\" записа икономична победа в градското дерби с \"Торино\""}
{"url": "https://www.dnevnik.bg/biznes/2018/02/18/3131976_jenite_v_sauditska_arabiia_veche_mogat_da_otkrivat/", "text": "Жените в Саудитска Арабия вече имат право да откриват собствени фирми, без да искат съгласието на настойник от мъжки пол, съобщи правителството, което цели по този начин да стимулира частния сектор, предаде БТА. \"Сега жените могат да основават собствени предприятия и да ползват интернет услугите (на правителството), без да е необходимо да доказват, че имат съгласието на свой настойник\", обяви на сайта си министерството на търговията и инвестициите, цитирано от \"Франс прес\". Досега саудитките трябваше да представят доказателство, че имат разрешение от свой настойник от мъжки пол (най-често съпруг, баща или брат), за да могат започнат административни процедури. От миналата година влиятелният 32-годишен саудитски престолонаследник Мохамед бин Салман извършва поредица реформи за стимулиране на участието на жените в обществения живот. Целта е до 2030 г. делът на работещите жени в Саудитска Арабия да нарасне от 22 на над 30 процента. На 12 февруари прокуратурата в Рияд съобщи, че възнамерява за първи път в историята си да назначи жени. Саудитската паспортна служба наскоро съобщи, че 107 000 жени са кандидатствали за 140 свободни работни места на летищата и граничните пунктове. Миналата година кралството обяви, че от юни 2018 г. жените ще имат право да шофират, а от януари саудитските жени вече могат да посещават стадионите. Принц Мохамед бин Салман обеща Саудитска Арабия да стане \"умерена и толерантна\" страна, скъсвайки с уахабизма - крайно консервативно течение в исляма, което досега вредеше на имиджа на монархията на Запад. Въпреки отварянето на кралството обаче саудитките остават подчинени на множество ограничения. Те все още се нуждаят от разрешение на настойник от семейството, за да следват в университет или да пътуват например.", "date": "2018.02.18", "title": "Жените в Саудитска Арабия вече могат да откриват собствени фирми"}
{"url": "https://www.dnevnik.bg/sport/2018/02/18/3131949_federer_otvia_grigor_dimitrov_za_55_minuti_i_specheli/", "text": "Роджър Федерер спечели турнира в Ротердам след безапелационна победа срещу Григор Димитров. 36-годишният швейцарец даде само четири гейма на 26-годишния българин и имаше нужда от едва 55 минути за успеха с 6:2, 6:2. Федерер, който от понеделник ще е най-възрастният №1 в историята на тениса, записа седма победа от седем мача срещу Димитров. Носителят на 20 титли от Големия шлем остава непобеден в 12-те си мача през 2018 г. - седем на Australian Open и пет в Ротердам. Федерер спечели турнира в холандския град за трети път след 2012 и 2005 г. По този начин той се изравнява на върха с американеца Артър Аш (1972, 1975, 1976 г.). Преди пет години швейцарецът се справи с лекота с Хуан Мартин дел Потро (6:1, 6:4). Първият му трофей в Ротердам дойде след трудна победа срещу настоящия му треньор Иван Любичич - 5:7, 7:5, 7:6 (5). Федерер завоюва 97-а индивидуална титла в 146-ия си финал в турнирите на АТП. Повече трофеи от него има единствено американецът Джими Конърс - 109. Швейцарецът вече има 20 титли от категория \"АТП 500\", като се доближи на една от рекордьора по този показател - Рафаел Надал. \"Това беше една невероятна седмица. Целта беше да стигна до полуфиналите, а спечели турнира. Много съм щастлив и развълнуван\", каза Федерер след 12-ата си поредна победа от началото на сезона. Димитров започна амбицирано мача, но след третия гейм не издържа на темпото, което налагаше Федерер. С всеки свой удар Маестрото пращаше топката максимално бързо в полето на българина, който в повечето случаи допускаше грешка рано или късно. Бекхендът на световния №5 изцяло се пропука. Сервисът му също не беше на високо ниво, което не му позволи да окаже по-голяма съпротива в този мач. Oсвен това във втория сет пролича, че Димитров не е в оптимална физическа кондиция. Той нямаше нито една точка за пробив в двубоя. В същото време даде цели осем възможности на Федерер и загуби четири от осемте си подавания. В първия сет Димитров вкара само 43% от първите си сервиси. Във втората част българинът реши да заложи на по-сигурен начален удар, като насочи в полето 71% от първите си сервиси, но и тази тактика не му донесе успех. \"Очаквах да бъде много труден мач. Григор е страхотен тенисист, невероятен атлет и играе изключително добре в последните месеци. Не мислех, че резултатът ще е такъв, но той изглежда имаше трудности и аз не погледнах назад. Успях да изпълня игровия си план по начина, по който исках\", заяви Федерер след двубоя. \"Това определено е едно от тези седмици, които никога няма да забравя. Невероятно е да спечеля 97-ата си титла и да се върна на първото място в света. Това е нещо много специално\", каза още швейцарецът.", "date": "2018.02.18", "title": "Федерер отвя Григор Димитров за 55 минути и спечели 97-aта си титла"}
{"url": "https://www.dnevnik.bg/photos/2018/02/18/3131947_fotogaleriia_formula_1_na_kunki/", "text": "Леденият крос Crashed Ice race е най-бързият спорт на кънки в света. Първото състезание е проведено през 2001 година в Стокхолм, Швеция. На снимката атлетите се спускат по масивна ледена пътека с фини завои скорост над 50 км /ч.", "date": "2018.02.18", "title": "Фотогалерия: Формула 1 на кънки"}
{"url": "https://www.dnevnik.bg/sport/2018/02/18/3131978_ludogorec_se_vurna_nachelo_v_purva_liga_sled/", "text": "Лудогорец\" победи \"Славия\" с категоричното 4:1 и започна пролетния дял в Първа лига с победа. Шампионите не срещнаха абсолютно никакъв проблем с белите и решиха всичко в двубоя преди почивката. Клаудиу Кешеру на два пъти, Анисе и Вандерсон се разписаха за тима на Димитър Димитров, с което \"Лудогорец\" се върна на върха в подреждането с аванс от една точка пред  ЦСКА . Едва четирима от футболистите, които започнаха  срещу \"Милан\"  преди няколко дни, бяха сред титулярите и и срещу \"Славия\" - Лукас Саша, Сисиньо, Мисиджан и Анисе. Това обаче не се отрази на шампионите и те почнаха много активно. Още в 18-ата секунда Вандерсон удари греда, а в осмата минута и удар на Кешеру се отби в напречния стълб. Шампионите поведоха в 18-ата минута, когато засече центриране на Сисиньо. Бразилецът подаде на румънския нападател и той с хубав удар от въздуха откри резултата. Интригата се върна за кратко в 33-ата минута, когато Стефан Велев изравни. Халфът на белите отправи лек удар от границата на наказателното поле, но топката се отби в Георги Терзиев и влетя в мрежата. Изравнителният гол подейства стимулиращо на тима от Разград и той бързо върна преднината си. Кешеру вкара втори гол в 35-ата минута, а още две по-късно Анисе наказа голяма грешка в защитата на \"Славия\". Андреа Христов изпусна Анисе, вратарят Стергиакис също излезе неразчетено и се разписа с глава. През втората част \"Лудогорец\" свали темпото, но стигна до четвърти гол. Негов автор беше Вандерсон в 52-ата минута. Притеснително за Димитър Димитров е, че той трябваше да прави две принудителни смени в хода на мача. Крайните бранители Саша и Сисиньо напуснаха с травми, което доведе до експериментален изглед на отбраната в голяма част от мача. Новината не е добра, тъй като \"Лудогорец\" има само трима крайни защитници, а за капак Натанаел е наказан и за втория двубой с \"Милан\" след няколко дни.", "date": "2018.02.18", "title": "\"Лудогорец\" се върна начело в Първа лига след убедителен успех над \"Славия\""}
{"url": "https://www.dnevnik.bg/bulgaria/2018/02/18/3131983_policai_e_postradal_pri_sblusuk_mejdu_fenove_na_botev/", "text": "Полицай е пострадал при сблъсък между футболни фенове на \"Ботев\" - Пловдив, и \"Левски\", съобщи директорът на СДВР ст. комисар Ивайло Иванов, цитиран от агенция \"Фокус\". Има различни версии за случилото се. Според една от тях, феновете на гостуващия отбор, които били седнали в две заведения на ул. \"Черковна\", са се нахвърлили върху младеж, който ги снимал, като решили, че е от \"Левски\". Втората версия твърди, че запалянковците са се сбили по между си. Дошлите на мястото полицаи прекратили саморазправата, но един от служителите на реда е бил ранен. Задържани са двама футболни фенове. От пресцентъра на МВР съобщиха, че сигналът за инцидента е получен около 16 часа. При сблъсъците са пострадали трима души, освен полицая. Групата фенове от гостуващия отбор са били съпроводени до стадион \"Г.Аспарухов\", където в 17 часа започна мача. Работата по изясняване на всички обстоятелства около случая продължава. Движението по ул. \"Черковна\" в частта между кръстовищата с бул. \"Мадрид\" и ул.\"Оборище\" е било блокирано за няколко часа, като автобусите по линия 120, са се движили по обиколен маршрут. Привечер от МВР съобщиха, че при извършени преди началото на футболната среща \"Левски\" - \"Ботев\" (Пловдив) първоначални проверки на входа на стадион \"Георги Аспарухов\" полицейските служители са задържали общо 12 души. В девет от тях са намерени забранени вещи и предмети (пиротехника), а в трима наркотични вещества. На деветимата са съставени актове по чл. 21 от Закона за опазване на обществения ред при провеждане на спортни мероприятия. Другите трима са задържани в полицейските арести със заповед до 24 часа.", "date": "2018.02.18", "title": "Полицай е пострадал при сблъсък между фенове на \"Ботев\" и \"Левски\" (обновена)"}
{"url": "https://www.dnevnik.bg/citat_na_deniia/2018/02/18/3131991_citat_na_denia_bez_levski_niamashe_da_ia_ima_bulgariia/", "text": "Това каза вицепремиерът Валери Симеонов по време на шествие, организирано днес от Политическа партия НФСБ, предаде агенция \"Фокус\". То беше по повод 145-ата годишнина от смъртта на Апостола. Шествието започна в 17.30 часа пред паметника на Левски и завърши с поклонение пред паметната плоча на църквата \"Света Петка Самарджийска\", където според една от хипотезите, е бил погребан Апостола.", "date": "2018.02.18", "title": "Цитат на деня: Без Левски нямаше да я има България и щяхме да говорим на друг език"}
{"url": "https://www.dnevnik.bg/sport/2018/02/18/3131961_norvegiia_izleze_nachelo_v_klasiraneto_po_medali_v/", "text": "Норвегия излезе начело в класирането по медали след деветия състезателен ден на зимните олимпийски игри в Пьонгчанг. Скандинавците спечелиха два златни, един сребърен и един бронзов медал днес и изместиха Германия от първото място. Двете страни имат по девет олимпийски титли, но норвежците имат повече отличия - 26 срещу 18 за германците. Мъжката щафета на Норвегия в ски бягането не допусна изненада и  спечели златните медали в най-старата дисциплина - 4х10 км.  Норвежците затвърдиха доминацията си в трета титла от четири старта в мъжката програма на ски бягането и общо пета след победи на  женската щафета преди ден  и  Рагхилд Хага в 10-те километра . Йойстайн Бройтен донесе второто злато за Норвегия. 22-годишният състезател във фрийстайл ските спечели титлата в дисциплината слоупстайл. Шампионът от Зимните игри през 2017 г. изпревари американеца Ник Гепер и канадеца Алекс Болю-Маршон. Германия беше много близо да запази първото място в класирането по медали, но няколко сантиметра разделиха Симон Шемп от златото в масовия старт в биатлона. След по-добро финално приплъзване и фотофиниш  Мартен Фуркад триумфира в едно от най-зрелищните състезания  от началото на Пьонгчанг 2018. Холандия за пръв път остана без медал в бързото пързаляне с кънки, но запазва третото място с шест първи, пет втори и две трети места. Японката Нао Кодаира сложи край на холандската доминация при жените с победа в спринта на 500 метра и нов олимпийски рекорд - 36,94 секунди. Бронзовият медал отиде при чехкинята Каролина Ербанова. Носителят на Световната купа по ски алпийски дисциплини в последните шест сезона Марсел Хиршер спечели втора олимпийска титла в Пьонгчанг.  След победата в комбинацията  28-годишният скиор  грабна златото и в гигантския слалом . Хиршер донесе четвърта титла за Австрия в Пьонгчанг. С четири са още Швеция и Франция след триумфа на Фуркад. Домакините от Южна Корея има три златни медала. Япония, Швейцария и Италия са с по два, а по един са спечелили Чехия, Словакия, Беларус, Великобритания, Полша и Украйна. Украйна стана 18-ата държава със златен медал в Пьонгчанг, след като Александър Абраменко стана олимпийски шампион в ски акробатиката.", "date": "2018.02.18", "title": "Норвегия излезе начело в класирането по медали в Пьонгчанг"}
{"url": "https://www.dnevnik.bg/sport/2018/02/18/3131778_bulgarite_v_pyongchang_dnes_gigantski_slalom_za_albert/", "text": "Двама български спортисти ще участват в деветия ден от олимпийските игри в Пьонгчанг. Представителите на България в алпийските ски Алберт Попов и Камен Златков имат старт в гигантския слалом, който е първи за тях на игрите. Българските скиори пропуснаха слалома в Йонгсон, но този път са в списъка в последната индивидуална дисциплина при мъжете от програмата за скиорите. Попов и Златков, които са дебютанти на олимпийски игри са със стартови номера 43 и 66. Първият манш от състезанието започва в 3.15 часа българско време. В програмата от деветия ден има и масов старт при мъжете в биатлона. В него обаче няма да участва нито един от българските представители. Владимир Илиев и Красимир Анев, които  се събудиха в индивидуалния старт , както и другите ни биатлонисти, решиха да се готвят за щафетите. На 20 февруари е смесената, а три дни по-късно мъжката.", "date": "2018.02.18", "title": "Българите в Пьонгчанг днес: Гигантски слалом за Алберт Попов и Камен Златков"}
{"url": "https://www.dnevnik.bg/bulgaria/2018/02/18/3131690_nai-chetenoto_v_dnevnik_samoletnata_katastrofa_v/", "text": "Пътнически самолет със 71 души се разби в Подмосковието  е най-четената публикация в \"Дневник\" през тази седмица с 39 105 отваряния. Данните са към 19 часа в събота. Следват  Тече постепенна фашизация, или от фейсбук за пола на една рибка  (36 820 прочитания) и  Казусът с атаката на Валери Симеонов срещу Ска Келер стигна до Юнкер  (30 591). Десетте най-четени публикации се допълват от  Валери Симеонов се възмути от БНТ заради излъчен филм  (28 686),  БСП нарече Народния съд необходимо и неизбежно правосъдие  (27 705),  Цеко Минев не е собственик на \"Юлен\", обяви ПИБ  (27 047),  Позицията на БНТ: Емил Кошлуков ще бъде наказан и ще се извини публично  (24 636),  Как руснаци от \"частна армия\" загинаха при удари на САЩ в Източна Сирия  (22 392),  Защо Борисов (не) каза кой стои зад \"Юлен\"  (22 105) и  Цитат на деня: Русия е създадена от българи и трябва да я пазим като наше дъщерно образувание (21 937 прочитания).", "date": "2018.02.18", "title": "Най-четеното в \"Дневник\": Самолетната катастрофа в Подмосковието"}
{"url": "https://www.dnevnik.bg/sport/2018/02/18/3131826_grigor_dimitrov_shte_napravi_sedmi_opit_da_pobedi/", "text": "Григор Димитров ще направи днес седмия си опит да постигне първа победа срещу своя идол Роджър Федерер. 26-годишният българин и 36-годишният швейцарец се изправят един срещу друг във финала на турнира от категория \"АТП 500\" в Ротердам. Двубоят започва в 16.30 ч. Носителят на 20 титли от Големия шлем остава единственият от водещите играчи, срещу когото Димтитров няма победа. В досегашните шест срещи помежду им българският тенисист е спечелил само два сета. Последният сблъсък между двамата завърши с убедителна победа за Федерер - 6:4, 6:2, 6:4 в осминафиналите на миналогодишния \"Уимбълдън\", в който швейцарецът не загуби нито един сет по пътя към титлата. През 2016 г. Федерер и Димитров изиграха два мача в рамките на три седмици. В тях българският тенисист взе единствените си два си сета срещу Маестрото - 4:6, 6:3, 1:6, 4:6 в осминафиналите на Australian Open и 4:6, 7:6 (4), 4:6 в четвъртфиналите в Бризбейн. Година по-рано двамата отново се срещнаха в Бризбейн, а Федерер спечели категоричен успех с 6:2, 6:2 в полуфиналите. Другите им два мача са в четвъртфиналите на турнира в Базел - 7:6 (4) 6:2 през 2014 г. и 6:3, 7:6 (2) през 2013 г. Федерер преследва 97-a титла в 146-ия си финал в турнирите на АТП. От началото на 2017 г., когато започна неговият ренесанс, швейцарецът има осем победи в деветте мача за титла, които изигра. Единствената му загуба беше срещу Александър Зверев в канадския мастърс. Най-възрастният номер 1 в историята на тениса се намира в страхотна форма, като има 11 победи в 11 мача през 2018 г. Димитров се класира за първия си финал през този сезона и общо 15-и в своята кариера. Световният номер 5 също се намира в добър период, като е спечелил 15 от последните си 17 мача във всички турнири. \"Ще се фокусирам върху своята игра. От началото на седмицата повтарям, че това е най-важното нещо. Чувствам се все по-добре и по-добре с всеки следващ мач. В неделя трябва да вдигна летвата още по-високо. За тази цел трябва да продължа по същия начин, по който се подготвят и тренирам досега\", каза Димитров след  полуфинала с Давид Гофен.  Тогава той все още не знаеше кой ще бъде неговият съперник в мача за титлата. Според Федерер Димитров е по-добър и много по-уверен играч, отколкото при последната им среща. \"Той се намира в страхотна форма. Имаше фантастичен минал сезон, а този също започва солидно. Мисля, че е свеж и готов да продължи по същия начин. Увереността, която натрупа миналата година, ще е ключова за изкачването му\", заяви швейцарецът след  победата срещу Андреас Сепи в полуфиналите. \"Ще бъде интересен мач. Обичам да играя с Григор. Усещам, че знам как се чувства той като тенисист с бекхенд с една ръка, силен сервис и силен форхенд. Ще опитам да бъда агресивен и да играя своята игра. Ако сервисът ми върви, ще ми бъде от голяма помощ\", каза още Федерер.", "date": "2018.02.18", "title": "Григор Димитров ще направи седми опит да победи Федерер"}
{"url": "https://www.dnevnik.bg/bulgaria/2018/02/18/3122411_sirni_zagovezni_e_den_za_vseobshto_oproshtenie/", "text": "Православната църква днес отбелязва Сирни Заговезни, празника на всеобщото опрощение, наричан още Прощална неделя и Поклади. Сирни Заговезни винаги се чества седем седмици преди Великден. Традиционният поздрав на много места в страната днес е: \"Простено - прости!\". На този ден се припомнят Христовите думи: \"Ако не простите на човеците съгрешенията им, и вашият небесен Отец няма да прости съгрешенията ви\". Затова традицията изисква всеки да поиска прошка от хората около себе си – близки и познати, за огорченията и обидите, които волно или неволно им е причинил, както и сам да потърси в себе си сили да прости на тези, които са го наранили. Вечерта на празника при родителите се събират семействата на техните синове, дъщери, внуци, за да заговяват от млечни храни. За трапезата се приготвят баница със сирене, риба, варени яйца, варено жито, бяла халва с ядки. На трапезата се извършва и обичаят хамкане: на червен конец се привързва и се спуска от тавана парче бяла халва или варено яйце. Най-възрастният мъж завърта конеца в кръг и всеки се стреми да хване яйцето (халвата) с уста. Който успее, ще бъде жив и здрав през цялата година. Характерен за празника е обичаят Оратници, свързан със запалването на празнични огньове. Традицията повелява високите пламъци да бъдат прескачани, което според народните поверия носи здраве. В Североизточна България ритуалът е известен като Паликош. По Заговезни има обичай и хората да се маскират. Традицията датира още от Средновековието и дори много преди това, но в България тя е разпространена само в някои краища. Маските трябва да прогонят злите духове, които бродят между хората. Карнавалът символизира победата на светлината над мрака, т.е. настъпването на пролетта и края на зимата.", "date": "2018.02.18", "title": "Сирни Заговезни е ден за всеобщо опрощение"}
{"url": "https://www.dnevnik.bg/sport/2018/02/18/3131828_hirsher_specheli_zlato_i_v_gigantskiia_slalom_albert/", "text": "Олимпийската титла на Марсел Хиршер в комбинацията в Пьонгчанг даде криле на австриеца и той безапелационно спечели състезанието в гигантския слалом. След две четвърти места във Ванкувър и Сочи, този път шесткратният носител на Световната купа в алпийските ски стъпи на най-високото стъпало. Хиршер буквално разби конкурените си и завърши с 1.27 секунди пред Хенрик Кристоферсен. Австриецът направи много силно спускане в първия манш и имаше близо 60 стотни аванс пред Алекси Пинтюро. Кристоферсен пък се представи зле и изостана с близо секунда и половина. Във втория манш норвежецът направи изумително каране, дълго време беше лидер, благодарение на най-доброто си време, но преднината на Хиршер беше прекалено голяма, за да може да бъде стопена. Пинтюро се задоволи с третото място, на само четири стотни зад Кристоферсен. \"Все още съм под емоцията на състезанието, не мога да се отпусна и да се насладя на момента. Радвам се от представянето си, бях уверен в спускането и знаех какво трябва да правя. Вече съм доста изморен и само чакам да мине слаломът, след това не искам да виждам състезания\", каза Хиршер след финала. Австриецът обясни, че и в най-техничната дисциплина очаква битка с Кристоферсен, както е през целия сезон в Световната купа. Четвърти в гигантския слалом се класира словенецът Жан Кранец, пред други трим французи – Тома Фанара, Виктор Мюфа-Жанде и Матьо Февър. Топ 10 допълниха още Лейф Кристиан Нестволд-Хауген, Матс Олсон и Райън Кохран-Сигъл. Американецът беше 21-и след първия манш, но във второто спускане даде трети резултат, за да спечели 11 позиции. Олимпийският шампион в дисциплината от Сочи Тед Лигети завърши едва 15-и. В гигантския слалом имаше и добро българско представяне, като Алберт Попов влезе сред първите 30 с блестящ втори манш. 20-годишният скиор беше 34-и след първото спускане с 1:12.39, но при второто минаване беше по-бърз с повече от секунда и записа 22-и резултат. Другият български представител Камен Златков беше 59-и след първия манш, но във втория падна и не завърши.", "date": "2018.02.18", "title": "Хиршер спечели злато и в гигантския слалом, Алберт Попов завърши 28-и"}
{"url": "https://www.dnevnik.bg/photos/2018/02/18/3131804_fotogaleriia_lukovmarsh_i_anti_lukovmarsh/", "text": "Така нареченият \"Луков марш\", организиран от Български национален съюз /БНС/, се проведе за 15-ти път в София, тъй като забраната, издадена от Столичната община, беше отменена от Административен съд - София. Участниците в шествието се събраха в 17:30 ч. пред храма \"Света Неделя\" в центъра на София, като по данни на организаторите в него се включиха над 500 души.", "date": "2018.02.18", "title": "Фотогалерия: Луковмарш и анти Луковмарш"}
{"url": "https://www.dnevnik.bg/sviat/2018/02/18/3131211_ed_shiirun_i_banani_ili_kakvo_ne_e_izvestno_za/", "text": "                        19 май в параклиса \"Сейнт Джордж\" в Уиндзорския замък – това са датата и мястото на  сватбата на принц Хари и Меган Маркъл . Но около светското събитие има още много неизвестни и любопитни детайли. Сп. Brides обобщава какво знае публиката за кралското празненство досега. Предложението и пръстенът Било е направено по време на уютна семейна вечер в Нотингам котидж - къщичка с две спални на територията на двореца Кенсингтън. Двамата ще живеят там след сватбата. За да направи пръстена на Маркъл, Хари е използвал  диамант от Ботсвана  от любимата на принцовете Африка и два по-малки камъка от колекцията на принцеса Даяна. Мястото Параклисът \"Сейнт Джордж\" е приютявал и други празненства – сватбата на принц Чарлс и херцогиня Камила през 2005 г., както и кръщенето на Хари през 1984 г. За разлика от Уестминстърското абатство, където Кейт Мидълтън и принц Уилям се ожениха пред над 1000 гости, \"Сейнт Джордж\" побира \"само\" 800 души. Датата На 19 май има и други важни събития - финалът за Английската купа по футбол и Националният ден на червенокосите. Макар по традиция сватбите на кралското семейство да са през седмицата,  Хари и Меган  са избрали събота, за да дадат на хората по-добра възможност да следят тържествата. Официалната церемония ще бъде извършена в 12:00 ч. местно време от архиепископа на Кентърбъри Джъстин Уелби, а църковната служба ще се води от старшия свещеник на параклиса Дейвид Конър. След това младоженците ще направят обиколка с карета по улиците и ще се запътят към два приема – един в залата \"Сейнт Джордж\" в замъка и друг, частен, на който домакин ще бъде принц Чарлс. Булката Маркъл ще направи нещо, което друга кралска булка досега не е правила – ще изнесе реч, в която да изкаже любовта си към Хари и да благодари на кралицата и на хората, които са ги подкрепяли във връзката им. За това съобщава в. \"Таймс\". Още не е известно дали Меган ще спази традицията и баща ѝ – 73-годишният Томас Маркъл, ще я заведе до олтара. Има слухове, че тя може да повери тази роля на майка си –  Дория Рагланд . Тортата Типично за кралските торти е да бъдат плодови, но за пръв път в нея ще са включени банани – любимите плодове на принц Хари, пише в. \"Телеграф\", позовавайки се на свой източник. Това може би е намигване и към първите месеци на връзката им, когато Маркъл сподели в \"Инстаграм\" снимка на два \"прегърнати\" банана с нарисувани личица и ръчички. Музиката Рижавият чаровник  Ед Шийрън  е бил поканен да свири, твърдят източници на Entertainment Tonight – добър избор, при положение, че баладите му са сред най-предпочитаните песни за първи танц в последните години. През декември музикантът шеговито отговори на репортерски въпрос, че с радост би поел ангажимента, ако е свободен. Сам Смит призна пред в. \"Сън\", че да свири на кралската сватба ще е сбъдната мечта. Според медията има и слухове, че \"Спайс гърлс\" биха се събрали заради събитието. На сватбата на Уилям и Кейт през 2011 г. пя поп-певицата Ели Гулдинг. Роклята Израелската дизайнерка Инбал Дрор е получила поръчка да направи скица за тоалет, каза говорител на лейбъла пред сп. \"Пийпъл\" през декември. Но оттогава насам няма новини и нито един друг дизайнер не е признал дали преговаря с кралското семейство. Кралският биограф Омид Скоуби потвърди пред телевизия Ей Би Ес, че Маркъл е била на първата си проба на 19 януари, но все още разглежда различни рокли. По думите му актрисата е изразила желание да носи нещо \"просто, класическо и много елегантно\" и близката ѝ приятелка – стилистката Джесика Мълроуни ѝ помага с избора. Кой ще е поканен (и кой не e) Поканите още не са изпратени – Хари е близък приятел със семейство  Барак и Мишел Обама , но външното министерство го е посъветвало да не кани чуждестранни лидери. Което вероятно значи, че президентът на САЩ Доналд Тръмп също няма да присъства. Другата сватба Принцеса Южени  – осма в реда за наследяване на трона и първа братовчедка на Уилям и Хари – се сгоди за дългогодишния си приятел Джак Бруксбанк. Но макар двойката да е планирала да се ожени през септември, те вероятно ще трябва да отложат церемонията за октомври, за да се съобразят с пътуванията на Меган и принца, твърди източник на \"Дейли мейл\". Южени е по-малката дъщеря на принц Андрю, херцога на Йорк и Сара, херцогиня на орк. Самият Андрю е третото дете на кралица Елизабет и принц Филип – Чарлс е първородният син, принцеса Ан е второто дете, а принц Едуард е последното. Ще стане ли Меган принцеса Когато  Катрин Мидълтън и принц Уилям  сключиха брак през 2011 г., тя стана Нейно кралско височество, принцеса Уилям Уелски. Вероятно Меган ще стане Нейно кралско височество, принцеса Хари Уелски. Причината: във вените  и на двете не тече кралска кръв .", "date": "2018.02.18", "title": "Ед Шийрън и банани, или какво (не) е известно за сватбата на принц Хари и Меган Маркъл"}
{"url": "https://www.dnevnik.bg/bulgaria/2018/02/18/3127195_istanbulskata_konvenciia_shte_zapulni_prazninite_v/", "text": "Въпреки че \"горещата\" тема за  Истанбулската конвенция , ще затихне за известно време, след като  премиерът Бойко Борисов  заръча временното й оттегляне, остава важният въпрос дали българското законодателство съдържа достатъчно мерки за защита от насилие. \"Дневник\" потърси практикуващи съдии с този и подобни въпроси. Според Стоян Мадин (наказателен съдия) и Галя Вълкова (граждански съдия) от Софийския районен съд българското законодателство за защита от насилие не е достатъчно. И за България е важно да приеме международните стандарти, които са заложени в Истанбулската конвенция. Съдия Мадин смята, че конвенцията в България се тълкува превратно и цялата ситуация покрай международния документ му напомняла на книгата на проф. Тим Ву \"Търговците с внимание\". Той мисли, че противниците на ратификацията ще продадат след време вниманието, което са спечелили с позицията си. Но не се ангажира с предположение на кого и срещу какво. Двамата съдии посочиха, че един от спорните термини в конвенцията - за \"социалната роля\" на пола, вече го има в нашето законодателство - в преходните и заключителни разпоредби на Закона за равнопоставеност на жените и мъжете, където се казва: \"Равнопоставеност на жените и мъжете\" е равни права и задължения, равни възможности за реализация и за преодоляване на пречки във всички области на обществения живот, като жените и мъжете са свободни да развиват своите лични способности и да правят избор без ограниченията на социалната роля на своя пол\". Как е уредена защитата от насилие в българското законодателство? Вълкова обясни, че от 2004 г. в България действа Закон за защита от домашното насилие, чиято идея е да има бърз и ефективен механизъм, когато човек твърди, че е пострадал от домашно насилие, да получи незабавна защита до момента, в който съдът ще каже има ли акт на насилие и ако да, какви мерки биха били подходящи.  се дава при твърдения, от които съдът може да достигне до извода, че има непосредствена опасност за жертвата. В тези случаи не се събират доказателства, за да се определи забрана за сочения като насилник да приближава жертвата на 100 м например. По думите ѝ предвидените в закона мерки - когато съдът приеме, че има акт на насилие, са много специфични. Освен общата възбрана да се въздържа от насилие, има мерки като отстраняване на извършителя от общото жилище; забрана да приближава пострадалия, жилището, работата, места за социални контакти и отдих на пострадалия, временно определяне на местоживеенето на детето при пострадалия родител или при този, който не е извършил насилие. Може да бъде разпоредено и задължение на насилника да посещава специализирани програми. Наказателното преследване се намесва, когато има издадена мярка за защита от Софийския районен съд и насилникът не я изпълнява, включва се в разговора Стоян Мадин. Предвиденото според закона наказание е затвор до 3 годили или глоба до 5 хил.лв. Какви са проблемите в българските закони Един от проблемите в гражданския закон, според Вълкова, е, че  за незабавна защита от страна на охранителните органи. Молба за незабавна защита може да подаде и друг - от името на пострадалия. Произнасянето на съда е в същия ден, но законодателят не е предвидил обща база данни, така че в момента, в който съдът издаде заповедта за незабавна защита, да научат полицаите и прокурорите във всеки един край на България, че тя съществува. \"Много често жертвата може да не е в състояние да получи заповедта в същия ден, в който е издадена, и да се легитимира, ако вечерта например нещо се повтори и тя още е под заплаха\", коментира Вълкова. \"Всички знаят кой има гражданска отговорност и могат да го проверят, но правоохранителните органи и прокуратурата не знаят има ли издадена заповед за незабавна защита или не. Тук се къса връзката\", заяви съдията. Освен това на извършителите на домашно насилие - за срока, за който трае определената от съда мярка. \"За да не трябва жертвата да го задържа и да доказва, че той е нарушил заповедта, а автоматично полицията да бъде известена, че периметърът се нарушава (ако има забрана за приближаване - бел.ред.) и полицията да го открие, а не да се обръща тежестта на доказване и всичко да се стоварва върху жертвата. В много европейски държави е практика да се поставят такива гривни - не само при домашен арест\", допълва тя. Друг проблем от практиката ѝ на граждански съдия е, когато задължи насилник да посещава специализирана програма, но той е от малко населено място и там няма такава. \"Ако аз го задължа да отиде във Варна или Бургас на 200 км и той не го направи, защото е социално слаб, как наказателният съд ще го осъди след това заради неизпълнение на съдебната заповед\", пита риторично Вълкова. \"И така влизаме в омагьосан кръг\".  Друг недостатък на Закона за защита от домашно насилие е, че при лека или средна телесна повреда По този закон не е предвидено участие на прокурор, макар в други граждански производства да е. \"Полицията е първото място, където се обръща една жена, пострадала от насилие. Оттам обаче ще ѝ кажат, че това е престъпление от частен характер и ще я пратят в гражданския съд да подаде молба, или в наказателния съд да подаде частна тъжба. Но тя ще трябва да докаже, че има престъпление. Пострадалата трябва да играе ролята на прокурор/обвинител и положението, в което се намира, твърде често елиминира подаването на такива сигнали. Изключването на полицията и прокуратурата изначално за леки или средни телесни повреди, психологичеко насилие, обиди и т.н., създава усещане за ненаказуемост на насилника и вменява твърде много изисквания на жертвата\", коментира съдия Вълкова. Друг проблем в наказателното преследване пък според него е, че Защото то се отнася до нарушение на държавен акт - в случая акт на съда, издал мярката за защита. \"Има дисбаланс: държавата \"казва ние даваме приоритет на самата заповед\", а не се набляга на нарушението - на пострадалия и вредите му. Така нарушителят на заповедта остава с впечатлението, че той е санкциониран не защото е нападнал някого, а просто защото е нарушил една мярка. В неговото съзнание остава невъзможността да осъзнае самия проблем\", обяснява Мадин. Какво е решението? Законодателят трябва да прецени на какво ще даде приоритет - дали за него е важно да се ограничат случаите на домашно насилие или не. \"Ние като съдии прилагаме закона, който е приет от народните представители и малко или много се съобразяваме със съдебната практика. За мен лично - от наказателна гледна точка, защитата от насилие в българското законодателство не е достатъчна\", коментира съдия Мадин. \"Като заговорим за различните методи на регулация, се сещам за книгата на професор Lawrence Lessig от Университета в Харвард, който в книгата си \"Code: Version 2.0\" говори за няколко вида регулация: чрез закони, чрез социални норми, чрез изменение на архитектурата на нещата и пазарна регулация\", смята още наказателният съдия.  Директна регулация чрез закон в случая с домашното насилие е например завишаване санкциите за нарушаване на заповедта за защита за домашно насилие, дава пример Мадин. Регулация чрез социални норми е въвеждане на обучение на децата какво е домашно насилие и как следва да се реагира срещу него, за да се създаде някаква нетърпимост към това явление. Регулация чрез изменение на архитектурата на нещата е създаване на физически бариери за извършване на домашно насилие – такъв пример било въвеждане на електронни гривни или настаняване на жертвите в сигурна среда. Необходим е комплексен подход и Истанбулската конвенция предлага такъв\", обяснява Мадин. \"Да се промени обществената нагласа. Когато имаме засилено обучение в училище с обясняване на децата какво е домашно насилие, какво представляват самите актове на насилие. Така се създава в бъдещето поколение нетърпимост към насилието. Много по-добра е превенцията, отколкото увеличаване на наказанията. По-важно е определени явления да се направят обществено неприемливи. Това е една от целите на Истанбулската конвенция\", коментира още Мадин. \"Важно е на децата да се създадат базови умения, за да знаят те какво да направят в състояние на конфликт\", казва Вълкова. Какво да направя аз, когато Иванчо ме удари? Какво да направя, когато някой е дебел, грозен, от ромски произход или различен - да го набия или има някакъв друг механизъм? Защо ме смущава това различие? Защо считам, че като възникне проблем силата е начинът за разрешаване...? И ако не е силата, децата трябва да знаят как по друг начин да се справят с този гняв, който изпитват. Децата са ангажирани с часове по какво ли не, учат неща, които не са им необходими и ги забравят веднага, а тези базови умения остават извън фокуса на законодателя. А децата са бъдещите възрастни, които в семейството ще знаят или не знаят как да подходят - дали да набият жена си или тя да набие детето\", коментира съдия Вълкова. Освен това е много важно да се проведе подчертава Мадин. И разказва случай от практиката си, при който полицаи са образували преписка по Указа за борба с дребното хулиганство след семеен скандал, при който мъж поваля съпругата си на земята, удря я и ѝ вика: \"Ще те убия, да знаеш\". В това производство пострадалата съпруга няма абсолютно никакво качество. Той признава, че делата за домашното насилие го затрудняват много като съдия. \"Много сложни отношения са - не е кражба или измама, а човешки отношения, които са многопластови. А Истанбулската конвенция е много комплексна, засяга толкова много неща, можем да съжаляваме, че не я ратифицираме\", допълва той. Подкрепя го и Вълкова. \"Аз също като човек, който се занимава с домашно насилие на професионално ниво, като майка на две деца, апелирам към ратифициране на Конвенцията. В мен няма страх, че традиционните ценности - казвам го и като вярващ православен християнин, ще бъдат погазени. От професионална гледна точка виждам Конвенцията като фокусирана върху домашното насилие и съжалявам, че А всички тези текстове, които се цитират, включително и в становището на Българската православна църква, ми се струват извадени от контекста на Конвенцията. Не може полът или себеусещането да е основание за насилие или причина да не се дава защита на човека, който твърди да е жертва на насилие. И толкова. Нищо друго не казва Конвенцията, заявява Вълкова. И заключва: \"Ако е важна гледната точка на нас, практиците, и двамата апелираме към ратифициране на Конвенцията\".", "date": "2018.02.18", "title": "Истанбулската конвенция ще запълни празнините в българското законодателство, смятат съдии"}
{"url": "https://www.dnevnik.bg/bulgaria/2018/02/18/3131427_vunshno_ministerstvo_raboti_po_mehanizum_za_borba_s/", "text": "В министерството на въшните работи има създадена контактна група, в която се обсъждат бъдещи възможни решения и мерки за справяне с езика на омразата. Това заяви пред \"Дневни\" преди няколко дни заместник-външният министър Георг Георгиев. Той е и национален координатор Той участва на форума \"София казва не на речта на омразата и насилието\". Той не успя да конкретизира в какви срокове се работи и каква точно е целенасочеността на групата. В нея влизат представители на министерствата на правосъдието, на образованието, МВР. \"Тази контактна група обсъжда, комуникира, коментира по какъв начин могат най-добре да предприети действия, които да работят в полза на това в държавата да има работещ механизъм за борба и противодействие на език на омразата, нетолерантност - расова, етническа и други\", заяви още Георгиев. Според него борбата и предотвратяването на омразата трябва да премине по две линии - образование и законодателната дейност. Според него младите хора трябва да имат добро историческо познание за близкото минало, за да могат да различават признаците на език на омразата и нетолераност, нетърпимост и незачитане на различията. \"От друга страна всички, които прибягват до език на омразата, да знаят, че ще бъдат преследвани и наказвани, което също касае да има мерки, които да бъдат прилагани\", заяви още Георгиев.", "date": "2018.02.18", "title": "Външно министерство работи по механизъм за борба с езика на омразата"}
{"url": "https://www.dnevnik.bg/bulgaria/2018/02/18/3131710_nai-komentiranoto_v_dnevnik_zaginalite_rusnaci_v/", "text": "Как руснаци от \"частна армия\" загинаха при удари на САЩ в Източна Сирия  е най-коментираният текст в \"Дневник\" тази седмица с 559 поста. Данните са към 19 часа в събота. Следват  Радан Кънев: Не ме плаши джендърът  (476 коментара) и  Сидеров намекна за сътресения и предсрочни избори, ако Истанбулската конвенция бъде приета  (424). Десетте най-коментирани публикации се допълват от  Над половината българи не биха помогнали за защита на съюзник от НАТО  (357),  \"Ройтерс\": Около 300 руснаци са убити или ранени при въздушния удар на САЩ в Източна Сирия  (294),  Джизъс срещу джендъра\" - пред кого отстъпи Борисов за конвенцията  (277),  ГЕРБ оттеглят Истанбулската конвенция, защото няма да понесат сами пасива  (274),  \"Газпром\" предупреди Европа за задаващ се дефицит и скок в цените на газа  (268),  Цитат на деня: Русия е създадена от българи и трябва да я пазим като наше дъщерно образувание  (258), Москва предложи гражданство на Борисов, за да гласува за руски президент  (252 коментара).", "date": "2018.02.18", "title": "Най-коментираното в \"Дневник\": Загиналите руснаци в Сирия при удар на САЩ"}
{"url": "https://www.dnevnik.bg/sviat/2018/02/18/3131606_mosquemetoo_-_kampaniiata_sreshtu_seksualniia_tormoz/", "text": "Кампанията с хиляди жени по света, които говорят за случаи на сексуален тормоз, премълчавани от години, продължава да е обект на  спорове  по света - дали не се превръща в \"лов на вещици\", дали над обвинените не тегне клеймо, преди твърденията срещу тях да са доказани, дали не се  преекспонира . Тя обаче промени света не само с няколко  прекратени договора  в Холивуд, една  награда на списание \"Тайм\"  и най-важното - по-голяма  видимост на проблема . По-незабелязано остана друго, не по-малко значимо влияние - върху обичайно смятания за консервативен свят на вярващите мюсюлмани. В случая - мюсюлманки. #MosqueMeToo започна с история не отпреди 30 години, а от 2013 г. За нея разказа египетско-американската феминистка и журналистка Мона Елтахауи в \"Туитър\" и този месец припомни за нея, използвайки хаштага. Тя сподели за случай на сексуално посегателство, докато извършвала поклонението хадж, задължително за всеки вярващ мюслюлманин през живота му. Обясни, че е била вдъхновена от  публикация във \"Фейсбук\"  на пакистанката Сабика Хан, също нападната в Мека и \"агресивно опипвана\" няколко пъти по собствените си думи. Други потребители започват да споделят публикациите и на двете жени в социалните мрежи. Някои от направилите го или хора, видели постовете ѝ, също започват да използват хаштага ѝ. За 24 часа той се появява в 2000 публикации, а според  Би Би Си  за дни се превръща в една от десетте най-ярки тенденции в сред потребителите, използващи фарси в \"Туитър\". Смята се, че около два милиона мюсюлмани предприемат поклонението хадж всяка година, съобразно дните, в които това изисква използваният от исляма лунен календар. Мнозина други извършват т. нар. \"умра\" - поклонение по друго време на годината - но в дните на хадж саудитският град Мека се изпълва със стотици хиляди посетители от цял свят. Много от използващите хаштага твърдят, че макар да спазват недвусмислените изисквания на исляма да носят скромно, непредизвикващо страсти облекло и да носят хиджаб, и в най-светите места за религията като Мека и Медина стават обект на сексуален тормоз. Дори по време на умра, когато струпванията на поклонници не са толкова значими, няма гаранция за сигурността, обяснява за изданието  The Middle East Eye  33-годишната Салма Омар от Кайро. Тя твърди, че ѝ се е случвало два пъти за няколко години - и на умра, и на хадж малко по-късно. Във втория случай докато се въртяла около  свещения камък Кааба  (към който мюсюлманите по цял свят гледат при молитва), непознат мъж започнал да се отърква в тялото ѝ. Първо помислила, че е грешка, но след като се случило няколко пъти, тя се обърнала и се натъкнала на мъж, който я наблюдавал и ѝ се усмихвал. Според Омар полицията трудно може да помогне в такива случаи - не и в множеството, участниците в което трудно биха моги да си проправят път до служителите на реда. Какво ще последва В Иран кампанията вече не е свързана само с хаджа - някои потребители там твърдят, че носенето на хиджаб в ислямската република ни най-малко не ги предпазва от посегателства в градска среда, както властите се опитват да докажат с плакати и надписи по улиците. В Египет, където хиляди жени разказват, че са били тормозени по улиците, хаштагът също надхвърли предназначението си. Към кампанията в \"Туитър\" - достигнала и до международни медии - заваляха и критики. Потребителки на мрежата написаха, че всъщност чувстват пълна сигурност в Мека. Други предупредиха, че очакват много жени да премълчат въпреки желанието си да разкажат подобни истории от страх, че ще бъдат заклеймени в обществото и обвинени дори в богохулство. Самата Сабика Кан написа, преди да разкаже историята си, че първоначално се е въздържала да разкаже това, за да \"не нарани религиозните чувства\" на потребителите, до които ще достигне публикацията ѝ. #MosqueMeToo  създава и един страничен проблем. мюсюлманките, най-накрая разказали историите за сексуално насилие, сега ще трябва да се справят и с всички онези хора по света, които ще използват историите им, за да оправдаят стереотипите си,  пише на страниците на \"Слейт\"  Айман Исмаил. \"Престъпления са били извършени в най-свещените места за исляма и е време (извършителите да поемат) отговорност,\" пише Исмаил. После обаче добавя, че в отговорите на публикации #MosqueMeToo се срещат както множество агресивни техни противници - твърдящи, че на жените е платено, за да извършват \"антимюсюлманска пропаганда\", - така и  ксенофоби и противници на исляма . \"Добре съзнавам, че мюсюлманските жени за между чука и наковалнята: ислямофоби и расисти, които демонизират всички мюсюлмани мъже, и общността ни която защитава всички мюслюмани мъже,\" пише самата Мона Елтахауи за \"Слейт\". \"Никоя от тези страни не я е грижа за жените мюсюлманки.\"", "date": "2018.02.18", "title": "MosqueMeToo - кампанията срещу сексуалния тормоз достигна до Саудитска Арабия"}
{"url": "https://www.dnevnik.bg/sport/2018/02/18/3131840_novobranec_v_nba_triumfira_v_konkursa_po_zabivki/", "text": "Гардът на \"Юта джаз\" Донован Мичъл е новият шампион в конкурса по забивки, който се провежда редовно ден преди  Мача на звездите в НБА . Новобранецът в лигата впечатли с триковете си и записа по 98 точки и в двата кръга. До последно Мичъл се бореше с Лари Нанс младши от \"Кливланд кавалиърс\", който опита да спечели титлата в конкурса по забивки 34 години след своя баща. В последния си опит Нанс получи 50 точки от петчленното жури в състав ди джей Халид, актьорите Крис Рок и Марк Уолбърг и представителите на Залата на славата Джулиъс Ървинг и Лиса Лесли. Той направи страхотна алей уп забивка, но последната дума беше на Мичъл. Баскетболистът на \"Юта\" повтори трика на Винс Картър от 2000 г. – забивка със завъртане на 360 градуса. За капак новобранецът беше облечен с потник на ветерана Картър. Именно с такъв трик гардът спечели титлата преди 18 години. \"Това е любимото ми събитие от целия уикенд на звездите, така че много се забавлявах. Наистина исках да спечеля, а конкуренцията беше жестока\", каза Мичъл, който влезе в надпреварата като резерва, след като Аарън Гордън от \"Орландо меджик\" получи контузия. Останалите участници в конкуреса по забивки бяха Денис Смит младши от \"Далас\" и Виктор Оладипо от \"Индиана\", но те отпаднаха след първия кръг. В стрелбата от тройката титлата грабна Девин Букър от \"Финикс сънс\". Гардът, който има 38% успеваемост от зоната за три точки през сезона победи звездата на \"Голдън стейт уориърс\" Клей Томпсън. И двамата записаха по 19 точки в първия кръг, но във финала Букър реализира 28, а Томпсън три по-малко. Звездата на \"воините\" пропусна да вземе втора титла след 2016 година. Преди 12 месеца Томпсън отново участваше, но дори не стигна до финала.", "date": "2018.02.18", "title": "Новобранец в НБА триумфира в конкурса по забивки"}
{"url": "https://www.dnevnik.bg/bulgaria/2018/02/18/3131844_proiavi_kato_lukovmarsh_sa_opit_za_razklashtane_na/", "text": "Министерството на външните работи на Република България категорично осъжда провелата се снощи в столицата за поредна година демонстрация на ксенофобия, дискриминация и омраза, известна като \"Луковмарш\", се казва в разпространена тази сутрин позиция на институцията. Посочва, се, че \"тази проява на неподправена нетърпимост към другия\" се провежда по-малко от месец, след като целият свят отдаде почит към жертвите от Холокоста. \"Снощният марш събра в България, която в момента е и председател на Съвета на Европейския съюз, хора от различни националности, дошли тук, за да демонстрират омраза и нетолерантност. Това трябва да бъде ясен сигнал за нас като общество и като европейци, които не са забравили страданията, причинени от Втората световна война, че не е достатъчно само да припомняме трагичните събития\", се казва още в позицията. От министерството подчертават, че всеки акт на омраза и прослава на антисемитската и нацистката идеология е абсолютно неприемлив. \"Пробуждането на нетърпимост към различния, проповядването на нетолерантност и яростната употреба на словото на омразата са опит за разклащане на демократичните ценности, които отстояваме като народ и като общност. Затова МВнР високо цени усилията на Световния еврейски конгрес и Организацията на евреите в България \"Шалом\" за повишаване на обществената информираност по тази тема, както и насърчаването на борбата с причините за антисемитизма и речта на омразата\", завършва текстът.", "date": "2018.02.18", "title": "Прояви като \"Луковмарш\" са опит за разклащане на демократичните ценности, обяви външно министерство"}
{"url": "https://www.dnevnik.bg/sport/2018/02/18/3131845_norvegiia_zatvurdi_dominaciiata_si_v_ski_biaganeto_s/", "text": "Мъжката щафета на Норвегия в ски бягането не допусна изненада и спечели златните медали в най-старата дисциплина 4 по 10 километра. Представителите на скандинавската страна затвърдиха доминацията си при ски бегачите с трета титла от четири старта в мъжката програма и пета след триумфите на  женската щафета преди ден  и  Рагхилд Хага в 10-те километра . Четворката на Норвегия в състав Дидрик Тьонсет, Мартин Сундби, Симен Крюгер и Йоханес Клаебо завърши с преднина от близо 10 секунди пред руската щафета. Олимпийските състезатели от Русия се бориха много и до последния пост дори бяха трети, но със силен последен пост на Денис Спицов стигнаха до среброто. Третото място взе щафетата на Франция (Жан Марк Гаяр, Морис Монифика, Клемен Парис и Адриен Бакшайдер), която дублира представянето си от Сочи преди четири години. Норвегия имаше проблеми само на първите два поста в класическия стил. Тьонсет предаде едва пети, след като се измори на последната обиколка, а Сундби изкачи отбора си с едно място.  Шампионът в скиатлона Симен Крюгер  изигра ролята на Хага от женската щафета, като с много силно бягане прати норвежката четворка първа, предавайки на Йоханес Клаебо. На последен пост  шампионът от класическия спринт  си поигра на котка с мишка с Адриен Бакшайдер и дълго се движеше зад французина. Когато двамата бяха застигнати от Денис Спицов, Клаебо продължи с руснака, а в последния километър направи много мощна атака и отвори разлика. Щафетата на Норвегия триумфира след 16-годишно прекъсване, като последната титла беше в Солт Лейк сити. Преди това страната спечели в Гренобъл 1968, Албервил 1992 и Нагано 1998. Отличието е 24-о за Норвегия от игрите в Пьонгчанг, а с деветия си златен медал страната се изравнява с Германия в класирането по медали. От всички 24 медала спечелени до момента, 11 са от ски бягането. До края на олимпийските игри ски бегачите имат два старта при мъжете и два при дамите. В сряда са отборните спринтове, а следващият уикенд 50 километра за мъже и 30 км за жени.", "date": "2018.02.18", "title": "Норвегия затвърди доминацията си в ски бягането с титла в мъжката щафета"}
{"url": "https://www.dnevnik.bg/bulgaria/2018/02/18/3131867_pentagonut_pohvali_usiliiata_za_modernizaciia_na/", "text": "Министърът на отбраната на САЩ Джеймс Матис е разговарял с българския си колега Красимир Каракачанов на 15 февруари по време на срещата на министрите на отбраната на НАТО в централата на Алианса в Брюксел, съобщи прессекретарят на Пентагона Дейна Уайт, цитиран от  официалната страница на институцията . Матис е подчертал ролята на България като важен партньор в сигурността във все по-сложната среда на заплахите в региона на Черно море. Според Дайна Уайт американският министър на отбраната е \"похвалил скорошната военна модернизация и усилия за изграждане на отбраната, предприети от страната, включващи и план до 2024 г. да се постигне целта бюджетът за отбрана да достигне 2% от БВП\". Вероятно става въпрос за намеренията за модернизация, тъй като до момента и двата големи военни проекта в тази посока са до никъде. Покупката на нови кораби се отложи за неопределено време, след като  обявената за изпълнител компания отказа да подпише окончателен договор . Проектът за купуване на нов за армията ни изтребител беше спрян след  доклад  на специална парламентарна комисия, която намери нарушения в процедурата през септември миналата година. Министърът на отбраната на САЩ е благодарил на Каракачанов за българските планове да се увеличи приноса на страната в мисия \"Решителна подкрепа\" в Афганистан и за това, че през юни миналата година са се провели ученията \"Сабя пазач\" - най-големите учения в Европа на НАТО и на партньорите им.", "date": "2018.02.18", "title": "Пентагонът похвали усилията за модернизация на българската армия"}
{"url": "https://www.dnevnik.bg/razvlechenie/2018/02/18/3131272_dnes_e_posledniiat_shans_za_uchastie_v_igrata_chernata/", "text": "Днес е последният шанс за  участие във второ ниво  на играта \"Черната пантера\", свързана с едноименния филм от комикс вселената на \"Марвел\". Той тръгна по кината в петък. За да влезете в жребия за наградите, не е необходимо да сте отговорили на въпроса и в двете нива, но два верни отговора увеличават шансовете за успех. Отговорете правилно на въпроса до края на днешния астрономически ден и и имате шанс да спечелите четири двойни покани за филма, суитшърт, тениска, шапка, флашка, два моливника, два ключодържателя и светещ тефтер с героите от филма. Наградите ще бъдат изтеглени утре.", "date": "2018.02.18", "title": "Днес е последният шанс за участие в играта \"Черната пантера\""}
{"url": "https://www.dnevnik.bg/sviat/2018/02/18/3131868_pri_katastrofa_na_putnicheski_samolet_v_iran_zaginaha/", "text": "Ирански самолет, изпълняващ полет по вътрешна линия, се разби тази сутрин в югозападната част на страната, съобщиха местни медии, цитирани от АФП и БТА. От авиокомпанията Aseman Airlines съобщиха, че всичките 66 души на борда се смятат за загинали, предаде \"Ройтерс\". Самолетът, който е осигурявал връзката по въздух между Техеран и град Ясудж, се е разбил в район на близо 480 километра южно от иранската столица. Всички спасителни служби са били вдигнати по тревога, уточниха агенциите Исна и Фарс, позовавайки се на ръководителя на националната спасителна служба.", "date": "2018.02.18", "title": "При катастрофа на пътнически самолет в Иран загинаха 66 души"}
{"url": "https://www.dnevnik.bg/sviat/2018/02/18/3131869_zemetresenie_s_magnitud_44_be_registrirano_vuv/", "text": "Части от Уелс и Югозападна Англия бяха разтърсени от земетресение с магнитуд 4,4, съобщи Британският геофизичен институт, цитиран от ДПА и БТА. Това е най-силното земетресение във Великобритания от десетилетие. Епицентърът му се намира на 20 км северно от уелския град Суонзи. Сградите там са се разтресли за няколко секунди и кампусът на университета \"Суонзи\" е бил евакуиран, но няма данни за щети. Трусът е относително слаб, но е най-силният, регистриран на острова след земетресението с магнитуд 5,2 в Англия през 2008 г. Земетресения с такава сила във Великобритания има средно на всеки три до пет години, посочи институтът.", "date": "2018.02.18", "title": "Земетресение с магнитуд 4.4 бе регистрирано във Великобритания"}
{"url": "https://www.dnevnik.bg/sviat/2018/02/18/3131870_feisbuk_shte_proveriava_s_poshtenski_kartichki_koi/", "text": "Фейсбук\" (Facebook Inс) ще започне да използва картички, изпратени по пощата на САЩ, за да проверява самоличността и локацията на лицата, които искат да купят реклама на сайта й, свързана с американски избори, съобщи представител на компанията, цитиран от \"Ройтерс\" и БТА. Верификацията чрез пощенска картичка с код е най-новото усилие на \"Фейсбук\" да реагира на критиките от членове на Конгреса, експерти по сигурността и групи за мониторинг на избори, според които компанията наред с други социални медии е засякла със закъснение, а след това е реагирала бавно на употребата от Русия на техните платформи за разпространяване на разделящо обществото политическо съдържание, включително дезинформация, по време на президентските избори в САЩ през 2016 г. Използването на пощенски картички, съдържащи специфичен код, ще се изисква за рекламите, споменаващи конкретен кандидат за федерален пост, заяви Кейти Харбат, директор на политическите програми в компанията. Изискването няма да важи за политически реклами, посветени на теми, уточни тя. Ако пуснете реклама, споменаваща кандидат, ние ще ви изпратим пощенска картичка и вие ще трябва да използвате този код, за да докажете, че се намирате в САЩ, обясни Харбат на конференция през уикенда, на която присъстваха също шефове от \"Туитър\" и \"Гугъл\". Това няма да реши всички проблеми, но изпращането на кодове по старомодната поща е най-ефективният метод, до който може да прибегне една технологична компания, за да попречи на руснаци и други лоши играчи да купуват реклами, представяйки се за някой друг, каза Харбат за \"Ройтерс\". Според американското законодателство чуждестранни граждани нямат право да правят дарения в пари или други ценности или да правят разходи във връзка с каквито и да било федерални щатски или местни избори в САЩ. Харбат не уточни кога \"Фейсбук\" ще започне да разчита на пощенските кодове, но подчерта, че те ще бъдат въведени в употреба преди междинните избори за Конгрес през ноември.", "date": "2018.02.18", "title": "\"Фейсбук\" ще проверява с пощенски картички кой иска да купува изборна реклама в САЩ"}
{"url": "https://www.dnevnik.bg/bulgaria/2018/02/18/3131873_v_hod_e_podgotovka_na_sreshta_borisov-trump_obiavi/", "text": "Подготовката на среща между американския президент Доналд Тръмп и българския премиер Бойко Борисов винаги е в ход, каза днес по БНР заместник-министърът на външните работи Георг Георгиев. Той допълни, че българската дипломация поддържа контакти на високо ниво с администрацията на Тръмп и този въпрос постоянно се поставя пред американската страна. В удобен момент такава среща ще се състои, убеден е заместник-министърът. Попитан, дали двамата ще се видят в България или във Вашингтон, Георгиев каза, че това са технически детайли, които не са толкова важни. По-важното било, че американската администрация приема много добре българския премиер.", "date": "2018.02.18", "title": "В ход е подготовка на среща Борисов-Тръмп, обяви зам.-министър на външните работи"}
{"url": "https://www.dnevnik.bg/sviat/2018/02/18/3131871_vtori_amerikanski_raketen_eskadren_minonosec_navleze_v/", "text": "Ескадреният миноносец от Военноморските сили на САЩ \"Карни\" вчера е преминал Босфора и е влязъл в Черно море, присъединявайки се към есминеца \"Рос\", съобщи пресслужбата на Шести американски флот, цитирана от ТАСС и БТА. Според цитираното съобщение, на 17 февруари \"Карни\" се е присъединил към \"Рос\" в Черно море \"за провеждане на морски операции по сигурността. Влизането на втори американски кораб САЩ в Черно море е в рамките на графика, който позволява на ВМС на САЩ да поддържат оперативно присъствие в региона\". \"Решението да изпратим едновременно два кораба в Черно море беше взето по-рано, а не като реакция на каквото и да било\", заявява командира на разрушителя \"Карни\" вицеадмирал Кристофър Грейди. \"Ние работим в избрано от нас време и в избрано от нас темпо в този стратегически важен регион. По своя характер корабите са мобилни и гъвкави сили и ВМС са способни по уникален начин да предоставят надеждни сили за защита на нашите интереси по целия свят\", добавя той. В съобщението се отбелязва, че за последен път два американски бойни кораба са се намирали в Черно море едновременно по време на американско-украинските учения Sea Breeze през в юли 2017 г. Продължаващото присъствие на ВМС на САЩ в Черно море \"демонстрира нашия ангажимент към регионалната стабилност, сигурността на морската навигация на нашите партньори в Черноморския регион и колективната защита на нашите съюзници от НАТО\", казва Грейди. Разрушителят \"Карни\" от Шести американски флот е 14-ият кораб от клас \"Арли Бърк\", въоръжен е със система за противоракетна отбрана \"Иджис\", ракети \"Томахок\" и \"Харпун\", системи за ПВО и борба с подводници и може да носи два щурмови вертолета MH-60R \"Сикорски\", допълва ТАСС.", "date": "2018.02.18", "title": "Втори американски ракетен ескадрен миноносец навлезе в Черно море"}
{"url": "https://www.dnevnik.bg/sviat/2018/02/18/3131874_trump_obvini_fbr_za_ubieca_ot_florida_gubelo_tvurde/", "text": "Президентът на САЩ Доналд Тръмп заяви, че ФБР губи прекалено много време в опитите си да докаже, че е имало сговор между неговите помощници и Русия по време на президентските избори през 2016 година и затова е изпуснало Никълъс Крус, който в сряда застреля 17 души в училище в град Паркленд, щата Флорида. \"Много печално е, че ФБР е пропуснало всичките многобройни сигнали срещу извършителя на стрелбата в училище в щата Флорида. Това е неприемливо\", написа в \"Туитър\" американският държавен глава, цитиран от \"Асошиейтед прес\" и БТА. \"Те (ФБР) губят прекалено много време да докажат, че е имало руски сговор с кампанията на Тръмп - няма никакъв сговор. Върнете се към основните си задължения и дайте повод на всички ни да се гордеем\", добави президентът. Вчера от агенцията  признаха  за непроверен сигнал срещу Крус и обявиха, че правят вътрешно разследване и преглед на процедурите си. Губернаторът на Флорида Рик Скот прикани директора на ФБР Кристофър Рей да подаде оставка. Тръмп често критикува ФБР, упреквайки бюрото в партизанщина, отбеляза АП.", "date": "2018.02.18", "title": "Тръмп обвини ФБР за убиеца от Флорида, губело твърде много време да разследва него"}
{"url": "https://www.dnevnik.bg/kultura/2018/02/18/3130641_otkus_ot_poeziia_na_pablo_neruda/", "text": "Излиза от печат луксозно двуезично издание с отбрани произведения на Пабло Неруда в превод на Никола Инджов. Дизайнът на корицата е дело на Кирил Златков. Сборникът \"Поезия\" отвежда към някои страници на прочутия чилийски лирик Пабло Неруда, съхранени в паметта и разума на четящото човечество. Испаноезичният носител на Нобелова награда създаде творчество, което е безпримерен отклик на събития с национален, континентален и планетарен обхват. Той осъществи гениалното си дарование в различни естетики на световния литературен авангард – символизма, имажинизма, акмеизма, сюрреализма. Написа блестящи поеми, исторически епоси, манифести, прозаични и автобиографични страници, любовни сонети... \"Често съм писал със зелено мастило, което е моят личен символ на мечтата и надеждата\", споделя Неруда. Днес изследователите го определят като един от двайсетте най-големи поети на човечеството за всички времена. Пабло Неруда е псевдонимът на Рикардо Елиесер Нефтали Рейес Басоалто – поет, писател, дипломат, сенатор, кандидат за президент на своята страна, Чили; фамилното име от псевдонима му е в чест на чешкия поет Ян Неруда. Пабло Неруда се отличава с изумително художествено въображение и неслучайно е смятан за един от най-видните и влиятелни творци на своя век. Сред многобройните му отличия изпъкват Нобеловата награда за литература за 1971 г. и званието \"доктор хонорис кауза\" от Оксфордския университет. ПОЕЗИЯТА Онези години Поезията понечи да ме потърси. Откъде произлезе не зная – от река или зима. Как и кога бе – не зная, ни гласове бяха, ни бяха думи, нито безмълвие Но от някаква улица ме зовеше, от вейките на нощта. Набързо измежду всичко друго, покрай огньове бунтовни Навярно, загубила образ, завръщаше се самотна. И ме докосна. Какво да ѝ бях казал тогава? Устата ми не умееше да нарича, очите ми бяха слепи, в душата ми нещо трептеше – загубени криле или треска, и си тръгнах сам и самотен, чувствах се като на клада. И написах първия ред непонятен. Непонятен, безплътен, чиста глупотевина, чисто познание на човек, който не знае нищо И видях мигновено небе – разсипано и открито, планети и пулсиращо плодородие, сянка, пробита от стрели, цветя и огън, всемогъща нощ, всемир И аз, нищожно създание, опиянен от огромност пуста и озвездена, подобна на тайнство – усетих се като прозрачен отломък от бездна, поех със звездите. И сърцето ми се развихри! Из ДВАДЕСЕТ СТИХОТВОРЕНИЯЗА ЛЮБОВТА И ЕДНА ОТЧАЯНА ПЕСЕН Най-тъжните стихове мога тази нощ да напиша. Да напиша например: \"Озвездена нощта е и сини трептят светилата далече\". Кръжи нощният вятър в небето и пее. Най-тъжните стихове мога тази нощ да напиша. Исках я, а и тя ме искаше от време на време. В такива нощи в ръцете си я поемах. Целувах я толкова пъти под небето безкрайно. Тя ме искаше, а от време на време и аз я исках. Как да не обичам очите ѝ, взрени в мене. Най-тъжните стихове мога тази нощ да напиша. Да мисля, че не я притежавам. Да чувствам, че съм я загубил. Да слушам нощта безкрайна, по-безкрайна без нея. И стихът да пада в душата ми като роса в тревата. Има ли значение, че любовта ми не я опази. Нощта е озвездена и тя не е с мене. Из СТО ЛЮБОВНИ СОНЕТА IV Не се забравя дивата клисура, с пулсиращите мириси, където понякога прелита птица бавна и мокра като в зимна дреха. Не се забравя подарено щастие: всевластни мириси, златиста глина, лудешки корени, дъбрави диви и храсти с остриетата на шпаги. Не се забравя цветето, което донесе ти от сенки, от смълчани води. От пяна по скалите цвете Бе както всякога и никога, да идем, където нищо никого не чака, но всичко се на някого надява. XII Изцяло жена, узряла ябълка, топла луна, от водорасли свежест, дъх от светло блато Каква мъгла прозрачна между твоите опори? Каква антична нощ под сетивата мъжки? Ах, любовта е път между звезди и водопади, между застинал въздух и брашнени бури, сражение между светкавици среднощни и две тела в една-едничка лудост. Обхождам с устни твоя малък космос, крайбрежията и селенията твои, в наслада се превръща детеродният огън, пробягва пътищата на кръвта, докато отново стане карамфил среднощен и в сянката разцъфне мълниеносно.", "date": "2018.02.18", "title": "Откъс от \"Поезия\" на Пабло Неруда"}
{"url": "https://www.dnevnik.bg/sport/2018/02/18/3131877_organizacionniiat_komitet_na_pyongchang_2018_razsledva/", "text": "Зимните олимпийски игри в Пьонгчанг бяха преполовени и досега проблеми около организацията нямаше. Медиите в страната обаче съобщават, че организационният комитет е започнал разследване след подадени сигнали за разпространение на кучешко месо покрай спортните съоръжения. Членът на организационния комитет Сон Пек Ю обясни, че в провинция Канвондо, където се провеждат игрите, има около 200 кучешки ферми, които изработват и продават деликатеси. Най-близко разположената от тях е само на няколко километра от олимпийското село. \"Научихме от медиите, че покрай спортните обекти се продава кучешко месо. Проверяваме информацията, но до момента нямаме потвърждение, че това реално се случва. В днешни времена все повече корейци отглеждат кучета за домашни любимци и традицията да се яде тяхното месо постепенно умира\", обясни Сон Пек Ю. Ежегодно в Република Корея се убиват около два милиона кучета за месо.", "date": "2018.02.18", "title": "Организационният комитет на Пьонгчанг 2018 разследва сигнал за продажба на кучешко месо на игрите"}
{"url": "https://www.dnevnik.bg/bulgaria/2018/02/18/3131880_obshtinata_obmislia_premahvane_na_taksata_za_bagaj_v/", "text": "Столична община обмисля да премахне таксуването на багаж в градския транспорт от пролетта, съобщи Би Ти Ви. Информацията беше потвърдена от заместник-кмета по транспорта Евгени Крусев. Сега багажът трябва да се таксува, ако сборът от височината, ширината и дебелината е повече от 140 см. При нарушение на изискването се дължи глоба от 40 лева. Изискването за билетче и за багажа не се познава от чужденците и не малко българи, като често се стига до конфликти с контрольорите. Според Евгени Крусев, след отмяната на изискването, ще се разчита на съвестта на пътуващите, да не возят твърде големи багажи в градския транспорт.", "date": "2018.02.18", "title": "Общината обмисля премахване на таксата за багаж в градския транспорт в София"}
{"url": "https://www.dnevnik.bg/sviat/2018/02/18/3131879_podkrepata_za_frenskiia_prezident_makron_padna_pod_50/", "text": "Подкрепата за френския президент Еманюел Макрон е спаднала под 50 процента до най-ниското равнище от октомври миналата година. Това сочат резултатите от допитване на Френския институт за проучване на общественото мнение (Ifop), които бяха публикувани днес, предадоха \"Ройтерс\" и БТА. Действията на Макрон като президент се одобряват само от 44 на сто от анкетираните французи през периода 7-17 февруари. Само 5 процента от тях са отговорили, че са \"доволни\" от работата му, а 39 на сто са заявили, че са \"по-скоро доволни\". Отрицателно отношение към действията на френския държавен глава са изразили 55 на сто от участвалите в проучването на общественото мнение, като 21 на сто тях са \"много недоволни\", а 34 на сто са \"по-скоро недоволни\". Само 1 процент от анкетираните са се затруднили да дадат ясен отговор. Правителството на Франция обяви в началото на февруари, че планира да модернизира държавната администрация в страната, която има едни от най-високите в света дялове от разходите на всяка държава, отбелязва \"Ройтерс\". Дейността на премиера Едуар Филип се оценява положително от 46 на сто от французите като само 5 на сто от тях са посочили, че са \"доволни\" от работата му, а 41 на сто са \"по-скоро доволни\". Негативна оценка за политиката на премиера са дали 50 на сто от анкетираните, а от тях 16 на сто са посочили, че са \"много недоволни\", а 34 на сто са отбелязали, че са \"по-скоро недоволни\". От участвалите в допитването за популярността на премиера на Франция 4 на сто са отговорили, че се затрудняват да дадат отговор.", "date": "2018.02.18", "title": "Подкрепата за френския президент Макрон падна под 50 процента"}
{"url": "https://www.dnevnik.bg/sviat/2018/02/18/3131882_trinaiset_sa_jertvite_na_katastrofata_s_helikopter/", "text": "Жертвите след вчерашното земетресение в Мексико нараснаха до 13 души, включително три деца,след като военен хеликоптер с министър и губернатор на борда падна върху два автобуса с граждани в южния щат в Охака, предаде БТА. Хеликоптерът е правел оглед на щетите след труса с магнитуд 7.2 по скалата на Рихтер. Самото земетресение приключи без жертви. Машината е паднала върху два микробуса в опит да се приземи на поле край населеното място Сантяго Хамилтепек. Заради труса градът е бил потънал в мрак и облаци от прах, вдигнати от хеликоптера. На борда са били вътрешният министър Алфонсо Наварете и губернаторът Алехандро Мурат, които са с леки наранявания. Оцелели са и останалитe хора в хеликоптера, но 12 души на земята са били убити на място, а 13-ият е починал в болница, съобщи главната прокуратура. Ранени са 15 души. Сантяго Хамилтепек днес погребва жертвите си, гневно на управниците. Министърът на отбраната Габриел Сиенфуегос поднесе извиненията си. Катастрофата се разследва. Земетресението с магнитуд 7,2 нанесе щети на поне 50 сгради в щата Оахака и остави без електрозахранаване столицата Мексико и населените места южно от нея.", "date": "2018.02.18", "title": "Тринайсет са жертвите на катастрофата с хеликоптер след вчерашното земетресение в Мексико"}
{"url": "https://www.dnevnik.bg/zelen/2018/02/18/3129564_morskoto_ravnishte_se_pokachva_po-burzo_ot_ochakvanoto/", "text": "През последните десетилетия глобалното морско равнище се покачва по-бързо от очакваното, а не нараства постепенно. Това показва 25-годишно проучвана на американската космическа агенция НАСА, като за целта са използвани данни и от редица европейски сателита. Основна причина за ускорението е топенето на ледовете в Гренландия и Антарктида. Процесът може да удвои прогнозния ръст на морското равнище до 2100 г. Ако скоростта на покачване на нивото на океаните продължи с това темпо, до края на века морското равнище ще се увеличи с 66 см. Според учените от НАСА подобно развитие може да предизвика големи проблеми за крайбрежните градове по целия свят. Според проф. Стийв Нерем, който е част от екипа на космическата агенция, отговарящ за морското ниво, трудно може да се забави процесът по топенето на ледовете и хората трябва да са готови за промените в природата. \"Нарастващите концентрации на парникови газове в земната атмосфера повишават температурата на въздуха и водата, което води до повишаване на морското равнище по два начина. Първо, по-топлата вода се разширява и това допринася за покачването със 7 сантиметра на морското равнище. Второ, разтопеният лед се влива в океана, което също помага за вдигането на морското ниво\", уточни Нерем. От НАСА дават за сравнение скоростта, с която се покачва морското равнище от началото на проучването през 1992 г. до наши дни. През 90-те години сателитите отчитат годишно повишение от 2.5 милиметра, докато през 2016 г. то е 3.4 милиметра. В проучването се прави и едно важно уточнение. Точно преди да започне сателитното изследване на морското равнище вулканът Пинатубо, намиращ се на един от островите на Филипините, изригва, което пък води до значително намаляване на средното ниво на океаните. Освен това морското равнище може да се влияе и от  големите урагани. През 2018 г. НАСА ще осъществи две нови сателитни мисии, които ще бъдат от решаващо значение за подобряването на бъдещите прогнози за нивото на морското равнище. Едната, наречена Gravity Recovery and Climate Experiment Follow-On, която ще проследи как се променя масата на ледниците на Гренландия и Антарктика. Другата - Ice, Cloud и Land Elevation Satellite-2, пък ще изследва изчезващите ледници.", "date": "2018.02.18", "title": "Морското равнище се покачва по-бързо от очакваното и крайбрежните градове ще усетят това до края на века"}
{"url": "https://www.dnevnik.bg/sviat/2018/02/18/3131889_centralniiat_banker_na_latviia_e_arestuvan/", "text": "Илмарс Римшевичс, управителят на централната банка на Латвияи член на борда на Европейската централна банка, е арестуван, потвърди кабинетът на премиера на страната. \"Бюрото за предотвратяване и борба с корупцията (KNAB) приложи мярка за задържане на управителя на Латвийската банка\", се казва в съобщение до агенция \"Ройтерс\". В събота държавната телевизия LTV съобщи, че кабинетът и домът на Римшевичс са били претърсени в петък, но не посочи източника си за тази информация. Също без подробности се твърди, че във връзка с разследването в петък е бил арестуван бизнесменът Марис Мартинсонс. От няколко дни в страната има публикации за изнудване на акционери на Norvik Banka от висши представители на властта с цел да получат рушвети. \n     От Latvijas Banka заявиха в неделя, че продължават да не разполагат с информация къде е задържан управителят. Латвийски медии съобщават, че той се е явил в KNAB с адвоката си и 8 часа по-късно е бил арестуван. В събота президентът на Латвия Раймондс Вийонис заяви в \"Туитър\", че следващата седмица ще се събере Съветът за национална сигурност, за да обсъди ситуацията в банковия сектор и продължаващото разследване около централния банкер. Задържането става в седмицата, когато САЩ поискаха пълно изолиране от американската финансова система на ABLV - най-голямата независима частна банка в страната, заради подозрения, че през нея са изпрани милиарди долари от корупция в Русия, Украйна и Азербайджан и организирана престъпност и тя е била използвана за програмата на Северна Корея за междуконтинентални балистични ракети. Латвия е член на еврозоната и в края на миналата година финансовият ѝ министър Дана Рейзниеце-Озола бе сред претендентите за председател на Еврогрупата - съветът на финансовите министри на държавите с единна валута. Почти цялата кариера на Римшевичс - още от 1992 г., преминава в централната банка. Той е неин несменяем управител от секември 2001 г. насам, като на 13 октомври 2013 г. получи третия си шестгодишен мандат. От 1 мая 2004 г. банкерът е член на Генералния съвет на Европейската централна банка, а от 1 януари влиза в Управителния съвет на ЕЦБ. Скандалът с ABLV е вторият подобен при неговото управление. Първият бе свързан с рухването и последвалото спасяване на банка Parex, за която латвийските медии писаха, че е перяла пари на руската мафия.", "date": "2018.02.18", "title": "Централният банкер на Латвия е арестуван"}
{"url": "https://www.dnevnik.bg/sviat/2018/02/18/3131993_niakolko_hiliadi_protestirashti_poiskaha_ostavkata_na/", "text": "Няколко хиляди поддръжници на бившия грузински президент Михаил Саакашвили излязоха днес по улиците на Киев, за да поискат Петро Порошенко да се оттегли от поста президент на Украйна, съобщиха ДПА и БТА. Около 2500 души взеха участие в демонстрацията, охранявана от 3000 полицаи. Още стотици протестиращи се събраха в други градове, главно в западната и централната част на страната по призив на Саакашвили, който бе изгонен в понеделник от Украйна. Навремето двамата бяха съюзници и Порошенко помогна на Саакашвили да стане губернатор на Одеска област през 2015 г., но година и половина по-късно Саакашвили напусна поста и обвини президента в корупция, превръщайки се в негов отявлен критик.", "date": "2018.02.18", "title": "Няколко хиляди протестиращи поискаха оставката на украинския президент"}
{"url": "https://www.dnevnik.bg/sviat/2018/02/18/3131997_postradalite_ot_lavinata_v_shveicariia_sa_samo_dvama/", "text": "Двама души са пострадали при лавина днес следобед в южния швейцарски кантон Вале, съобщи кантоналната полиция, цитирана от Франс прес. Първоначално полицията съобщи, позовавайки се на очевидец, че десетина души са били отнесени от лавината. \"Действително е имало група от десет скиори, но в момента на лавината осем от тях са се намирали нагоре от мястото, откъдето е тръгнала снежната маса. Човекът, подал сигнала, е помислил, че и те са били отнесени\", съобщи за \"Франс прес\" говорителят на полицията Стев Леже. \"Планинските спасители са намерили двамата пострадали и са ги откарали в болница\", добави той. Инцидентът е станал в късния следобед на 2500 метра надморска височина. Опасността от лавини в момента се оценява на трета степен от петстепенната скала за цялата територия на Вале. Днес е имало няколко лавини извън регламентираните писти, посочи кантоналната полиция и призова за бдителност.", "date": "2018.02.18", "title": "Пострадалите от лавината в Швейцария са само двама (обновена)"}
{"url": "https://www.dnevnik.bg/sport/2018/02/18/3131994_levski_izluga_botev_s_avtogol_v_88-ata_minuta/", "text": "Левски\" започна пролетния полусезон на Първа лига с изстрадана домакинска победа срещу \"Ботев\" (Пловдив) с 1:0. В двубой с изобилие от грешки и малко футболни достойнства сините стигнаха до трите точки след автогол на бившия защитник на сините Пламен Димов в 88-ата минута. \"Левски\" събра 42 точки след 12-ата си победа от 21 шампионатни мача. Сините се доближиха на осем точки от втория ЦСКА и на девет от лидера \"Лудогорец\". \"Ботев\" остава пети с 32 точки и продължава да няма победа на \"Герена\" от 1998 г. Днешният двубой премина в бавно темпо, с малко положения пред двете врати и много брак в разграването на топката. \"Левски\" започна по-активно с две добри атаки отдясно. При първата Станислав Костов беше изведен зад защитата, но опитът му за подаване беше пресечен. При втората зад гърба на отбраната се озова Антонио Вутов след добра игра на Нашименто на фланга. Вутов реши да стреля от малък ъгъл, но го направи слабо и право в ръцете на Иван Чворович. \"Ботев\" обаче пръв застраши реално вратата на съперника. В 12-ата минута пловдивчани организираха контраатака, при която Тодор Неделев отправи чудесен удар с левия крак от дистанция. Топката обаче разтресе гредата над Божидар Митрев. До края на полувремето \"Ботев\" беше по-организираният отбор и действаше с повече мисъл в атака. Няколко пъти гостите излизаха добре от преса, но лоши подавания в последната третина провалиха потенциално опасни нападения. \"Левски\" играеше много бавно и беше твърде предвидим с опитите си да атакува по фланговете. В крайна сметка до почивката и двата отбора не създадоха нищо запомнящо се пред противниковата врата. Второто полувреме започна със силни минути за \"Ботев\". В 47-ата минута Митрев се намеси решително срещу Густаво Афонсо, който преди това направи хубав пробив между двама бранители. В 63-ата минута Нашименто допусна груба грешка, като подари топката на Диого Кампос. Бразилецът обаче не се възползва от този подарък след слаб удар в ръцете на Митрев. Три минути по-късно се стигна до най-добрата ситуация за \"Левски\". Вутов стреля с глава след центриране от корнер, но топката се отби в напречната греда. В 76-ата минута Митрев отново внимаваше след удар от дистанция на Густаво Афонсо. Двубоят се движеше към закономерно нулево равенство. В 88-ата минута обаче късметът споходи домакините. Габриел Обертан задържа добре топката на левия фланг и подаде към Паулиньо. Бразилецът продължи към Роман Прохазка, който центрира към вратарското поле. В опита си да пресече подаването Димов насочи топката в собствената си врата.", "date": "2018.02.18", "title": "\"Левски\" излъга \"Ботев\" с автогол в 88-ата минута"}
{"url": "https://www.dnevnik.bg/bulgaria/2018/02/18/3132024_karakachanov_namekna_che_korupciiata_e_zabavila_s_27/", "text": "Министърът на отбраната Красимир Каракачанов заяви, че сделки, които не са били в интерес на армията, а в интерес на някой, който ги е сключвал, са причината модернизацията на въоръжените сили да не се случва вече 27 години. Изявлението му дойде в Карлово, където беше за отбелязване на 145 години от гибелта на Васил Левски и беше по повод обвиненията на президента, че покупката на ново въоръжение се бави от сегашното ръководство на Министерството на отбраната. \"Модернизацията на армията е забавена от 27 години, защото тогава, когато са купували една техника, са търсели вероятно някакъв друг ефект, а не този за способностите на Българската армия\", каза Каракачанов, цитиран от радио \"Фокус\"-Пловдив. Военният министър отбеляза, че няма да се бърза със сключването на сделка за доставка на нови самолети, защото за тях трябва да бъдат дадени между 1.3 -1.5 млрд. лв. \"Аз не искам да бързаме и да правим грешки, а след години някой друг да каже, че аз като министър на отбраната съм направим нещо, което не е изгодно за армията, а за самия мен\", добави Каракачанов. Според него именно така се е действало в България през последните 27 години. Каракачанов каза, че по времето, когато са сключени сделките за покупката на вертолетите \"Кугар\" и самолетите \"Спартан\" е имало предложение България да получи от Германия модернизирани изтребители МиГ-29, с цена 1 евро на самолет. \"Ние сме ги отказали, защото сме първи натовци и купихме нещо, което стои в хангарите. А поляците с най-голямо удоволствие си позволиха същия този подарък от Федералната република и сега още ги ползват. Това е сметката в армията\", каза министърът на отбраната. Според него вече закупената техниката не лети защото, когато са сключвани договорите, никой не си е направил усилието в тях да пише, че поддръжката на въоръжението трябва да става в България. По думите му именно това е едно от условията, които сега се поставят по отношение на процедурата за самолетите. \"Това ще бъде едно от условията, които ние ще поставим на фирмите, които са проявили интерес – поне една част от поддръжката да се прави в нашите авиационно-ремонтни заводи, които са към МО\", поясни министърът. Същият ще е подходът и по отношение на поръчките за бронирани машини, като идеята е да се сглобяват в България и да могат да се поддържат в страната. Това ще е валидно и за корабите, обяви Каракачанов. По думите му общо за трите проекта за модернизация на армията става въпрос за сума от над 3.5 млрд. лв.", "date": "2018.02.18", "title": "Каракачанов намекна, че корупцията е забавила с 27 години модернизацията на армията"}
{"url": "https://www.dnevnik.bg/sport/2018/02/18/3132031_gimnastichkite_specheliha_sedem_medala_ot_sustezanieto/", "text": "Със седем медала от първото голямо състезание Гран при в Москва, завършиха гимнастичките на България, съобщи федерацията по художествена гимнастика. Ансамбълът, който стана отбор на годината, спечели сребърно отличие в многобоя още в първия ден от турнира. Симона Дянкова, Елена Бинева, Мадлен Радуканова, Теодора Александрова и Лаура Траатс останаха след състава на Русия. На отделните уреди ансамбълът взе злато на пет обръча и сребърен във финала с три топки и две въжета. В неделя Ерика Зафирова спечели бронзов медал в съпътстващия турнир при жените. С пълен комплект обаче си тръгна 17-годишната Боряна Калейн. Тя стана шампион в изпълнението с топка, взе сребро на обръч и бронз на лента. Калейн не игра само във финала на бухалки. Участие на турнира в Москва не взе Невяна Владинова, която лекува контузия. Другата опитна състезателка в индивидуалната надпревара Катрин Тасева също остана в България по решение на федерацията.", "date": "2018.02.18", "title": "Гимнастичките спечелиха седем медала от състезанието Гран при в Москва"}
{"url": "https://www.dnevnik.bg/photos/2018/02/18/3131962_fotogaleriia_svetovnite_snimki_na_denia_-_17-18/", "text": "Тирил Кристиансен от Норвегия по време на ски квалификациите Свободен стил-жени на Зимните олимпийски игри 2018", "date": "2018.02.18", "title": "Фотогалерия: Световните снимки на деня - 17-18 февруари 2018 г."}
{"url": "https://www.dnevnik.bg/sport/2018/02/18/3132051_ruski_medalist_v_pyongchang_e_zapodozrian_v_upotreba/", "text": "Голям скандал с  руски спортист  в Пьонгчанг е на път да се разрази, съобщи \"Ройтерс\". Медалистът в смесените отбори в кърлинга Александър Крушелницкий, който спечели бронз заедно със съпругата си, е заподозрян в положителна допинг проба. Става въпрос за положителна проба за мелдоний. Именно с това вещество масово бяха хванати руски спортисти на игрите в Сочи преди четири години. Крушелницкий засега отказва коментар, както и делегацията на руския отбор. Страната няма отбор в Пьонгчанг, а се състезава под името Олимпийски спортисти от Русия (ОАР) и неутрален флаг. \"Руските спортисти трябва да се срещнат с антидопингови служители в Пьонгчанг. Всяко нарушение ще бъде потвърдено само след анализ на Б-пробата\", казва източник, който е разкрил за пробата на Крушелницкий. В спора за бронзовото отличие Крушелницкий и съпругата му Анастасия Бризгалова победиха Норвегия. Ако положителната проба на състезателя бъде потвърдена, то медалът ще отиде в норвежците. \"Надявам се това да не е вярно, защото ще бъде тъжно за кърлинга\", каза капитанът на норвежкия отбор Томас Улсруд. Той обясни, че съотборниците му вече са си тръгнали за родината. Международният олимпийски комитет (МОК) заяви, че е взел под внимание случая, без да разкрива подробности. Казусът ще бъде разгледан от панела на МОК, който отговаря за Олимпийските спортисти от Русия. \"От една страна е изключително разочароващо, когато става въпрос за забранени вещества, но от друга страна това показва ефективността на антидопинговата система на игрите, която защитава правата на всички чисти спортисти\", заяви говорител на МОК. Случаят идва няколко дни, след като стана ясно, че  наказанието на Русия  може да падне и в церемонията по закриването спортистите да минат под националния си флаг.", "date": "2018.02.18", "title": "Руски медалист в Пьонгчанг е заподозрян в употреба на допинг"}
{"url": "https://www.dnevnik.bg/sport/2018/02/18/3132065_grigor_dimitrov_e_zabolial_v_noshtta_predi_macha_s/", "text": "Слабото представяне на Григор Димитров във  финала в Ротердам срещу Роджър Федерер  и липсата на отпор срещу носителя на 20 титли от Големия шлем се дължи на здравословен проблем. Това разкри директорът на турнира в холандския град Рихард Крайчек на пресконференция. \"През миналата нощ той се е разболял. Определено не беше 100% във физическо отношение. Извини ми се няколко пъти, но аз му благодаря, че изигра финала. Това е класа от негова страна\", каза Крайчек. Той обясни, че Димитров нито за момент не е споменал, че няма да излезе във финалния мач и е настоял да играе. Победителят Федерер, който се нуждаеше само от 55 минути, за да си осигури 97-а титла в кариерата, също коментира това. \"Взех предимство, че Григор не се чувстваше добре. Това е част от играта\", каза Маестрото. След двубоя Димитров предпочете да не говори за здравословното си състояние, а за играта. \"За съжаление никой тенис мач не продължава само няколко гейма. Опитах се да променя нещо, но не се получи. Няма да е честно да се оправдавам със здравословно състояние. Роджър игра страхотно\", каза Димитров пред tennis24. По време на срещата имаше момент, в който българският тенисист влезе в диалог със съдията на стола Дамиен Дюмюсоа. \"Не, не се преструвам...\" Тези думи бяха уловени от камерите от устата на Димитров. \"Дюмюсоа определено не го попита дали се раздава 100%, а и такъв въпрос би бил крайно нечестен и некоректен. Но нещо в тона му засегна българина. Димитров му сподели, че не се е чувствал добре предната нощ, но имаше и други реплики. Ще направим всичко възможно да разплетем всичко около разговора\", заяви коментаторът на Sky Sports.", "date": "2018.02.18", "title": "Григор Димитров е заболял в нощта преди мача с Федерер, каза директорът на турнира"}
{"url": "https://www.dnevnik.bg/sviat/2018/02/18/3132069_orban_obiavi_brjuksel_berlin_i_parij_za_zaplaha_za/", "text": "Унгарският министър-председател Виктор Орбан заяви, че \"християнството е последната надежда на Европа\" и че политиците в Брюксел, Берлин и Париж, които насърчават миграцията, \"отвориха пътя към упадъка на християнската култура и настъплението на исляма\", предаде \"Асошиейтед прес\", цитирана от БТА. Орбан произнесе днес годишната си политическа реч, отбелязваща навлизането му в предизборната надпревара, в която той ще се бори за трети мандат на парламентарния вот през април. В нея унгарският премиер призова и за \"глобален антимиграционен алианс\", предава \"Ройтерс\". Предизборната кампания бе официално открита вчера. Той заяви, че Западна Европа ще бъде завладяна от мюсюлмани и че ислямът скоро \"ще почука и на вратата на Централна Европа\". \"Германците биват принудени да напускат големите градове, защото мигрантите винаги окупират първо големите градове\". \"Колкото и да звучи абсурдно, опасността, пред която сме изправени днес идва от запад, от политиците в Брюксел, Берлин и Париж\", обяви Орбан. \"Разбира се, че ще се съпротивляваме, и то със все по-силни законови инструменти. Първият е нашият закон \"Спри Сорос\". Става дума за тежки санкции срещу неправителствени организации, включително такса от 25% върху чуждестранното им финансиране и предварително одобрение на дейността им от държавата. Петдесет и четири годишният премиер води антиимиграционна политика, която увеличи популярността му, въпреки критиките, че Унгария върви към авторитарен режим, отбеляза Франс прес. Орбан заяви, че опозицията е в \"отчаяно положение\" преди вота на 8 април и че не разбира как \"тя може да иска народът да й гласува доверие\". Основната опозиционна партия, крайнодясната \"Йоббик\" получава по-малко от 20 процента от намеренията за вот в социологическите проучвания, на фона на близо 50 процента за партията на Орбан ФИДЕС. Утре Орбан е на посещение в страната-председател на Съвета на ЕС - България, където ще се срещне с премиера и настоящ председател на Съвета на ЕС Бойко Борисов.", "date": "2018.02.18", "title": "Орбан обяви Брюксел, Берлин и Париж за заплаха за Европа"}
{"url": "https://www.dnevnik.bg/v_pamet/2018/02/18/3132094_pochina_legendarniiat_futbolist_na_levski_pavel_panov/", "text": "Легендарният футболист на \"Левски\" и националния отбор на България Павел Панов е починал на 18 февруари на 67-годишна възраст. Славният нападател от края на 60-те и 70-те години на 20 век си е отишъл внезапно, като нямаше информация да е болен. В петък Панов беше сред гостите на осмия редовен конгрес на Българския футболен съюз. В последните години бившият нападател беше технически директор във футболната централа и сред отговорниците за младежките национални отбори. За \"Левски\" Панов има 381 мача и 176 гола, където игра между 1968 и 1981 година печели със сините четири шампионски титли и пет купи на страната. С екипа на националния отбор нападателят вкарва 13 попадения в 44 срещи, участник е на световното първенство в Германия през 1974 година. Голмайстор №1 на \"А\" група през 1977 година. Като треньор е водил \"Иваняу\" (Нигерия), младежкия национален отбор, \"Ботев\" (Пловдив), \"Локомотив\" (София), \"Септември\", \"Родопа\".", "date": "2018.02.18", "title": "Почина легендарният футболист на \"Левски\" Павел Панов"}
