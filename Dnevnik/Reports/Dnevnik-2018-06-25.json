{"url": "https://www.dnevnik.bg/sport/2018/06/25/3205945_svetovnoto_v_rusiia_schupi_na_skorost_rekorda_za_duzpi/", "text": "Първенството в Русия счупи рекорда за брой отсъдени дузпи в рамките на световни финали. При това го направи скоростно - след изиграването на едва 36 от общо 64 мача. До момента вече са били изпълнени цели 20 дузпи, а досегашното върхово постижение беше от 18 наказателни удара. Рекордната 19-ата дузпа беше дадена в полза на Португалия  при равенството 1:1 с Иран , но Кристиано Роналдо пропусна. В същия мач дойде и 20-ият наказателен удар - в добавеното време Ансафирард вкара изравнителния гол за азиатския отбор. Общо пет от изпълнените дузпи бяха изпуснати. Освен Роналдо пропуск направи и другата голяма звезда във футбола Лионел Меси. В осем от 20-те случая дузпите бяха дадени след намеса на системата за видеоповторение. Имаше и няколко спорни момента, в които Сърбия и Швеция претендираха, че са били ощетени, като не са им били дадени наказателни удари. В няколко мача имаше по две дузпи. Хари Кейн вкара два пъти от наказателен удар за Англия срещу Панама, а в понеделник по две дузпи имаше в двубоите Саудитска Арабия - Египет и Португалия - Иран.", "date": "2018.06.25", "title": "Световното в Русия счупи на скорост рекорда за дузпи"}
{"url": "https://www.dnevnik.bg/biznes/2018/06/25/3205824_firma_sus_100_lv_kapital_za_vtori_put_spira_turga_za/", "text": "Една и съща фирма, създадена през април със 100 лв. капитал, за втори път спира търга за покупката на 400 нови линейки. Това се разбира от съобщение на Министерството на здравеопазването. Със свое определение от 14 юни Комисията за защита на конкуренцията остави без уважение направеното искане за спиране на обществената поръчка, обявена от Министерството на здравеопазването. Осем дни по-късно срещу определението на Комисията за защита на конкуренцията е подадена частна жалба от \"Вайнман технолоджи\" ЕООД до Върховния административен съд. Подадената жалба препятства възобновяването на поръчката за купуване на линейките до произнасянето на Върховния административен съд. Очаква се Върховният административен съд да се произнесе по частната жалба най-късно до средата на юли. Фирмата е същата, която обжалва и пред Комисията за защита на конкуренцията през май. В петък здравното министерство обяви, че възобновява поръчката, но сега тя пак е спряна заради новата жалба. Основният предмет на дейност е търговия на едро с други машини, едноличен собственик на капитала е Илия Петров Станиславов, а фирмата е регистрирана в жилищен блок в кв. \"Борово\".", "date": "2018.06.25", "title": "Фирма със 100 лв. капитал за втори път спира търга за линейките"}
{"url": "https://www.dnevnik.bg/sviat/2018/06/25/3205772_dve_godini_sled_brekzit_britancite_sa_oshte/", "text": "Изминаха две години, откакто клиентите и търговците от лондонския пазар Ромфърд гласуваха с голямо мнозинство страната им да излезе от Европейския съюз. Ентусиазмът в полза на Брекзит в този работнически квартал в източния край на британската столица не се е изпарил. Но в момент, когато Великобритания още не е минала през изхода на ЕС, а преговорите едва пълзят, нетърпението расте. \"Мисля, че на повечето хора им писна, каза продавачът на риба Дейв Кросби. Изглежда, правим две стъпки напред и внезапно трябва да направим стъпка назад.\" Само на 20 мили (32 км) оттам, в центъра на Лондон - но от другата страна на разделението спрямо Брекзит - Тахмид Чодхури също се тревожи как се развиват нещата. Завършилият право мъж бил изненадан и разочарован, когато на 23 юни 2016 г.  Великобритания гласува с 52 срещу 48  процента да напусне ЕС. Това е неприятно доказателство, че проевропейските възгледи на неговите лондонски приятели и познати не се споделят от всички. \"Проблемът с референдума е, че раздели хората - раздели семейства, раздели общности - само заради враждебния начин на излагане на доводите\", каза той. Разделенията, отворени от референдума, не са забравени, те се задълбочиха. Преди много британци се определяха като десни или леви, консерватори или лейбъристи. Брекзит създаде във Великобритания два нови лагера, които не се разбират - подкрепящи напускането и подкрепящи оставането. Подкрепящите напускането - концентрирани в малките населени места и постиндустриалните градове в цяла Англия - нямат търпение да срежат червената лента на Брюксел, да препотвърдят британския суверенитет и да поемат контрола върху имиграцията. Привържениците на оставането, които най-често живеят в големи градове и сателитни университетски градчета, предпочитат да останат в съюз, който облекчи потока на стоки, услуги и хора между 28 държави с половин милиард жители. Почти единственото нещо, което двете групи споделят, е песимизмът за  състоянието на самия Брекзит.  Запитани от анкетьори как ръководеното от консерватори правителство на министър-председателката Тереза Мей се справя с преговорите, повечето британци отговарят \"лошо\".  Само девет месеца преди 29 март 2019 г., когато Обединеното кралство трябва да напусне съюза, Великобритания и ЕС тепърва ще договорят  условията на развода . Не беше постигнато споразумение за бъдещите търговски и икономически отношения, няма и твърдо решение на проблема, който постави границата между Ирландия и Северна Ирландия. След Брекзит невидимата днес граница ще бъде единствената сухопътна  граница между ЕС и Обединеното кралство. Великобритания и ЕС казват, че искат да приключат споразумението до октомври, така че националните парламенти в целия блок да могат да го одобрят до март. Но служители на ЕС губят търпение заради липсата на подробни предложения на Великобритания, а малцина вярват, че ще има голям напредък, когато идната седмица лидерите се срещнат на форум на високо равнище в Брюксел. Експертът по изучаване на общественото мнение Джон Къртис, преподавател по политически науки в университета в Стратклайд, каза, че британците са \"много критични, много несигурни какво ще им донесе Брекзит\". \"Това обаче не накара повечето хора да променят мнението си, каза той в петък. Страната остава разделена на две по въпроса за Брекзит, точно както беше преди две години.\" Привържениците на напускането и тези на оставането не могат да се разберат кой е виновен за безизходицата. Онези, които са на страната на напускането, обвиняват парламента, където членове на Камарата на общините и на Камарата на лордовете се опитват да изтръгнат от правителството  контрола върху процеса за Брекзит , за да смекчат условията на отделянето.  Подкрепящите Брекзит вестници описват парламента като гнездо на предателски настроени \"маниаци на тема оставане\", решени да променят народната воля. В. \"Сън\" обвини подкрепящите ЕС законодатели в \"огромно предателство\", а \"Дейли мейл\" дамгоса съдиите, които се произнесоха срещу правителството, като \"врагове на народа\". Привържениците на оставането обвиняват другата страна, че дава обещания, които няма да бъда изпълнени, и че подхранва разделенията, като твърди, че мигрантите са проблемът.  Те казват, че  Брекзит вече вреди на икономиката . След референдума стойността на лирата се срина, британският икономически растеж сега е най-бавният сред големите промишлени икономики. Производители и износители се чудят дали след Брекзит няма да бъдат изправени пред мита или други бариери за търговията. Авиационният гигант \"Еърбъс\" заплаши в петък да напусне Великобритания, където е работодател на около 14 000 души, ако страната напусне ЕС без споразумение за бъдещите търговски отношения. Но икономическите аргументи почти не повлияха на общественото мнение за Брекзит, каза Ананд Менон от британския мозъчен тръст \"Чейнджинг Юръп\". \"Възприемането на икономиката се диктува от това дали мислите, че трябва да напуснем Европейския съюз, или не, каза той. Привържениците на оставането мислят, че през последните две години икономиката наистина е зле. Привържениците на напускането смятат, че икономиката си е съвсем добре.\" Със сигурност на пазара Ромфърд, където на сергиите се продават месо, риба, домашни потреби, дрехи и купища бяло-червени знамена за английските футболни запалянковци, които да размахват по време на световното първенство по футбол, няма особено разкаяние.  Лондон - най-разноликото място във Великобритания и средище на огромния ѝ финансов сектор, гласува с 60:40 в полза на оставането в ЕС. Но в Хейвъринг - лондонския квартал, където е Ромфърд, 70 процента избраха напускането. \"Аз съм Брекзит. Тук всички сме за Брекзит\", казва 80-годишният Бил Пиърсън, който продава кожени колани и чанти на щанда на сина си. Както мнозина други, той е работил в автомобилната промишленост и е бил свидетел как районът е съкратил работни места в промишлеността, дори след като към преобладаващо бялото му население са се присъединили нови жители от цял свят. \"Време е тези (законодатели) от всички партии да кажат: \"Така е, вървим към Брекзит, хайде да работим заедно и да извоюваме добра сделка\", каза Пиърсън. Чодхури също се бори да повлияе на облика на Брекзит. След референдума той се включва в успешна правна кампания, за да гарантира, че парламентът ще има думата по изхода, след това съосновава служба за консултации по имиграционни въпроси за граждани на ЕС, загрижени за статута си във Великобритания. Той каза, че заедно с лондонските си приятели се е борил в референдума \"за това, което мислехме, че ще бъде по-отворена, по-толерантна, по-обединена Великобритания в Европа\". \"И когато загубихме, почувствах дори, че трябва още по-активно да продължа да се боря за тази визия за страната, в която съм роден и която обичам\", каза той./ БТА", "date": "2018.06.25", "title": "Две години след Брекзит британците са още по-разединени"}
{"url": "https://www.dnevnik.bg/zelen/2018/06/25/3205835_valeri_simeonov_e_v_dubai_kudeto_junesko_moje_da/", "text": "Вицепремиерът Валери Симеонов ще представлява България в Бахрейн на заседанието на Комитета за световното наследство на ЮНЕСКО на 28 юни, на което се очаква да бъдат обсъдени опасенията на организацията, свързани с опазването на Национален парк \"Пирин\" като обект на световното наследство. За командироването му съобщиха в писмо до медиите от коалицията от неправителствени организации и граждански групи \"За да остане природа в България\". От организацията заявяват, че се очаква поне една държава да поиска промяна и смекчване на тона на  проекторешението на комитета за Пирин , в което са изложение опасенията и се настоява за извършване на пълна екологична оценка на новия план за управлението на парка. Намесата на друга държава, за да се поиска повторно обсъждане на огласеното в края на май проекторешение, е необходима, тъй като в момента България не е член на комитета, в който на ротационен принцип участват около 20 държави, уточняват от коалицията. От екипа на Валери Симеонов потвърдиха пред \"Дневник\", че вицепремиерът е в Бахрейн начело на петчленна делегация. В отговор на въпрос уточниха, че ако на форума стане въпрос за Пирин, той ще вземе отношение, без да уточняват повече детайли. В  проекторешението на ЮНЕСКО  се настоява за пълна екологична оценка на проекта за нов план за управление на Национален парк \"Пирин\" и се приветства  решението на българския Върховен административен съд от май 2018 г.,  който отхвърли решението на екоминистъра да не се прави такава. Експертите на ЮНЕСКО призовават българското правителство да не прилага промените от декември 2017 г. в сегашния план за управление на парка, докато няма екооценка, и настояват за конкретизиране на начина на използване на водите от планината с водохващания – само за питейни нужди, а не за изкуствен сняг. Промените в плана за управление на природен парк \"Пирин\", приети от кабинета между Коледа и Нова година предизвикаха протести на природозащитници, които обвиниха кабинета, че с тях ще даде възможност за застрояване на 48% от територията на парка. Според правителството става дума за застрояване на едва 2.6 % от парка и то единствено за спортна и съпътстваща я инфраструктура. Вицепремиерът Валери Симеонов, който е и съпредседател на коалицията \"Обединени патриоти\" (по-малкият коалиционен партньор в управлението) беше измежду най-дейните защитници на промените, като поддържаше тезата, че става дума единствено за възможност за построяване на втори лифт на Банско и се зарече да работи с всички сили за осъществяването на тази идея. Той дори обяви, че зад  съпротивата срещу промяната в плана за управление на парк \"Пирин\" стояли чуждестранни бизнес интереси , които не били заинтересовани България да развива зимните спортове. Екоминистърът Нено Димов, който е в управлението от квотата на \"Обединени патриоти\", обжалва  съдебното решение, че е нужна екооценка  на плана за управление. Преди дни той в телевизионно интервю той изрази недоумение  защо казусът \"Пирин\" е хипер интересен  при положение, че България има проблеми като замърсяването на въздуха, които са световни.", "date": "2018.06.25", "title": "Кабинетът изпрати Валери Симеонов на заседанието на ЮНЕСКО, където се очаква да се обсъжда казусът \"Пирин\""}
{"url": "https://www.dnevnik.bg/sviat/2018/06/25/3205832_franciia_razsledva_finansiraneto_na_kampaniiata_na/", "text": "Във Франция е започнало предварително разследване за предполагаеми нередности във финансирането на предизборната кампания на Еманюел Макрон. Разследването е за ролята, изиграна от властите на град Лион и на област Лион, в това предполагаемо незаконно финансиране. То е започнало в петък след сигнал, подаден от двама френски депутати, предаде агенция \"Франс прес\", като се позова на съдебен източник. Разследването е по нареждане на прокуратурата и се извършва от полицията. Сигналите, довели до началото му, са подадени от Филип Коше, лидер на дясната партия \"Републиканците\" за Лион-област и от Стефан Гийан, лидер на \"Републиканците\" за самия град Лион. В жалбата им се казва, че обществени ресурси (човешки, материални и финансови), които са били под контрол на град Лион и на Лион-област, са били неправомерно отклонени и предоставени на разположение на бъдещия президент на републиката, избран през май миналата година. По онова време Лион е бил ръководен от Жерар Колон, който е настоящ министър на вътрешните работи. Разследващите се очаква да обърнат специално внимание на важен прием, организиран на 2 юни 2016 г. в кметството на Лион, където Колон е приел Макрон, който по онова време беше министър на икономиката при президента Франсоа Оланд. Жалбата касае и Жан-Мари Жирие, бивш началник на канцеларията на Колон в Лион, който изигра активна роля в кампанията на Макрон и сега е в министерството на вътрешните работи./ БТА", "date": "2018.06.25", "title": "Франция разследва финансирането на кампанията на Макрон"}
{"url": "https://www.dnevnik.bg/skorost/2018/06/25/3205845_putnata_agenciia_obiaviava_poruchka_za_putni_znaci_za/", "text": "Агенция \"Пътна инфраструктура\" обяви обществена поръчка за производство, доставка и монтаж на пътни знаци с постоянни и променливи размери на вертикална сигнализация на републиканските пътища за следващите 5 години, съобщиха от агенцията. Настоящите договори с дружествата изтичат тази година. Поръчката е на стойност 15 млн. лв без ДДС, като оферти се приемат до 17:30 ч. на 30 юли. Обществената поръчка е в шест обособени позиции по районите на планиране в страната - Северозападен, Северен централен, Североизточен, Югоизточен, Южен централен и Югозападен, За всеки от тях се поръчват знаци за по 2.5 млн. лева без ДДС. Парите ще дойдат от бюджета на АПИ.", "date": "2018.06.25", "title": "Пътната агенция обявява поръчка за пътни знаци за 15 млн. лева"}
{"url": "https://www.dnevnik.bg/sviat/2018/06/25/3205829_evropeiskiiat_regulator_bankite_ne_sa_gotovi_za/", "text": "Банките не са успели да напреднат достатъчно в подготовката си за Брекзита и не бива да очакват \"чудодейна\" държавна намеса в тяхна помощ, заяви европейският банков регулатор в комюнике, цитирано от \"Ройтерс\". Лондон и ЕС постигнаха принципна договорка за преходно споразумение, което да продължи от излизането на Великобритания от общността през март догодина до края на 2020 г., но то е част от по-мащабно споразумение за \"развода\", което предстои да бъде прието официално. Подготовката на банките за потенциално излизане на Великобритания от ЕС без ратифицирано споразумение за отделянето ѝ е недостатъчно, се казва в съобщението на Европейския банков орган (ЕБО). \"Това трябва да бъде събуждане. Времето изтича, в някои случаи е изтекло, не бива да се приема за даденост, че ще има преходен период\", изтъкна Пиърс Хейбън, директор за банковите пазари, иновациите и потребителите в ЕБО. Банките във Великобритания са подали заявления за лицензи за учредяване или разширяване на дейностите си в ЕС, за да осигурят приемственост на услугите си след март 2019 г. Британските клонове на европейски банки трябва да получат разрешения да продължат да обслужват клиенти в Обединеното кралство. Според ЕБО банките трябва да имат достатъчно персонал при нови операции за управление на рискове още от първия ден след излизането на Великобритания на 29 март 2019 г., а финансовата стабилност не бива да бъде поставяна в риск поради стремежа на банките да избягват разходи. Самият Европейски банков орган ще се премести от Лондон в Париж до март заради Брекзита.", "date": "2018.06.25", "title": "Европейският регулатор: Банките не са готови за Брекзит и този път няма чудодейно спасение"}
{"url": "https://www.dnevnik.bg/sport/2018/06/25/3205806_urugvai_prizemi_rusiia_i_specheli_grupa_a/", "text": "Уругвай приземи домакина Русия след категорична победа с 3:0 и спечели първото място в група А. Двукратният световен шампион записа трети успех от три мача и завърши груповата фаза с пълен актив от девет точки и голова разлика 5:0. Попадение на Луис Суарес и автогол на Денис Черишев дадоха солиден аванс на уругвайците само след половин полувреме игра. Девет минути преди почивката руснаците останаха с човек по-малко заради втори жълт картон на Игор Смолников и това предреши изхода на двубоя. В добавеното време на срещата Единсон Кавани оформи крайния резултат. Поражението спря устрема на руския отбор, който направи исторически за домакин на световно първенство старт - две победи от два мача и голова разлика 8:1. В осминафиналите \"сборная\" ще се изправи срещу победителя от група В - Испания, Португалия или Иран. Уругвай ще срещне заели второто място. Преди последните мачове от група В, които са тази вечер от 21.00 часа, Испания и Португалия са начело с по четири точки и голова разлика 4:3. Иран е на трета позиция с три точки, а Мароко е на дъното без точка и без шанс да продължи напред. В същото време Египет претърпя пълен крах при завръщането си на световни финали след 28-годишно отсъствие. Африканският тим загуби с 1:2 от Саудитска Арабия и остана последен в група А - без точка и с голова разлика 2:6. Саудитците направиха обрат с две попадения дълбоко в добавеното време на двете полувремена и записаха първата си победа на световното първенство от 1994 г. Те сложиха край на серия от 12 поредни мача без успех на мондиал. Предишният им беше срещу Белгия (1:0) в груповата фаза на шампионата в САЩ преди 24 години. Битката за първото място Уругвай започна много агресивно мача и започна да обстрелва вратата на руснаците още от първата минута. Бързите действия в атака на двукратните световни шампион отрано започнаха да създават сериозни проблеми за домакините. Поредната такава доведе до откриване на резултата след десет минути игра. Суарес проби отляво и опита пас към Кавани. Подаването беше пресечено, но Родриго Бентанкур стигна пръв до топката и беше фаулиран от Юри Газинский, който направи необмислен шпагат на границата на наказателното поле. Суарес се зае с изпълнението на свободния удар и изненада Игор Акинфеев с удар по земята във вратарския ъгъл. Руснаците имаха шанс да изравнят само две минути по-късно. След високо подаване от дълбочина Артьом Дзюба свали по чудесен начин топката за Черишев, който веднага стреля. Изстрелът му обаче попадна право в ръцете на играещия стотния си мач за Уругвай Фернандо Муслера. В средата на полувремето южноамериканците удвоиха аванса си след щастлив рикошет. Левият бек Диего Лашалт, който започна титуляр и изигра много силен мач, шутира от дистанция с левия крак. Топката се отби в крака на Черишев и се насочи неспасяемо за вратаря в близкия ъгъл. След половин час игра уругвайците пропуснаха чудесна възможност за трети гол. Бентанкур беше изведен очи в очи с Акинфеев, но не успя да го преодолее. След това и бранител в бяло се намеси решително, за да попречи на Кавани да направи добавка. В 36-ата минута шансовете на Русия да се пребори за първото място в групата бяха прекършени след втори жълт картон на Игор Смолников. Защитникът, който получи първия си картон девет минути по-рано, фаулира грубо откъсващия се на скорост Лашалт и закономерно беше изгонен. Това принуди Черчесов да смени най-резултатния си играч - Черишев, за да запълни дупката в отбрана с Марио Фернандес. С два гола аванс и човек повече на терена Уругвай спокойно контролираше играта. Южноамериканците нямаха притеснения в защита, а в атака чакаха шансовете си да пробият на скорост и да нанесат трети удар. В 65-ата минута се откри добра ситуация пред Кавани, който беше изведе от Нандес в наказателното поле. Нападателят на ПСЖ обаче се забави, след което реши да си изпроси дузпа, каквато правилно не беше отсъдена. Шест минути по-късно и домакините имаха претенции за нарушение в наказателното поле. След консултация със системата за видеоповторение реферът Маланг Диедиу остави играта да продължи. Русия правеше опити да стигне до гол, но много трудно стигаше до положения. Четвърт час преди края Дзюба се освободи добре на границата на наказателното поле, но след това отправи изключително неточен шут с левия крак. В последните минути Акинфеев направи няколко отлични спасявания, които предотвратиха трето попадение. В добавеното време обаче и той беше безпомощен. Годин стреля с глава след центриране от корнер, Акинфеев успя да спаси, но топката попадна в Кавани, който отблизо я довкара във вратата. Битката за чест  Двубоят между Египет и Саудитска Арабия беше белязан от исторически момент. На 45 години и 161 дни Есам ел Хадари започна като титуляр на вратата на африканския тим и  подобри рекорда за най-възрастен футболист на световни финали. Египет влезе като фаворит за победата срещу Саудитска Арабия. Двубоят След като отсъстваше в първоначално обявения състав, звездата на африканския тим Мохамед Салах започна като титуляр и отбеляза първото попадение в мача. В 22-ата минута голмайсторът на \"Ливърпул\" и Висшата лига беше изведен зад защитата от Абдала ел Саид и майсторски прехвърли вратаря Ясер ал Мосаилем. Египтяните имаха няколко чудесни възможности да отбележат втори гол, но ги пропуснаха и бяха наказани. В 41-ата минута главният съдия Уилмар Ролдан отсъди спорна дузпа за игра с ръка в наказателното поле на Египет. Фахад ал Мувалад застана зад топката и отправи силен изстрел. Ел Хадари обаче направи блестящо спасяване, след което топката се отби в гредата и излезе. В добавеното време на първата част Ролдан посочи за втори път бялата точка. Този път решението му беше още по спорна, тъй като повторенията показаха, че замесените в ситуацията Али Габр и Ал Мувалад се държаха едновременно. Колумбийският рефер получи съвет да прегледа ситуацията и след две минути колебание все пак го направи. Той обаче не само не промени решението си, а дори показа жълт картон на Габр. Този път зад топката застана Салман ал Фарадж и не сбърка, за да изравни резултата в шестата минута на добавеното време на първата част. Второто полувреме беше доста двуостро, но с малко възможности за отбелязване на гол. Двубоят вървеше към закономерно равенство. В 95-ата минута обаче Салем ал Даусари се възползва от грешка в отбраната на Египет и донесе победата на Саудитска Арабия.", "date": "2018.06.25", "title": "Уругвай приземи Русия и спечели група А"}
{"url": "https://www.dnevnik.bg/sport/2018/06/25/3205823_braziliia_shte_e_bez_kontuzeniia_duglas_kosta_mejdu_15/", "text": "Крилото на националния отбор на Бразилия Дъглас Коста ще отсъства от игра между 15 и 20 дни заради контузия, съобщи \"О Глобо\". Футболистът на \"Ювентус\" е с разкъсани мускулни влакна в дясното бедро, като се очаква да бъде готов за игра при евентуален полуфинал на Бразилия на световното първенство в Русия.  Коста получи травмата при втория двубой на \"селесао\" срещу Коста Рика. 27-годишният играч имаше основна роля за измъчената победа (2:0) на петкратните шампиони, като се очакваше да започне като титуляр в последната среща на тима в групите срещу Сърбия. Коста се появи в игра в началото на втората част на мястото на Вилиан и раздвижи играта на отбора по фланга. Крилото се отчете с асистенция при втория гол на Неймар в седмата минута от добавеното време. В сряда от 21.00 часа бразилците излизат в директен спор за място на осминафиналите със сърбите, които имат три точки. Бразилия и Швейцария имат по четири, като по същото време \"кръстоносците\" играят с аутсайдера в група Е Коста Рика.", "date": "2018.06.25", "title": "Бразилия ще е без контузения Дъглас Коста между 15 и 20 дни"}
{"url": "https://www.dnevnik.bg/sviat/2018/06/25/3205825_gurciia_prizova_es_i_nato_da_izpulniat_obeshtaniiata/", "text": "Евросъюзът трябва да изпълни обещанието си и да започне преговори за членство на Македония и Албания, каза гръцкият външен министър Никос Коциас  в интервю за EurActiv . Според външния министър, ако някои страни имат проблем със \"Северна Македония и Албания, трябваше по-рано да кажат\", а Франция - която неофициално се сочи за основен противник на началото на преговорите - трябва да промени позицията си, за да избегне дестабилизация на Балканите. Години наред началото на преговорите с Македония бяха блокирани от Гърция заради спора за името, решен на ниво правителства  с договор по-рано този месец . Очакваше се днес Атина да уведоми официално ЕС и НАТО, че вече няма да налага вето. В интервюто си Коциас не споменава писмото, с което кабинетът му трябва да направи това. Той обаче ще присъства утре на среща на първите дипломати от ЕС в Люксембург, на което се очаква темата да бъде обсъдена, два дни преди Европейския съвет в Брюксел на 28-29 юни. \"Казах на колегите си, че могат да бъдат колкото искат строги. Но не трябва да блокираме перспективата. Страхувам се, че ако не се даде дата за присъединителни преговори на Северна Македония, всички усилия, които направихме с големи жертви и компромиси от двете страни, биха могли да бъдат поставени в опасност\", обяснява той, използвайки новото, все още неодобрено на референдум име на страната. Коциас нарича договора за името \"най-добрата новина в Европа в последните 5 години\" и добави, че той е оформил нова разделителна линия - вече не между Скопие и Атина, а между хората, които искат решение, и тези, които са против. Попитан кои държави възразяват срещу началото на преговорите с Македония, той обяснява: \"В началото бяха Дания, Белгия, Холандия и Франция. Имаше някои противоречия и в германската политика.\" В Берлин по думите му проблемите са били заради сътресенията в управляващата коалиция. Французите, продължава той, \"не са доволни от начина, по който върви дебатът за бъдещето на Европа\", а \"холандците изразяват резерви\". \"Но мисля, че ще е по-лесно да ги преодолеят.\"", "date": "2018.06.25", "title": "Гърция призова ЕС и НАТО да изпълнят обещанията си за преговори с Македония и Албания"}
{"url": "https://www.dnevnik.bg/skorost/2018/06/25/3205919_kamuni_zameniat_antiparking_kolchetata_v_sofiia/", "text": "Столичната община започна да използва камъни, за да спре паркирането в районите около паркове, съобщи \"Нова телевизия\". За момента те са поставени в продължение на километър по столичната улица \"Незабравка\" в квартал \"Изток\", която преминава покрай \"Борисовата градина\". Проектът започва пред месец и струва около 10 000 лева. Директорът на дирекция \"Зелена система\" архитект Димитър Данчев коментира пред \"Нова телевизия\", че се използват камъни, защото това е естествен материал. \"Световна практика е използването на този вид материал за ограничаване на автомобилното паркиране\", допълва той.", "date": "2018.06.25", "title": "Камъни заменят антипаркинг колчетата в София"}
{"url": "https://www.dnevnik.bg/sport/2018/06/25/3205926_fifa_globi_djaka_i_shakiri_za_praznuvaneto_s/", "text": "Швейцарските национали Гранит Джака и Джердан Шакири бяха глобени от Дисциплинарната комисия на ФИФА за начина, по който изразиха радостта си след  вкарване на гол срещу Сърбия (2:1) . В събота вечерта и двамата футболисти се разписаха при успеха с 2:1, след което показаха жест с ръце, наподобяващ двуглав орел, който е на герба на Албания. Заради това те ще платят по 10 хиляди швейцарски франка. Шакири и Джака са етнически албанци от косовски произход. Атакуващият халф на \"Стоук сити\" е роден в Гниляне, а родителите на дефанзивния полузащитник на \"Арсенал\" са емигранти от Куршумлия. Бащата на Джака е политически затворник от студентските протести срещу комунистите в Югославия през 1968 г. Неговият по-голям брат - Таулант, се състезава за албанския национален отбор по футбол. Двамата бяха заплашени с наказание  да пропуснат по един мач, но в крайна сметка ФИФА реши да им наложи финансова санкция. Глобен е и капитанът на швейцарския тим Щефан Лихтщайнер. Неговата санкция обаче е пет хиляди франка за неспортсменско поведение. Следващият мач на тима е в сряда от 21 ч. срещу Коста Рика. Дотук Швейцария има четири точки, но не е сигурен за осминафиналите.", "date": "2018.06.25", "title": "ФИФА глоби Джака и Шакири за празнуването с албанския орел"}
{"url": "https://www.dnevnik.bg/sport/2018/06/25/3205929_muri_pobedi_vavrinka_na_starta_v_iistborn/", "text": "Бившият №1 Анди Мъри спечели впечатляваща победа в едва втория си мач за 2018 г. Шотландецът се справи със  Стан Вавринка  на старта на турнира на тревни кортове в Ийстборн 6:1, 6:3 само за 1.19 часа. Надпреварата е последна подгряваща преди третия турнир от Големия шлем \"Уимбълдън\". Мъри се завърна на корта едва преди седмица, когато загуби от Ник Кириос. Срещата беше първа за него от миналогодишния \"Уимбълдън\". Този път обаче шотландецът показа, че навлиза във форма, за да победи носителя на три титли от Големия шлем Вавринка. Швейцарецът също дълго време лекуваше травма в коляното. За него завръщането през 2018 г. не е толкова успешно и остава с отрицателен баланс – пет победи и девет поражения. Победата е 11-а за Мъри срещу Вавринка в 19 мача. Дотук шотландецът три пъти се е изправял срещу швейцареца на трева и никога не е губил. В Ийстборн Мъри се възползва по отличен начин от грешките на съперника си. Въпреки че записа осем аса Вавринка не беше стабилен в първия си сервис, на който спечели само 53% от точките. Шотландецът спаси и четирите точки за пробив, които даде на швейцареца, а в същото време го проби четири пъти от осем възможности. В първия сет решаващ се оказа пробивът в четвъртия гейм, когато Мъри поведе с 3:1. Последва нов пробив при следващото подаване на швейцареца. Във втората част отново имаше два пробива – в петия и деветия гейм. На осминафиналите ще има изцяло британски сблъсък, след като Мъри ще се срещне с Кайл Едмънд. Англичанинът, който вече е първа ракета на Великобритания е втори поставен в турнира и почиваше в първия кръг.", "date": "2018.06.25", "title": "Мъри победи Вавринка на старта в Ийстборн"}
{"url": "https://www.dnevnik.bg/sviat/2018/06/25/3205859_kakvo_ne_specheli_erdogan_na_izborite/", "text": "Президентът Реджеп Тайип Ердоган \"остава мярката за всички неща в Турция\", написа германският журналист Михаел Мартенс в коментар за  в. \"Франкфуртер алгемайне цайтунг\"  и призова всички, наблюдавали изборите, да си зададат въпроси - защо мнозина са предричали промяна в управлението на Турция? Действително властта не просто остава в ръцете на Ердоган, човека, който доминира в турската политика вече 16 години. С новата президентска република правомощия, които той на практика имаше чрез партията си и които често зависеха от решенията на депутатите,  вече са официално негови  без особени възможности за контрол, а управляващите не пропускат да се присмеят на всички западни и други издания, които не бяха предрекли, че ще се стигне дотук. Слабите промени в резултатите му показват, че подкрепата, която може да получи, за момента има граници, независимо колко власт ще съсредоточи в себе си. Без мнозинство в парламента Турция може и да не е парламентарна република от днес нататък, но това не променя  резултата от вота  - от 2002 г. паритията на Ердоган само веднъж е имала по-малко депутати и това беше през юни 2015 г., когато с 40% подкрепа не състави правителство и се яви на нови избори. За сравнение съоснованата от Ердоган Партия на справедливостта и развитието, появила се година по-рано, печели 363 места през 2002 г. (почти две трети мнозинство в 550-местния парламент). Сега местата ѝ са 295 в законодателния орган с 600 депутати. За мнозинството на ПСР ще са необходими гласовете на Партията на националистическото действие (ПНД), с която Ердоган влезе в предизборен съюз. Президентът няма да може да разчита единствено на своята партия, за да прокарва законодателни решения отвъд указите, с които може да управлява с известни ограничения. Без значима разлика с президентските избори през 2014 г.  През август 2014 г.,  когато стана първият президент , избран с пряк вот, Ердоган получи 51.7 на сто от вота. Разликата със сегашния резултат (52.59% при почти 100% преброени бюлетини) е минимална въпреки коренно различните условия: извънредното положение след опита за преврат, усилията на управляващите да се представят като \"обединители на нацията\", а всички други да са застрашени от клеймото \"терористи\"; съмненията на наблюдателите, че партията му и самият Ердоган  са имали прекомерен медиен комфорт  по време на кампанията. Мнозинството гласува и през 2014 г., и на референдума \"за\" визията на държавния глава, но това мнозинство е крехко, а въпреки постоянните уверения на управляващите Турция остава разделена. \"Пробивът\" на Индже  не е без прецедент . Тогавашният противник на Ердоган, бившият генерален секретар на Организацията за ислямско сътрудничество  Екмеледин Ихсаноглу , се справи относително по-добре от Мухарем Индже - той взе 38.44% от вота (при 30.64 за сегашния опозиционен кандидат). Разликата дойде от факта, че Ихсаноглу беше компромисен кандидат на цялата опозиция (без прокюрдската партия ДПН) и това включваше и дясната ПНД. Сега съюзници на Ердоган, националистите от ПНД преди 4 години донесоха на Ихсаноглу стотици хиляди гласове в Южна Турция, която по това време беше тяхна \"крепост\". За сметка на това националистическата партия, която не е първа по гласове в нито един от турските райони, ПНД беше и изненадата на вота с около 11% - подкрепата ѝ не се е променила въпреки отлива от редиците ѝ след създаването на партията на бившия вътрешен министър Мерал Акшенер. . Без значима промяна в Анадола Избирателните райони във вътрешността на Анадола вече десетилетие и половина все още са традиционни \"крепости\" на Ердоган. Те остават верни на президента и управляващите, въпреки че икономическите трудности на Турция засегната \"гръбнака\" на подкрепата му -  част от средната класа, която процъфтява , откакто той е на власт. Възвръщане на подкрепа в градовете след референдума Ердоган като кандидат-президент изгуби почти всички най-западни провинции (без Балъкесир), които традиционно са в ръцете на РНП и техни кандидати. Той обаче получи по-голяма подкрепа сред градското население, отколкото по време на референдума за президентска република през април миналата година.  Тогава и петте най-големи града  (Истанбул, столицата Анкара и Измир), както и четвъртият и петият, Адана и Анталия, гласуваха срещу промяната. На изборите вчера единствено Измир не гласува \"за\" Ердоган, а в единия от избирателните райони на Анкара (но не и в другите три) \"републиканците\" получиха най-голям брой гласове и това им донесе петима депутати. Това обаче е просто сигнал за запазване на подкрепа в райони, които бяха в ръцете на ПСР от 2011 г. Без пробив при кюрдите За трети поредни избори, откакто Демократичната партия на народите (ДПН) влиза в парламента, тя води пред управляващата ПСР в почти всички югоизточни провинции. Там много гласоподаватели кюрди гласуват традиционно за Ердоган, но превесът е в полза на ДПН (откакто партията започна да се явява в този си вид през 2014 г.). Интересен е резултатът в провинция Тунджели. Там за ДПН печели убедително изборите за парламент, следвана от \"републиканците\"; на президентските обаче над 50% са гласували за Индже - в район, който помни партията му, още от времето на основателя на съвременна Турция Мустафа Кемал Ататюрк, с насилие, отнело живота на хиляди души. Това е резултат от договорката между \"републиканците\" и ДПН, за която писаха някои турски медии - вторите да подкрепят Индже за президент, ако избирателите на първите им помогнат да влязат в парламента. Резултатът може да се види и при данните в чужбина - турските общности в някои държави са гласували със значинелно мнозинство за Мухарем Индже, но парламентарният вот е за ДПН.", "date": "2018.06.25", "title": "Какво не спечели Ердоган на изборите"}
{"url": "https://www.dnevnik.bg/sviat/2018/06/25/3205939_kompjutur_s_algoritum_ne_mi_dade_razreshenie_za/", "text": "Бившият генерален секретар на НАТО Хавиер Солана каза днес, че му е отказано електронно разрешително за влизане в САЩ, защото е посетил Иран преди пет години, предаде \"Франс прес\". \"Това е едно леко дребнаво решение\", каза той в интервю за испанската телевизия Антена 3. Солана обясни, че е бил в Иран през 2013 г. за встъпването в длъжност на иранския президент Хасан Рохани. \"Отидох там като представител на всички, които преговаряха\", каза бившият генерален секретар на НАТО. \"Трябва хората да посещават страните, в които нещата са най-сложни, за да продължат преговорите. Онова, което ми се струва най-шокиращо е, че същите тези хора са третирани по същия начин като останалите що се касае до разрешаване за влизане и излизане\", каза Солана във връзка с това, че не е получил електронно разрешително за влизане в САЩ. Електронното разрешително, което освобождава гражданите на ЕС от това да кандидатстват за визи за пътувания за по-малко от три месеца в САЩ, се получава обикновено по интернет преди пътуването. Но от 2015 г. хората, пътували преди това в Иран, Ирак, Сирия, Судан, Либия, Сомалия или Йемен не могат да се ползват от това разрешение и трябва да внесат молба за издаване на виза. \"Това, което имат САЩ е компютър с алгоритъм и ако той знае, че си отишъл в Иран неотдавна, то той те изтегля от системата. Ще се опитам да направя така, че да ме пуснат да отида, трябва да отида, защото работя там, преподавател съм в няколко университета\", подчерта Солана, визирайки пътуването си до САЩ. Хавиер Солана беше начело на НАТО от 1995 г. до 1999 г., а после беше върховен представител за външната политика и сигурността на ЕС до 2009 година.", "date": "2018.06.25", "title": "Компютър с алгоритъм не ми даде разрешение за влизане в САЩ, оплака се Хавиер Солана"}
{"url": "https://www.dnevnik.bg/bulgaria/2018/06/25/3190239_mesec_sled_evroreglamenta_bulgariia_vse_taka_ne_znae/", "text": "Месец след като  в сила влезе  новият  общ европейски регламент за защита на личните данни  (GDPR), България все още не е променила законодателството си, за да е в съответствие с европейското. Председателят на вътрешната комисия в парламента Цветан Цветанов, която е водещата за промените, заяви за \"Дневник\", че не знае в какъв срок измененията в Закона за защита на личните данни ще бъдат внесени в парламента. И препрати въпроса към Министерския съвет като вносител. От пресцентъра на правителството казаха за \"Дневник\", че до момента няма информация проектозаконът да е готов за обсъждане от министрите. Той трябваше да бъде приет до 25 май. Макар да имаше двугодишен срок за това, текстът бе публикуван за обсъждане в края на април. Заради остри критики срокът за обществени консултации бе удължен до 31 май. Председателят на Комисията за защита на личните данни - Венцислав Караджов, призова измененията да станат факт до края на юли. Дори проектът да бъде гласуван в кабинета сега, след като бъде внесен в парламента, той ще трябва да мине през две четения в различни комисии и две четения в пленарната зала. Което означава, че е най-вероятно промените няма да бъдат приети до края на юли, когато Народното събрание излиза в отпуск, и това ще стане най-рано наесен. Различните правозащитни и браншови организации намериха различни проблеми в предложените изменения. Асоциацията на европейските журналисти в България например  предупреди , че те ограничават правото на изразяване със задължението репортерите да разкриват източниците си, с премахването на възможността за справки в публичните регистри и несъразмерно високите глоби. Висшият адвокатски съвет пък посочи, че  членовете му няма да могат  адекватно да опазват тайните на клиентите си, и критикува предвидения минимум за налагане на имуществени санкции - практика, която не е предвидена в Общия регламент. От камарата на частните съдебни изпълнители се оплакват, че е немислимо страните по всяко висящо изпълнително дело, които в момента са около 800 хил., да бъдат изрично и индивидуално уведомявани. Според всички становища е недопустимо глобите, наложени от Комисията за защита на личните данни, да влизат в нейния бюджет, а не в държавния. КРИБ посочва, че създаването на публичен регистър на длъжностните лица по защита на данните е дописване на регламента. Повече за критиките вижте  тук . Смут в институциите след GDPR Проблемите, които влизането в сила на регламента създаде в България, сякаш са повече от тези, които се очакваше да разреши. Смут настана в повечето институции, публични организации, училища, градини, болници, както и в съдебната власт. И освен че не е известно кога ще бъдат приети измененията в Закона за защита на личните данни, няма указания и обяснения до администраторите на лични данни. Видеонаблюдението в училищата, яслите и градините ще е възможно, без да е нужно родителско съгласие, а само с поставяне на табела за указването му. Това тълкувание на регламента от Инициативния комитет за качествена и иновативна образователна система е само един от примерите за проблеми заради липса на българско законодателство, адекватно на европейското. Съдебната власт пък засекрети имената на всички проверявани, разследвани, обвиняеми и подсъдими в разрез с основното право на информираност и принцип за публичност на правораздаването. Прессъобщенията от прокуратурата започнаха да идват без посочване дори на инициали и придобиха вид на \"прокуратурата обвини някого за нещо\". Пресцентровете на съдилищата започнаха да изпращат седмичните си програми с изписването на инициали на подсъдими от години - като бившия шеф на столичната \"Топлофикация\" Валентин Димитров-Топлото, който от 25 май в съобщенията на съда е В.Д. Дори имената на осъдените с влезли в сила присъди потъват в тайна. Объркване се получи и в училищата при приема за първи клас. Оказа се, че повечето директори не знаеха каква информация могат да събират и оповестяват, като това доведе до разнопосочна практика в столичните учебни заведения. Повечето училища обявиха само входящи номера, някои извадиха списък с трите имена на приетите и неприетите първокласници. В едно от училищата пък родителите теглиха жребий за местата, за да се избегне възможността за злоупотреба с лични данни. Объркване стана и в аптеките и при лекарите, като някои започнаха да искат от пациентите си подписване на декларации, че са съгласни да се обработват личните им данни. От здравната каса отбелязаха, че те не са давали никакви указания на своите договорни партньори - лекари, болници, аптеки и лаборатории, по отношение на личните данни, информира \"Капитал\". В същото време от Комисията за защита на личните данни съобщиха, че подписването на декларации в здравния сектор е резултат от грешните съвети на адвокати и специалисти по защита на личните данни.", "date": "2018.06.25", "title": "Месец след еврорегламента България все така не знае кога ще промени Закона за личните данни"}
{"url": "https://www.dnevnik.bg/kultura/2018/06/25/3204495_po_putia_na_nesvobodata_otkus_ot_vsichko_teche_vasilii/", "text": "Пророците от деветнайсети век предсказваха, че в бъдеще русите ще застанат начело на духовното развитие не само на европейските народи, но и на народите от цял свят. И говореха не за руска военна слава, а за славата на руското сърце, руската вяра и руския пример. (...) Чаадаев гениално е доловил една поразителна черта на руската история: \"... колосалният факт на постепенното закрепостяване на нашето селячество, което е строго логическо следствие от нашата история\". Неумолимо потискане на личността неотстъпно е съпътствало хилядагодишната история на руснаците. Холопско подчинение на личността пред царя и царщината. Да, и тези черти са ги виждали, признавали са ги пророците на Русия. И ето, редом с потискането на човека от княза, помешчика, царя и царщината – пророците на Русия са съзнавали присъствието и на невиждана от западния свят чистота, дълбочина, яснота, на Христова сила на душата в руския човек. На нея, на руската душа, предричали пророците великото и светло бъдеще. (...) Тези пророчества на най-силните умове и сърца на Русия ги обединява една обща съдбовна черта. Всички те виждат силата на руската душа, имат прозрение за световната й значимост, но не виждат, че особеностите на руската душа са родени от несвободата, че руската душа е хилядолетна робиня. Какво ще даде на света една хилядолетна робиня, та дори станала всесилна? (...) Сто години Русия всмукваше в себе си вносната идея за свободата. (...) Тази мисъл я носеха книгите, университетските катедри, хайделбергските и парижките студенти, носеха я ботушите на Бонапартовите войници, носеха я инженерите и просветените търговци, носеха я служещите, дошли от Запада като бедняци, чието чувство за човешко достойнство предизвикваше завистлива почуда у руските князе. И ето, оплодена от идеите за свобода и човешко достойнство, стана руската революция. Какво направи руската душа с идеите на западния свят, как ги преобразува в себе си, в какъв кристал ги съсредоточи, какъв стрък се готвеше да отгледа, да измъкне от подсъзнанието на историята? (...) Деветстотин години руските простори, пораждащи при повърхностно душевно възприятие усещане за душевен размах и волност, били няма реторта на робството. Деветстотин години вървяла Русия от дивите горски селища, от осаждените кокоши къщички, от скитовете, от дървените палати – към уралските заводи, към донецките въглища, към петербургските дворци, към Ермитажа, към могъщата си артилерия, към своите тулски металурзи и стругари, към фрегатите и парните чукове. При повърхностно възприемане се раждало еднозначното усещане за нарастваща просветеност и сближаване със Запада. Но колкото повече повърхността на руския живот се уподобявала на живота на Запад, колкото повече напомняли за западния живот руският заводски грохот, тракането на колелетата на руските тарантаси и влакове, плющенето на руските корабни платна, кристалната светлина в прозорците на руските дворци – толкова пò нараствала тайната пропаст между най-съкровената същност на руския живот и живота на Европа. Бездната била в това, че развитието на Запада се оплождало от растежа на свободата, а развитието на Русия се оплождало от растежа на робството. (...) Така с хилядолетна верига били приковани един за друг руският прогрес и руското робство. Всеки порив към светлина задълбавал черната яма на крепостничеството. Деветнайсети век е особено време в живота на Русия.  В този век се разклатил основният принцип на руския живот: връзката на прогреса с крепостничеството. Революционните мислители на Русия не оцениха значимостта на предприетото през деветнайсети век освобождение на селяните. Това събитие, както показа следващото столетие, е по-революционно от събитията на Великата октомврийска социалистическа революция: това събитие разклати хилядагодишната основа на основите на Русия, основата, която не докоснаха нито Петър I, нито Ленин: зависимостта на руското развитие от растежа на робството. (...) И все пак съдбата на руската история определи, че Ленин, колкото и невъобразимо и странно да звучи това, запази проклятието на Русия: свързаността на нейното развитие с несвободата, със закрепостяването. (...) Но трагедията на Ленин не бе само руска трагедия, тя стана световна. Мислил ли е той, че в часа на извършената от него революция не Русия ще тръгне след социалистическа Европа, а руската робия, таила се до този момент, ще излезе извън пределите на Русия и ще стане факел, който ще освети нови пътища за човечеството. Става така, че вече не Русия всмуква свободния дух на Запада. Вече Западът гледа с омагьосани очи руската картина на едно развитие, тръгнало по пътя на несвободата. Светът видя очароващата простота на този път. Светът разбра силата на народната държава, основана на несвободата. Изглеждаше, че се изпълни пророчеството на руските мислители отпреди сто - сто и петдесет години.  Но колко странно и страшно се изпълни. Лениновият синтез на несвобода и социализъм ошашави света повече от откриването на вътрешноатомната енергия. Европейските апостоли на националните революции видяха пламъка от Изтока. Италианците, а подир и немците започнаха по своему да развиват идеите на националния социализъм. А пламъкът се разгаряше – възприеха го Азия, Африка! Нациите и държавите могат да се развиват в името на силата и напук на свободата! Това не беше храна за здрави, това бе наркотикът на неуспяващите, болните и слабите, изостаналите или битите. (...) И какво сега? Пак ли е загадъчна руската душа, постарому? Не. Загадка няма. Пък и имало ли я е изобщо? Какво загадъчно има в робството? Ами няма. Това какво, наистина ли е руски и само руски закон на развитието? Нима на руската душа, и само на нея, й е определено да се развива не с растежа на свободата, а на робството? Действително, проявява ли се тук някаква съдбовност, свързана с руската душа? Разбира се, не. Този закон е определен от параметрите – а те са десетки, може би стотици – по които е вървяла историята на Русия. За никаква душа не става дума тук. И в тези параметри – в горите и степите, в блатата и равнините, в силовото поле между Европа и Азия, в руската трагична огромност – да бяха враснали преди хиляда години французи, немци, италианци, англичани, законът на тяхната история щеше да бъде същият като закона на руското движение. (...) Време е да разберат отгадателите на Русия: единствено хилядагодишното робство е създало мистиката на руската душа. И във възхищението пред византийската аскетична чистота и християнската кротост на руската душа живее неволно признаване на непоклатимостта и ненакърнимостта на руската робия. Изворите на тази християнска кротост, на тази византийска аскетична чистота са същите като на Лениновата страстност, нетърпимост, фанатичност на вярата – те са в хилядагодишната крепостна несвобода. Ето затова така трагично сбъркаха пророците на Русия. Де я нея, таз \"руска душа\" – \"всечовешка и всесъединяваща\", на която Достоевски предричаше, че щяла да \"изрече окончателните думи на великата обща окончателна хармония, на окончателното братско съгласие на всички времена според Христовия евангелски закон\"? В какво е тогава, за бога, тази всечовешка и всесъединяваща душа? Мислили ли са пророците на Русия да видят изпълнението на пророчествата си за бъдещото всесветско тържество на руската душа в единогласното скърцане на бодливата тел, когато я опъват в сибирската тайга и около Освиенцим?", "date": "2018.06.25", "title": "По пътя на несвободата (откъс от \"Всичко тече\" Василий Гросман)"}
{"url": "https://www.dnevnik.bg/sport/2018/06/25/3205471_dnes_na_svetovnoto_rusiia_ili_urugvai_ispaniia_ili/", "text": "С директния сблъсък за първото място в група А между Русия и Уругвай днес от 17.00 часа ще бъде даден старт на последния кръг от груповата фаза на световното първенство. По същото време Египет и Саудитска Арабия ще защитават честта си в мач без отношение към класирането за осминафиналите. В 21.00 часа започват последните двубои в група В, където фаворитите Испания и Португалия все още не са си осигурили участие в директните елиминации. Световният шампион от 2010 г. се изправя срещу Мароко, а европейският първенец среща Иран. Група А Русия и Уругвай вече си гарантираха участие в директните елиминации, след като спечелиха по две победи от два мача. \"Сборная\", която девет месеца нямаше успех в официален мач, изненада с резултатната си игра и записа най-добрия домакински старт на световни финали. С осем отбелязани и само един допуснат гол тимът на Станислав Черчесов влиза с едни гърди напред в двубоя с Уругвай. Южноамериканците бяха доста по-пестеливи и спечелиха две минимални победи с 1:0 в първите си две срещи. Луис Суарес, Единсон Кавани и компания бяха определяни за големия фаворит в групата преди турнира. След категоричните победи на руския отбор обаче силите изглеждат изравнени, а битката за първото място - много непредвидима. Букмейкърите дават почти равни шансове на двата тима. Залози за успех на Уругвай се приемат при коефициент 2.80 (bet365), а за победа на Русия - 2.90. Равенството е оценено на 3.10. Историята е на страната на домакините. В предишните три случая, когато европейска държава е организирала мондиала, отборът й е преминавал груповата фаза с три победи от три мача - Германия през 2006 г., Франция през 1998 г. и Италия през 1990 г. Русия има шест победи и само една загуба в осемте си досегашни срещи с Уругвай (това включва и мачовете на СССР). Единственият успех на южноамериканците идва в четвъртфиналите на световното през 1970 г., когато Виктор Еспараго отбелязва единствения гол в 117-ата минута. Уругвайците бяха в серия от 15 поредни мача без победа срещу европейски отбори - шест равенства и девет загуби, преди да запишат два последователни успеха - срещу Англия (2:1) и Италия (1:0) на световното в Бразилия преди четири години. Група В След като  откриха групата със зрелищно 3:3 , Испания и Португалия се представиха под очакванията в следващите си срещи и едва измъкнаха трите точки съответно срещу  Иран (1:0)  и  Мароко (1:0) . Мароканците вече са аут от сметките, но иранците все още са в играта и могат да объркат сметките, колкото и малко вероятно да изглежда. Азиатският тим се нуждае от победа срещу Португалия, за да сътвори сензацията и да продължи към осминафиналите за сметка на европейския шампион. Испания може да премине в следващата фаза дори при загуба срещу Мароко. По-вероятно все пак изглежда фаворитите да вземат своите мачове и тогава головата разлика ще определи победителя в групата. В момента двата иберийски отбора са с еднакви показатели - по четири вкарани и три допуснати гола. Ако мачовете им от днешния последен кръг завършат с еднакъв резултат, победител в групата ще стане отборът с по-малко картони. Засега испанците имат един, а португалците - два. Когато излязат на терените в Калининград и Саранск, Испания и Португалия вече ще знаят крайното класиране в група А и ще могат да си правят сметки срещи кого да се изправят в осминафиналите. В същото време първото място в група може да даде едно голямо предимство. Отборът, който го заеме, ще попадне в долния поток на директните елиминации. Така по всяка вероятност ще се размине с големия фаворит Бразилия, а потенциално и с Франция и Германия.", "date": "2018.06.25", "title": "Днес на световното: Русия или Уругвай, Испания или Португалия"}
{"url": "https://www.dnevnik.bg/bulgaria/2018/06/25/3205429_sudebniiat_inspektorat_gubi_delata_sreshtu_globenite/", "text": "Инспекторатът към Висшия съдебен съвет засега губи всички дела, заведени от съдиите и прокурорите срещу глобите им по 300 лева за подадени имуществени декларации със закъснение от няколко дни миналата година. Това съобщава в днешния си брой в. \" Сега \", като се позовава на онлайн деловодството на Софийския районен съд. Втора инстанция е Административният съд в София-град, но той още не се е произнесъл по казусите.  По закон всяка година до 15 май магистратите подават декларации за имущественото си състояние пред инспектората. От делата се вижда, че санкционираните са закъснели с по един ден. В повечето случаи те са попълнили документа преди 15 май, но са той е бил изпратен от деловодители и секретарки. Софийският районен съд приема, че нарушенията са отстранени още преди да са констатирани, и са маловажни. Освен това от тях няма вредни последици.  \"Санкционирането на всяко едно деяние без степенуване на неговата обществена опасност е израз на формалистичен подход. Той не утвърждава законността, а ерозира доверието в държавната администрация, която, вместо да подпомага гражданите при осъществяване на дейността им, включително чрез образование и разяснителни инициативи, действа спрямо тях като репресивна структура, в случай че винаги налага наказания\", пише съдия Методи Лалов по делото срещу глобата на Красимир Стайков, районен прокурор от Велико Търново. \"Наказването на всяка цена неоправдано ангажира ресурсите на държавната администрация и често води до неустановяване и несанкциониране на съществените административни нарушения\", пише още Лалов. Според него закъснението от един ден е пренебрежимо малко. От делото на Стайков се вижда, че на 9 май той е писал на инспектората с въпроси за попълването на декларацията. Отговорът дошъл на 15-и, в крайния срок за подаването ѝ. Стайков веднага я попълнил и предал в деловодството на прокуратурата. Той обаче не знаел, че изпращането на пощата става само от 8 до 10 ч. И така клеймото на декларацията му станало от 16-и.", "date": "2018.06.25", "title": "Съдебният инспекторат губи делата срещу глобените магистрати"}
{"url": "https://www.dnevnik.bg/sport/2018/06/25/3205475_nadal_se_vurna_na_vurha_grigor_dimitrov_zagubi_edna/", "text": "Рафаел Надал отново оглави световната ранглиста в мъжкия тенис, а  Григор Димитров загуби  една позиция преди третия за годината турнир от Големия шлем - \"Уимбълдън\". Това са единствените две промени в топ 10 преди най-старата и престижна надпревара в света, чието 132-о издание започва следващия понеделник. Надал не е играл, откакто спечели \"Ролан Гарос\" за 11-и път. 32-годишният испанец обаче си върна първото място, след като  Роджър Федерер не успя да защити титлата в Хале . 36-годишният швейцарец се размина с десетия си трофей в германския град, след като беше изненадан от голямата надежда на хърватския тенис Борна Чорич в трисетова битка. Надал има 8770 точки и аванс от 50 точки пред Федерер. Испанецът ще запази първата си позиция, ако достигне поне до четвъртия кръг на \"Уимбълдън\". Миналата година той беше спрян именно в тази фаза след маратонски петсетов дуел с Жил Мюлер. Федерер има да защитава 2000 точки, след като спечели за рекорден осми път титлата на тревните кортове в \"Ол Ингланд клъб\". Представителят на Германия Александър Зверев заема третото място в световната ранглиста с 5755 точки. След него е аржентинецът Хуан Мартин дел Потро с 5080 точки. Само с 20 по-малко е хърватинът Марин Чилич, който  в неделя спечели за втори път турнира в \"Куинс\". Димитров е шести с 4780 точки, следван от австриеца Доминик Тийм (3835 т.), южноафриканеца Кевин Андерсън (3635 т.), белгиеца Давид Гофен (3110 т.) и американеца Джон Иснър (3070 т.). Финалистът от \"Куинс\" Новак Джокович напредна с пет места и вече е №17. Шампионът от Хале Борна Чорич се изкачи с 13 места до рекордната в кариерата си 21-а позиция.", "date": "2018.06.25", "title": "Надал се върна на върха, Григор Димитров загуби една позиция преди \"Уимбълдън\""}
{"url": "https://www.dnevnik.bg/sport/2018/06/25/3205476_bulgarskite_voleibolistki_specheliha_turnira_v_peru_i/", "text": "Българският национален отбор по волейбол за жени спечели турнира на претендентите и заслужи правото през 2019 г. да играе в Лигата на нациите. В решителния мач воденият от Иван Петков състав се наложи с 3:1 (22:25, 25:19, 25:20, 25:23) срещу Колумбия. Българките за пръв път в надпреварата в Перу загубиха гейм. Въпреки това те проявиха характер и направиха обрат, за да стъпят на върха. Те изпълниха голямата си цел за сезона - да се класират за най-силния сезонен турнир за национални отбори. По пътя към постигането на задачата те спечелиха Европейската лига, а след това и турнира на претендентите. Финалът срещу Колумбия се оказа тест за българките, като те се справиха. Ключова роля имаха силната игра на блокада и 18-те спрени атаки на съперника. Най-резултатна в отбора стана Мария Каракашева с 20 точки, а още четири състезателки направиха по над десет точки. Първият гейм във финала вървеше оспорвано до второто техническо прекъсване. Тогава колумбийките натрупаха преднина от четири точки и това ги отведе до успеха. Българите отговориха бързо и във втората част поведоха с 20:12. Съперникът съумя да съкрати изоставането си, но не и да направи обрат. Третият гейм беше оспорван, но воденият от Иван Петков състав беше във водещата роля и стигна до 2:1. Колумбийките поведоха с четири точки в четвъртия гейм, като имаха преднина при 11:7. Тогава българките успяха да направят обрат за 13:12. Последва ново преследване и промяна на водачеството, но след 20-ата точка България игра по-добре и спечели мача. Под ръководството на Иван Петков националките изиграха силен сезон. Те завършиха турнира на претендентите след успех във всичките си мачове. Българките са в серия от осем поредни победи. Това лято те спечелиха 11 от 12-те си мача, като загубиха единствено от Азербайджан в Европейската лига. Осем от победите дойдоха след 3:0, а три бяха с по 3:1. Общата геймова разлика на отбора този сезон е 34:6.", "date": "2018.06.25", "title": "Българските волейболистки спечелиха турнира в Перу и ще играят в Лигата на нациите"}
{"url": "https://www.dnevnik.bg/bulgaria/2018/06/25/3205430_prokuraturata_razsledva_bivsh_zam-ministur_na/", "text": "Бившият заместник-министър на културата Димитър Дерелиев е разследван от прокуратурата \"за корупционно поведение\" заради избора на проекти за културната програма на европредседателството. Това съобщава в понеделнишкия си брой в. \" Сега \", като се позовава на писмен отговор на министъра на културата Боил Банов на въпрос на депутатката от БСП Кристина Сидорова. Сигналът до прокуратурата е подаден от вицепремиера Валери Симеонов. В момента Дерелиев е един от шефовете на компанията \"Ню Имидж\", която притежава киноцентъра в Бояна. Банов признава в писмен отговор до Сидорова, че срещу Дерелиев се води досъдебно производство, но отказва да даде повече подробности. \"Към настоящия момент по случая е образувано досъдебно производство, като в Министерството на културата няма данни какъв е неговият предмет. До произнасяне на компетентните органи министерството не може да си позволи да заеме позиция извън законовата по казуса. Министерството е на разположение при необходимост да съдейства за изясняване на обективната истина по случая\", се казва в писмото на Банов. Той подчертава още, че няма сигнали за злоупотреба от страна на министерството.  През декември миналата година фонд \"Култура\", където шеф на управителния съвет е Банов, одобри по културната програма на председателството 55 идеи на обща стойност 1.65 милиона лева. С приключването на процедурата в културните среди се надигнаха гласове, че спечелилите проекти са предпочетени по неясни критерии от жури с председател Боян Биолчев. Пълният състав на журито така и не бе обявен.  Димитър Дерелиев бе зам.-шеф на културното министерство в първото правителство на Бойко Борисов, когато министър бе Вежди Рашидов. Ресорите му бяха кино и театър. През 2010 г. той бе освободен от премиера с думите, че \"ги е забъркал такива, че създава напрежение в гилдията и не може да продължи да е заместник-министър\". ", "date": "2018.06.25", "title": "Прокуратурата разследва бивш зам.-министър на културата за корупция"}
{"url": "https://www.dnevnik.bg/bulgaria/2018/06/25/3205479_boiko_borisov_pozdravi_redjep_taiip_erdogan_za/", "text": "Министър-преседателят Бойко Борисов поздрави в телефонен разговор президента на Турция Реджеп Тайип Ердоган за изборната победа при провелите се предсрочни президентски и парламентарни избори на 24 юни, съобщава правителствената информационна служба. \"Убеден съм, че изразената днес воля на турския народ ще бъде основа за стабилното и консолидирано развитие на Турция във всички области\", заяви българският премиер. Той определи като добри засилените контакти между България и Турция в последните години и посочи, че разчита активното двустранно сътрудничество да продължи. \"Вярвам, че заедно ще работим за укрепване на връзките между нашите две страни в областта на миграцията, както и за мира и стабилността в региона\", каза още Бойко Борисов. Той запозна Ердоган с позицията, която вчера  заяви пред европейските лидери в Брюксел , че споразумението с Турция трябва да продължи, за да бъде преодоляна мигрантската криза.", "date": "2018.06.25", "title": "Бойко Борисов поздрави Реджеп Ердоган за изборната победа"}
{"url": "https://www.dnevnik.bg/evropa/2018/06/26/3205665_smetishta_v_polsha_goriat_varshava_obeshtava_da_se/", "text": "В Полша се случва нещо необичайно - често пламват сметища. И това не е случайно, казват правителствени служители. Подозрението е, че криминални елементи въртят опасен бизнес с отпадъци от Германия и други части на Европа. Облаци дим се издигат от незаконно бунище в град Згеж в Централна Полша, автомобилни гуми горят в Тшебин в южната част на страната, а във Варшава пламъци поглъщат стари мебели. Навсякъде в Полша горят много сметища, като никога досега. Тази годината броят им вече е тревожно голям - има 85 такива случая, предупреждава министерството на околната среда. Правителството казва, че това е работа на престъпници, действащи в сектора на управление на отпадъците. \"Ще се справим с мафията с отпадъците\", обяви премиерът Матеуш Моравецки. Твърди се, че бандите забогатяват от вноса на смет от чужбина, част от който е незаконен. За да реализират бърза печалба, те не складират и не обработват боклука по правилата, а просто го изгарят. \"Поне що се отнася до незаконните бунища, има основания да се допусне, че пожарите са умишлено запалени, за да бъдат премахнати отпадъците\", каза министерството на околната среда в отговор на запитване от ДПА. Точната причина за пожарите все още се разследва. Германският боклук - в Полша? Според Агенцията за защита на околната среда през 2016 г. Полша е внесла около 951 021 тона боклук от Европа. На страни като Германия, Великобритания и Италия, които изпращат в чужбина голяма част от отпадъците си, складирането и обработката им в Полша често им излиза по-евтино, отколкото у дома. Те спестяват, а полската промишленост за преработка на боклуците печели. Полските медии предполагат, че секторът за управление на отпадъците ще има още повече работа, след като  Китай реши от тази година  да престане да внася отпадъци от чужбина, а Германия бе един от най-големите износители на смет за Китай. \"В германските центрове за разделно събиране и рециклиране се натрупаха много балирани отпадъци и компаниите трябваше да намерят къде другаде да ги изпращат\", обяснява Роман Малец, инженер от Института за управление на отпадъците и рециклирането към Техническия университет в Дрезден. Износът на отпадъци в Китай се пренасочи на първо място към други азиатски страни като Виетнам и Малайзия, отбеляза той и добави: \"Вероятно проучени са били и възможностите в Европа.\" \"Дали германските компании карат повече боклук в Полша все още не може да се каже със сигурност. Още няма съответна статистика.\" Печалба Въпреки това има много критики към сектора за обработка на отпадъците в Полша. Дори операторите на законните бунища са подозирани в палежи. Пламъците могат бързо да разчистят място за нов боклук например, който досега е бил доставян в Китай, посочват специалисти по околната среда. Законното складиране на отпадъци просто не носи печалба, твърдят активистки организации като \"Еко патрол\". Експерти от индустрията възразяват срещу подобни твърдения. \"Погрешно е да се смята, че сегашният проблем е причинен само от изгарянето на боклук от чужбина или на незаконен боклук\", заявява Агнешка Фюк, глава на компанията \"A Те Еф Полска\" (ATF Polska), специализирала се в преработка на отпадъци. \"До голяма степен гори собственият ни боклук.\" Тя казва, че индустрията е претоварена от количеството отпадъци, което се увеличава с всяка изминала година. \"Блокада на вноса няма да реши проблема на Полша със сметта.\" Вината за пожарите не е само на предполагаемите подпалвачи, добавя Фюк, а по-скоро на полското законодателство, което е работено на парче. Тя твърди, че правителството трябва да поеме своята отговорност. \"Те разрешават срокове за складиране на отпадъците до три години, това е достатъчно време възпламеняващи се газове да се натрупат и боклукът да пламне от само себе си\", каза тя. Освен това бяха извършени неадекватни проверки дали вносителите на отпадъци имат достатъчно пари да ги рециклират. Сметищата не се наблюдават адекватно и в резултат никой не знае какво точно гори. Полското правителство иска бързо да промени това и готви проекти на по-строги закони. Фюк обаче твърди, че вече е прекалено късно, що се отнася до опасните последици за хората и околната среда. Според проучвания на организацията за защита на околната среда \"Хийл Полска\" (Heal Polska), пожарите на бунищата създават отровни и висококанцерогенни вещества, които поляците сега вдишват. \"Тази вреда не може да бъде поправена\", казва Фюк. /БТА", "date": "2018.06.25", "title": "Горящите сметища в Полша: Варшава обещава да се опълчи на мафията с отпадъците"}
{"url": "https://www.dnevnik.bg/photos/2018/06/25/3205444_fotogaleriia_dogodina_fandukova_pravi_svetovnata_kupa/", "text": "Традиционната класация на най-находчивите комикси от изминалата седмица. Автор: rosiraycheva50._", "date": "2018.06.25", "title": "Фотогалерия: Догодина Фандъкова прави световната купа по гребане и още комикси"}
{"url": "https://www.dnevnik.bg/bulgaria/2018/06/25/3205478_chetirinaiset_dushi_sa_nakazani_zaradi_biagstvoto_ot/", "text": "Четиринайсет души са наказани дисциплинарно заради бягството през април от Софийския централен затвор на Владимир Пелов и Радослав Колев. Това съобщи пред Би Ти Ви министърът на правосъдието Цецка Цачева. Пелов впоследствие загина в престрелка с бивш свой бизнес партньор, а Колев е в неизвестност. Цачева посочи, че зам.-директорът на затвора е уволнен дисциплинарно заради тежки нарушения, между които привилегировано отношение към затворници, незаключване на килии и нарушения на правилата, по които затворници могат да излизат от килиите. Министърът съобщи, че изпълняващият длъжността директор на Главна дирекция \"Изпълнение на наказанията\" Свилен Цветков е подал оставка, но остава в звеното като зам.-директор. В отговор на поредица въпроси защо той остава на замдиректорски пост тя уточни, че \"въпросът е кого ще назначим да работи в тази система\". След случая на отклоняване на друг лишен от свобода, който е бил на лек режим и е избягал, докато е работил във външен обект, Цачева заяви, че редът за работа извън затворите ще бъде променен. Тя ще поиска промяна в закона, с който фирмите, които наемат лишени от свобода, да се ангажират в по-висока степен с охраната им. \"Аз ще настоявам при партньорски отношения между Министерството на правосъдието и физически и юридически лица те да поемат по-голяма отговорност към охраната. Сега имат едно име и един телефон, на който при трудова злополука например той да се обади на компетентните органи\", каза Цачева. По думите й грешно е бил преценен и  профилът на беглеца Борис Иванов , който е рецидивист. Министърът подчерта, че броят на отклонилите се от местата за лишаване на свобода е много по-малък, отколкото преди 15-ина година, когато са били двуцифрено число. През миналата година са били петима, а през тази - също петима при общо 802-ма, които работят на външни обекти.", "date": "2018.06.25", "title": "Четиринайсет души са наказани заради бягството от софийския затвор"}
{"url": "https://www.dnevnik.bg/na_put/2018/06/25/3205352_kude_e_nai-bezopasno_da_se_putuva/", "text": "Къде е най-безопасно да се пътува? Социологическата агенция Gallup изготви годишното си проучване \"Закон и ред 2018\", което показва доколко се чувстват в безопасност гражданите на 142 държави в света. Над 150 хил. души са отговорили на въпросите на социолозите за това дали ги е страх да се прибират посред нощ сами, имат ли доверие на местната полиция, случвало ли се е на тях или техни близки да станат жертва на грабеж или нападение. Въз основа на тези данни всяка държава получава индекс на безопасността. Според изследването най-спокойно се живее в Сингапур, събрал 97 точки. С пет точки по-малко второто място си поделят Норвегия, Исландия и Финландия. Следват Узбекистан (91 точки), Хонконг (91), Швейцария (90), Канада (90), Индонезия (89). Пет държави имат 88 точки - Дания, Словения, Люксембург, Австрия, Китай, Холандия, Египет. Най-несигурни за себе си и за имуществото си се чувстват гражданите на Венецуела (44 точки), Афганистан (45), Южен Судан (54) и Габон (55). България е събрала 77 точки, същия резултат имат Беларус, Турция и Танзания. От страните от ЕС по-назад са само Латвия (76) и Гърция (74). Сред съседите на България, до които българските туристи най-често пътуват, най-добре са класирани Румъния и Сърбия (82 точки), Македония е със 78. Русия, която сега е домакин на Световното първенство по футбол, е във втората половина на таблицата с едва 70 точки.", "date": "2018.06.25", "title": "Къде е най-безопасно да се пътува"}
{"url": "https://www.dnevnik.bg/bulgaria/2018/06/25/3205486_avtobusnite_prevozvachi_izlizat_na_protest_v_sofiia/", "text": "Около 250 автобуса от цялата страна и около 50 тежкотоварни автомобила ще се включат в днешния национален протест в София срещу  подготвения законопроект за създаването на Българска автомобилна камара , съобщава БНР. Аргументите им са, че тази камара няма да реши проблемите в сектора им, а ще ги задълбочи. Превозът на пътници няма да бъде преустановен. В 10 ч. около 50 автобуса ще паркират на площада пред храм-паметника \"Св. Александър Невски\", а останалите автобуси ще започнат да се подреждат в крайната дясна лента на бул. \"Цариградско шосе\" в посока центъра на София. Беше планирано час по-късно автобусните превозвачи с превозните си средства да се включат в мирно шествие по булевардите \"Цар Освободител\", \"Мария Луиза\" до Централната автогара в София ще демонстрират несъгласието с готвения закон за създаването на Автомобилната камара.   в Министерски съвет, която ще е в същия час. Автобусите остават в готовност. На по-нататъшен етап протестиращите превозвачи са готови да блокират границите и транспорта в страната Според бранша тази структура ще бъде неефективна, ще контролира сама себе си и ще изземе функциите на Изпълнителната агенция \"Автомобилна администрация\". Те са на мниние, че след новата мярка \"Конкурент да контролира конкурент. Опасността е от това да се въведе допълнителна частна корупция\". От Камарата на автомобилните превозвачи в България също не са съгласни със създаването на въпросната камара, затова и те ще се присъединят към колегите си от пътническия транспорт и ще паркират тирове по бул. \"Цариградско шосе\". Заради протеста не се предвижда да бъде спирано движението в София.", "date": "2018.06.25", "title": "Автобусните превозвачи излизат на протест (видео, допълнена в 10.50)"}
{"url": "https://www.dnevnik.bg/evropa/2018/06/25/3205484_italiia_iska_radikalni_promeni_v_migracionnata/", "text": "Италия иска радикални промени в миграционната политика на Европейския съюз. Това заяви премиерът Джузепе Конте в кулоарите на  вчерашната среща  на лидери от блока,  посветена на миграцията , предаде ДПА. Необичайната среща бе свикана по молба на германския канцлер Ангела Меркел, която  среща проблеми в управляващата коалиция  заради политиката си за мигрантите. Дъблинският регламент, по силата на който мигрантите трябва да кандидатстват за убежище в първата страна от ЕС, в която влязат, трябва да бъде напълно преработен, каза премиерът. С новото си предложение, което Конте нарече \"Европейска многопластова стратегия за миграцията\", Италия \"иска да се заеме с проблема по структуриран начин, защото това ни казва общественото мнение\". Той каза, че предложението има шест условия и 10 цели и предлага конкретна политика за регулиране и управление на миграционните потоци по ефикасен и устойчив начин, предаде \"Ройтерс\". Какво иска Италия  На срещата Италия е представила план от 10 точки, който съживява много от идеите, предложени от предишни италиански правителства, например призив към всички страни от ЕС да споделят отговорността за мигрантите, спасени в морето, както и спиране на евросредства, ако държавите откажат да приемат бежанци, пише \"Гардиън\". В него Рим се опитва да прекъсне връзката между страната, която спасява мигрантите, и тази, която е задължена да обработва молбите за убежище. В него освен това се настоява всяка държава от ЕС да определи квота за икономически мигранти. Италия освен това подкрепя идеята за мигрантски лагери в Северна Африка, които да обработват молбите за убежище на хората, спасени в морето, Макар тя да е все още неясна и никоя африканска държава да не се е съгласила да приюти подобни центрове, идеята събира повече подкрепа сред лидерите на ЕС, отколкото въпросът какво да се прави с хората, след като са пристигнали в Европа. За оцеляването на един канцлер? Датският премиер Ларс Льоке Расмусен изрази задоволство, че страните от ЕС все повече гледат външните измерения на миграцията, вместо да обсъждат преразпределението в блока. Той отбеляза, че преди година се е обсъждало как да бъде преместен проблемът от една европейска страна в друга, докато сега се обсъжда как да бъде уреден проблемът в тясно сътрудничество със страните, откъдето идват мигрантите. \"Тук не става въпрос за  оцеляването на един канцлер , а за намиране на общо решение на миграционната политика и предоставянето на убежище в Европа\", каза люксембургският премиер Ксавие Бетел. Испанският му колега Педро Санчес каза, че Испания ще търси подкрепата на другите страни в ЕС за по-добро контролиране на миграционния поток в Западното Средиземноморие. В интервю за в. \"Паис\", публикувано няколко часа преди лидерите на ЕС да се съберат в Брюксел вчера, той заяви: \"Не може да има едностранен отговор. С  кораба \"Акуариус\"  направихме жест на солидарност, но  хуманитарната криза  е едно, а миграционната политика - друго. И тази миграционна политика трябва да получи общ европейски отговор\". По думите му сегашната криза за миграционната политика се дължи отчасти на липсата на европейска солидарност със страни като Италия, понесли най-голямата тежест на незаконната имиграция. Заплаха за Шенген По-рано италианският външен министър Енцо Моаверо-Миланези предупреди, че разногласията между страните от ЕС по въпроса за миграцията заплашват съюза с разединение и затваряне на границите, предаде БТА. \"ЕС се е превърнал в архипелаг от множество острови. Значително е намаляла способността за постигане на компромисни решения и за истинско сътрудничество. Има висок риск от разединение. Сегашните разногласия, сложността да се стигне до решение и да се работи заедно сега предизвикват разяждащ ефект, който е много по-силен от финансовата криза на съюза от 2012 г.\", посочва Моаверо-Миланези. Италианският външен министър отбелязва, че много европейски страни де факто вече затварят границите. \"Ако всички започнат да затварят границите си, свободата на Шенгенската зона ще бъде ограничена, което крайно негативно ще се отрази на тези, които пътешестват, работят, учат и в крайна сметка ще пострада и общият пазар\", смята Моаверо-Миланези. По думите на италианския първи дипломат намирането на решение е сложно, но възможно. Освен това Рим предлага създаване на центрове за приемане на мигранти в страните, от които са тръгнали и в транзитните държави (в Африка), където да се прави оценка на статуса на търсещите убежище в Европа. Министърът напомня, че 93 процента от пристигащите в Италия са икономически имигранти и не попадат под статуса на бежанци. Коментирайки предложението на френския президент Еманюел Макрон за създаване на \"европейски центрове от затворен тип\" за мигранти, Моаверо-Миланези отбелязва, че за \"такива лагери\" може да се говори само ако те бъдат разпределени по цяла Европа, а не са концентрирани в Италия, която само благодарение на географското си положение е станала първата страна на пристигане на основната маса мигранти. Франция и Италия - нападките проължават В събота в отговор на коментарите на Еманюел Макрон, който каза, че мигрантските потоци към Европа са намалели в сравнение с преди няколко години, италианският вицепремиер Луиджи ди Майо каза, че френският президент няма връзка с реалността. \"Италия действително е изправена пред извънредна ситуация с миграцията и това отчасти се дължи на факта, че Франция продължава да връща хората на границата си. Макрон рискува да направи страната си враг номер едно на Италия в тази извънредна ситуация\", написа Ди Майо на страницата си във \"Фейсбук\". \"Истината е, че Европа не изпитва миграционна криза със същия магнитуд като тази през 2015 г.\", каза френският президент. \"Страна като Италия не изпитва въобще същия мигрантски натиск като миналата година. . . Днес сме свидетели на политическа криза... свързана с вторичните придвижвания между европейските страни\", добави той. Но италианският вътрешен министър Матео Салвини каза, че в страната му са пристигнали 650 000 мигранти по море през последните четири години. В Италия са подадени 430 000 молби за убежище и са били подслонени 170 000 \"предполагаеми бежанци\" за общата сума от 5 милиарда евро. \"Ако това не е проблем за арогантния президент Макрон, ние го призоваваме да спре да обижда и вместо това да покаже малко великодушие, като отвори вратите на Франция и допусне децата, мъжете и жените през Вентимиля\", заяви той в комюнике, имайки предвид североизточния италиански град на границата с Франция. В отговор на критиките на Италия вчера Макрон заяви, че никой не бива да поучава Франция по този въпрос, защото тази година тя е втората в ЕС по брой приети мигранти. \"Нека не забравяме никога нашите ценности, по този въпрос ще бъда непреклонен\", продължи той.", "date": "2018.06.25", "title": "Италия иска радикални промени в миграционната политика на ЕС, каза премиерът Конте"}
{"url": "https://www.dnevnik.bg/zelen/2018/06/25/3205488_da_opazim_koral_podade_jalba_sreshtu_fotokapanite_na/", "text": "Сдружение \"Да запазим Корал\" внесе жалба в Комисията за защита на личните данни срещу испанската компания \"Ибердрола Инмобилиария\", която с плакат предупреди преминаващите през имота й, че ще бъдат снимани с т. нар. фотокапан. Обявата, заснета от граждани,  гласи : \"В имота има поставени фотокапани. Всяка снимка, заснела лице неправомерно навлезло в частната собственост, ще бъде предоставена на РПУ Царево\". Потърсен в петък - 22 юни, шефът на РПУ в Царево Красимир Киров каза за \"Дневник\", че за пръв път вижда тази табела и може би е поставена същия ден. Той заяви, че полицията ще направи проверка и изрази предположение, че е сложена от частната охрана на имота, тъй като в последните дни имало пет жалби за извадени колчета от оградата. Според сдружението \"за плажуващите на плаж \"Корал\", които тръгват от плаж \"Корал\" по общинския път и попадат в територия на фотокапаните, този факт е силно обезпокояващ, особено след като те разбират за това едва излизайки на асфалтовия път\". Това заснемане на биометрични данни на плажуващи от заложените фотокапани без тяхното съгласие е особено изненадващо, след като \"Ибердрола\" е написала, че разрешава пешеходното преминаване през своя имот, коментира сдружението. В жалба до комисията за защита на личните данни то иска да се направи детайлно разследване на казуса, с цел да установи дали има нарушения по регламента за защита на личните данни, как се обработват те, изпълнени ли са условията за даване на съгласие и дали има риск от предаването на лични данни в трета държава или на международна организация. Според природозащитниците потенциалният материален интерес е в размер на 1.25 милиарда евро, тъй като световният оборот на фирмата е 31.2 милиарда евро за миналата година и при наличие на нарушение глобата е в размер на 4% от него. Сдружение \"Да запазим Корал\" и съмишлениците му се грижат доброволно за плаж \"Корал\" от 15 години и вярват, че българските граждани отишли на почивка имат право да бъдат защитени от възможността да попадат в нерегламентирани фотокапани и техните снимки \"по бански\" да бъдат анализирани и пращани на трети лица от служителите на \"Ибердрола\" без тяхно каквото и да е изразено съгласие, се казва в съобщението. \"Дневник\" отправи въпросите си, свързани с жалбата, към компанията и очаква отговор. Какво отговориха от комисията за личните данни четете  тук. Акция: Изпрати предварително снимка Политологът Евгений Дайнов започна през почивните дни акция за предварително изпращане на снимки до полицията в Царево. \"тъй като не всички можем веднага да отидем на Корал, за да ни снимат \"фотокапаните\" и да ни \"предадат\" на РУ-Царево, нека направим следното. Да си пратим снимките към царевската милиция, та като ни видят на Корал, да могат лесно да ни идентифицират\", написа Дайнов в социалната мрежа \"Фейсбук\". Ето и описанието на писмото, което е изпратил той: Очаква се посетителите на \"Корал\" да се увеличат значително в края на тази седмица, където рано сутринта в неделя ще посрещнат изгрева на слънцето. Тази година \"Джулая морнинг\" на \"Корал\" е обявен като концерти, но и като протест в защита на плажа. \"", "date": "2018.06.25", "title": "\"Да запазим Корал\" подаде жалба срещу фотокапаните на \"Ибердрола\" (обновена)"}
{"url": "https://www.dnevnik.bg/evropa/2018/06/25/3205487_s_kakvi_subitiia_bulgariia_shte_zakrie_purvoto_si/", "text": "Изложба, дискусия, концерти - с пет събития България ще отбележи края на първото си председателство на Съвета на Европейския съюз. На 27 юни 2018 г. ще бъде открита изложба с  посланията на лидерите на ЕС  и на държавите членки, написани след неформалната вечеря  в София  на 16 май 2018 г. Изложбата е подредена в Национална галерия – Двореца, на пл.\"Княз Алекснадър I\" и ще бъде открита от министъра за българското европредседателство Лиляна Павлова. Отново на 27 юни 2018 г. от 15 часа е организирана дискусия отчет на тема \"Българското председателство на Съвета на ЕС 2018 – резултатите\", по време на която заедно със социолози, икономисти и представители на администрацията ще бъде представено постигнатото през отминаващите шест месеца. В същия ден, но в 19 часа Симфония №8 на Густав Малер, изпълнена от над 400 музиканти на сцената на зала 1 в НДК, ще закрие първото българско европредседателство. По време на официалната церемония България ще предаде щафетата на  следващото председателство - австрийското . На 30 юни 2018 г. в 10 часа българското председателство ще бъде закрито от \"доджо\" децата, които откриха събитията в НДК през януари. Mega Dojo Sofia 2.0 ще събере отново над 300 ученици от цяла България, които ще могат да се забавляват и учат факти за Европа в създадените за тях специални работилници на петия етаж в НДК. На 1 юли 2018 г. от 19 часа ще се проведе концерт на открито \"Музиката на Западните Балкани\". Събитието ще се състои в парка зад НДК – новата открита сцена на двореца. В него ще вземат участие Теодосий Спасов и неговата формация Western Balkans Band BG, както и музикантите от \"Спектрум\" и 4th Edition.", "date": "2018.06.25", "title": "С какви събития България ще закрие първото си европредседателство"}
{"url": "https://www.dnevnik.bg/sport/2018/06/25/3205495_snimka_na_denia_da_si_prigotvish_lionel_mesi/", "text": "Служителка на сладкарско ателие довършва детайлите по изработката на шоколадова фигура на Лионел Меси.", "date": "2018.06.25", "title": "Снимка на деня: Да си приготвиш Лионел Меси"}
{"url": "https://www.dnevnik.bg/ot_vas/novini_ot_vas/2018/06/25/3201519_chenstohova_-_duhovnata_stolica_na_polsha/", "text": "Градът се намира в историческата област Малополша и е разположен на левия бряг на река Варта, в Силезианските възвишения. На снимката: Манастирът в Ясна гора е включен в списъка на ЮНЕСКО за световното културно наследство и е известен като полския Йерусалим.", "date": "2018.06.25", "title": "Ченстохова - духовната столица на Полша"}
{"url": "https://www.dnevnik.bg/sport/2018/06/25/3205523_sautgeit_ostana_kritichen_kum_igrata_na_angliia/", "text": "Селекционерът на Англия Гарет Саутгейт прояви критичност към отбора въпреки гръмката победа. Съставът  спечели с 6:1 срещу Панама и си осигури място в осминафиналите . \"Всъщност не харесах особено представянето на отбора\", каза Саутгейт след най-голямата победа на Англия на световни финали. \"Не ми хареса стилът и не ми хареса голът в края. Но все пак останалото беше доста добро. Свръхкритичен съм, но мисля, че в началото бяхме малко нетърпеливи\", заяви селекционерът. По думите му мачът с Панама е бил голямо предизвикателство, защото съперникът е играл с шестима в защита и трима в полузащитата. \"Второто полувреме е много трудно, независимо какво казваш на играчите при 5:0 на почивката. Говорихме за това, че още един гол е важен, за да сме начело в групата и затова голът в края е разочароващ\", добави той. Англия и Белгия ще спорят за първото място в групата в прекия мач помежду си. Сега двата отбора са начело с по шест точки и голова разлика 8:2. При пълно равенство класирането ще бъде определено въз основа на получените картони. Саутгейт е доволен, че след положената работа в отбора се вижда настроението, с което играят футболистите му.", "date": "2018.06.25", "title": "Саутгейт остана критичен към играта на Англия въпреки гръмката победа"}
{"url": "https://www.dnevnik.bg/bulgaria/2018/06/25/3205527_kratki_novini_bulgariia_shte_otkrie_pochetno/", "text": "Бивш преподавател по право е осъден на 3 години условно за сексуален тормоз  Софийският районен съд призна юриста и бивш университетски преподавател Чавдар Стоянов за виновен в опит за принуда и осъществени действия на полово удовлетворение с човек от същия пол. Наложеното му наказание е 3 години условно с 5 години изпитателен срок, за което съобщи пресцентърът на прокуратурата. Съдебното решение не е окончателно и подлежи на обжалване. Повече за обвинението четете  тук . Изложба на Националния исторически музей гостува в Москва Това е първа изложба на Националния исторически музей в московската Третяковска галерия и включва шедьоври на християнското изкуство, съобщават от Националния истирически музей (НИМ). Изложбата ще бъде открита на 29 юни 2018 г. и ще продължи до 2 септември. Посетителите ще могат да видят някои от най-ценните експонати на НИМ, както и на музея \"Старинен Несебър\" в Несебър и на Националната библиотека \"Св. св. Кирил и Методий\". Експозицията включва четиридесет и седем предмета, чрез които могат да бъдат проследени основните етапи в развитието на българската култура и на българското изкуство.  Съдът глоби и отне пушката на мъж, застрелял две кучета  Прокуратурата съобщи за наложената от съда глоба в размер на 2 000 лв. и отнемането на законно притежавана ловна пушка от мъж с инициали Я.Я. Съдебното решение обаче не е окончателно и подлежи на обжалване. Срещу мъжа е било образувано разследване за проявена жестокост към две гръбначни животни, които убил по начин и със средства, опасни за други. На 17 март мъжът влязъл в двора на съседката си и застрелял двете ѝ кучета. Причина за действията му била агресивността на двете животни към децата му. Обвиняемият не е осъждан. Навес се срути върху шест коли в Несебър Навес падна върху шест автомобила в стария град на Несебър. При инцидента няма пострадали, съобщава БНР. До него се е стигнало, след като автобус извършвал маневра, при която блъснал една от подпорните греди на конструкцията, която се намирала на паркинга в района на северното пристанище. България ще открие почетно консулство в Ерусалим България ще открие почетно консулство в Ерусалим. Това е заявил след заседание на кабинета премиерът на Израел Бенямин Нетаняху, цитиран от местни медии. Той е уточнил, че е провел телефонен разговор с българския си колега Бойко Борисов, с когото са обсъдили подробности за създаването на дипломатическата мисия. Тя трябва да обслужва български граждани в цялата страна. Нетаняху допълва, \"че много се надява това да доведе до бързото откриване на официално българско посолство в Ерусалим\". В средата на май  САЩ премести посолството си от столицата Тел Авив в Ерусалим,  след което Израел призова всички страни да направят това.", "date": "2018.06.25", "title": "Кратки новини: Бивш преподавател по право е осъден на 3 години условно за сексуален тормоз"}
{"url": "https://www.dnevnik.bg/sviat/2018/06/25/3205547_sasht_obmisliat_da_ogranichat_kitaiskite_investicii_v/", "text": "Финансовото министерство на САЩ подготвя правила, които да спрат фирми с поне 25 процента китайска собственост да купуват американски компании в \"индустриално значими\" технологични области, предаде Ройтерс, като се позова на в. \"Уолстрийт джърнъл\". Според запознати източници, цитирани от вестника, Съветът за национална сигурност и търговското министерство на САЩ също така подготвят планове за \"засилен\" контрол на износа, за да не позволят подобни технологии да отидат в Китай. Очаква се плановете да бъдат обявени до края на седмицата. Те обаче не се окончателно подготвени и индустрията ще има възможност за коментар преди влизането им в сила. Инициативите имат за цел да попречат на китайските планове, очертани в стратегията \"Произведено в Китай 2025\", предвиждаща Китай да стане световен лидер в 10 ключови сектора, включващи роботика, авиокосмическа промишленост и автомобили с чиста енергия. Американското правителство възнамерява да се съсредоточи само върху новите сделки и няма да се опитва да разваля вече съществуващите, а планираното ограничение за инвестиции няма да прави разлика между китайски държавни и частни компании./ БТА", "date": "2018.06.25", "title": "САЩ обмислят да ограничат китайските инвестиции в американски техфирми"}
{"url": "https://www.dnevnik.bg/sport/2018/06/25/3205554_maradona_iska_da_se_sreshtne_s_arjentinskite/", "text": "Легендата на Аржентина  Диего Марадона  подкрепя родината си във всеки мач на световното първенство, но пожела да се срещне с играчите преди решителния двубой с Нигерия. Южноамериканците имат само точка от първите си две срещи, а  съдбата им не е само в техни ръце , след като се нуждаят от помощ от Хърватия, за да продължат напред. Марадона е пожелал да се види с играчите преди двубоя във вторник. Легендарният футболист е казал, че ще вземе някои от съотборниците си от състава през 1986 г., който спечели титлата. \"Трябва да защитим нашата чест. Бесен и съм много разочарован, защото Хърватия се подигра с нас. Все пак не говорим за отбор като Германия, Бразилия, Холандия или Испания, нужни са мерки\", каза Марадона пред венецуелската телевизия Telesur. Носителят на \"Златната топка\" обвини президента на Аржентинската футболна федерация (АФА) Клаудио Тапия за лошата атмосфера в отбора. \"Има си виновник за всичко и това е президентът на АФА. Всички приеха исканията на Сампаоли, когато той дойде с всякакви компютри, дронове и 14 помощника. Вижда се, че Тапия няма абсолютно никаква власт или не я упражнява\", каза още легендата. В същото време съотборникът на Марадона от шампионския тим през 1986 г. Рикардо Джусти направи интересно разкритие. Дефанзивният халф, който игра във всеки мач на първенството в Мексико каза, че Лионел Меси и Хавиер Маскерано ще определят състава и тактиката за мача с Нигерия. \"Меси и Маскерано ще изберат тактиката. Ако Сампаоли иска да бъде на пейката по време на мача, може да го направи. Ако не желае, няма да има проблеми\", каза Джусти след среща с главния мениджър на аржентинския състав Хорхе Буручага. Ветаранът в тима Маскерано обаче отрече да има проблеми със селекционера Сампаоли. \"Ние говорихме как можем да подобрим представянето си, защото и най-добрите треньори се нуждаят от съвети на играчите, все пак ние сме на игрището. Проблеми обаче нямаме, ние не сме лицемери\", каза опитният играч.", "date": "2018.06.25", "title": "Марадона иска да се срещне с аржентинските футболисти преди последния мач в групата"}
{"url": "https://www.dnevnik.bg/evropa/2018/06/25/3205555_italiia_oburka_sreshtata_za_spasiavaneto_na_merkel/", "text": "Новото италианско популистко правителство поиска от Европейския съюз да унищожи напълно системата си за прием на мигранти на минисреща в Брюксел в неделя, която изкара наяве разделенията в блока за мигрантската политика и засили натиска върху германския канцлер Ангела Меркел, пише \"Файненшъл таймс\". Канцлерът бе един от 16-те европейски лидери , присъствали на набързо организираната среща в белгийската столица, наричана \"среща за спасяването на Меркел\". Тя предшества  Европейския съвет  с участието на всички 28 лидери на ЕС в четвъртък, на който те ще се опитат да постигнат споразумение за мигрантите. Минисрещата  бе свикана по молба на Берлин като възможност за Меркел да поиска страните да получат засилени правомощия за връщане на бежанци, които вече са регистрирани в друга европейска държава – ключов въпрос във вътрешната битка, която Меркел води с коалиционните си партньори и която заплашва властта й. Италианският премиер Джузепе Конте  обаче поиска  вместо това \"радикална промяна\" в правилата от Дъблин, според които страните на първа линия като Италия носят отговорност за обработването на молбите за убежище и търсещите убежище, които се преместят в друга държава, могат да бъдат върнати обратно в страната, през която са влезли. В план от няколко точки, представен на лидерите в неделя, Конте настоява да \"разделяне\" на връзката между \"безопасното пристанище на дебаркиране\" и \"компетентността за разглеждане на правата за убежище\". В момента когато мигрантите пристигнат на италианска земя, единствено италианските власти могат да обработват молбите им за убежище. Рим иска тази възможност да бъде разширена и към други страни от ЕС, стъпка, която би променила 25-годишната система за молби за убежище. \"Който пристига в Италия, пристига в Европа\", се казва в документа. \"Трябва да потвърдим отговорността и солидарността. Шенген е в опасност\", продължава текстът, имайки предвид възможността свободното движение в някои държави да бъде застрашено, ако няма споразумение по въпроса. Напрежението между най-големите държави в ЕС засили опасенията, че блокът няма да може да договори реформата на правилата за убежище и миграция, която се обсъжда от години. В същото време се появяват все повече сигнали, че по-малки групи държави може да започнат да сключват двустранни споразумения при липсата на общоевропейско такова. Конте освен това предложи \"центрове за защита\" за обработка на молбите за убежище, които да бъдат създадени в други държави от ЕС, за да се избегне претъпкването на държавите на предна линия. Франция и Испания подкрепиха подобен план, но идеята бе критикувана от Холандия. Вчерашната среща бе първоначално замислена като дебат между малка група държави, сред които Германия, Италия и Франция, но се разшири с участието на други. Дискусиите между всички 28 лидери в четвъртък се очертава да бъдат дори още по-сложни, защото ще включват и  Вишеградската четворка  - Полша, Словакия, Унгария, Чехия, които многократно отказаха да приемат квоти за бежанци. Меркел  е под натиск  от водещи фигури в консервативния й съюз да намери решение за мигрантите до края на месеца или да подкрепи предложенията на вътрешния й министър Хорст Зеехофер за засилен контрол на германската граница.", "date": "2018.06.25", "title": "Италия обърка \"срещата за спасяването на Меркел\""}
{"url": "https://www.dnevnik.bg/photos/2018/06/25/3205524_fotogaleriia_festivalut_v_chest_na_boga_na_slunceti_-/", "text": "В руините на Саксайуаман в Куско, Перу, се проведе церемонията Inti Raymi. На 24 юни коренните общности на древните инки се събираха, за да отбележат зимното слънцестоене в Южното полукълбо и да почетат древния бог на слънцето Инти.", "date": "2018.06.25", "title": "Фотогалерия: Потомци на инките се поклониха на бога на Слънцето"}
{"url": "https://www.dnevnik.bg/photos/snimka_na_denia/2018/06/25/3205575_snimka_na_denia_angliiski_buldog_e_nai-groznoto_kuche/", "text": "Английският булдог За За спечели конкурса \"Най-грозно куче в света\" за 2018 г., който се проведе в Сан Франциско.", "date": "2018.06.25", "title": "Снимка на деня: Най-грозното куче за 2018 г."}
{"url": "https://www.dnevnik.bg/evropa/2018/06/25/3205573_s_koncert_v_alpite_i_semeen_piknik_avstriia_shte_poeme/", "text": "Със семеен пикник и концерт в Алпите Австрия официално ще поеме в събота председателството на Съвета на Европейския съюз от България. Церемонията ще се състои в австрийските Алпи под връх Планай, висок 1906 метра. Това ще е третото европредседателство за Австрия, докато за България е първото. На  сайта на събитието  е отправен призив \"Доведете семейството и приятелите си на пикник в планината\", както и \"Вземете си одеяло за пикник и чанта, пълна с регионални и други австрийски продукти\". През деня ще се проведе среща на високо равнище между премиера Бойко Борисов и австрийския канцлер Себастиан Курц и ще се състои символичното предаване на европредседателството от България на Австрия. На алпийския стадион ще се състои концерт с участието на музиканти, певци и хорове от цяла Европа, които ще изпълнят австрийски и международни хитове. Очакват се около 7000 гости, които ще участват на семеен алпийски пикник около горната станция на лифта на Планай, и 20 000 гости, които ще са в долината, посочва БТА. България откри своето председателство в началото на януари  с концерт в Народния театър  \"Иван Вазов\", в който бяха представени изпълнения на автентични фолклорни песни и композиции, старинни църковни песнопения, народни танци и фолклорни ритми със съвременно звучене. В културната програма бяха включени изпълнения на камерния ансамбъл \"Йоан Кукузел-Ангелогласния\", вокалната акапелна формация \"Ева квартет\", Стоян Янкулов и ансамбъл \"Чинари\", Националния фолклорен ансамбъл \"Българе\", инструменталната формация \"Булгара\" и дуета Крис и Велин.", "date": "2018.06.25", "title": "С концерт в Алпите и семеен пикник Австрия ще поеме в събота европредседателството от България"}
{"url": "https://www.dnevnik.bg/biznes/2018/06/25/3205586_gerb_iztegliat_zakonoproekta_za_avtomobilnata_kamara/", "text": "Парламентарната група на ГЕРБ ще изтегли от парламента законопроекта, който предвижда създаването на автомобилна камара и предизвика протести на превозвачи и блокиране на пътища с автобуси. Това се разбра след срещата на премиера Бойко Борисов и представители на протестиращи браншови организации. Борисов каза, че целта и мотивите на този проектозакон е била само една - браншът на превозвачите да се самоконтролира по примера на строителния. След срещата с превозвачите Борисов разбрал, че има детайли, които притесняват бранша, а и самият той най-малко би ги приел.  Проектозаконът предвиждаше  новата автомобилна камара да издава лицензи за превозвачи и да ги отнема, ако министърът на транспорта е съгласен. \"Изключително съм недоволен, че с прокарваната линия Министерството на транспорта трябва да има съвещателен глас, не бих го допуснал. Принципалът и отговорникът за този сектор е министърът на транспорта. Лицензите се издават там\", обяви Бойко Борисов. \"Изтегляте законопроекта, всички заинтересовани страни сядате в спокойна обстановка и го довеждате дотам, че секторът да бъде успокоен и дисциплиниран\", каза след срещата Борисов към председателят на транспортната комисия в парламента Станислав Иванов (ГЕРБ). Борисов добави, че контролът на сектора от ДАИ (Изпълнителна агенция \"Автомобилна администрация\") не е ефективен и той трябва да отиде в КАТ. \"Направете така, че контролът да е на 100% ефективен, без да има лобистка линия, по която да ни упрекват\", коментира премиерът. \"Не бих нарушил доверието, взимайки една или друга страна в спора\", каза още той. Борисов заръча и да се извади на светло сивият бизнес. \"Прекратяваме протестните си действия. Ще изтеглим автобусите и камионите от цялата страна, без да пречим на държавата и гражданите\", каза след срещата превозвачът Петко Ангелов. Магдалена Милтенова, председател на Браншовия съюз за стопанска инициатива в транспорта, благодари на Борисов. \"Г-н Борисов разбра позицията ни по най-правилния начин и подкрепи искането ни законопроектът да се изтегли. Ние ще продължим да работим в посока спиране на нерегламентирания превоз\", каза Милтенова. \"От години настояваме той да бъде криминализиран\", добави тя.", "date": "2018.06.25", "title": "ГЕРБ изтегля проекта за автомобилната камара, превозвачите спират протеста (видео)"}
{"url": "https://www.dnevnik.bg/sviat/2018/06/25/3205583_indje_prizna_pobedata_na_erdogan_no_obiavi_che_shte_se/", "text": "Кандидатът за президент на опозицията Мухарем Индже обяви, че признава резултата от изборите, спечелени от държавния глава Реджеп Тайип Ердоган според досегашните данни. На пресконференция, излъчена по държавната телевизия TRT, Индже обаче каза, че ще продължи да \"води борбата си\" срещу \"едноличния режим\", който ще се установи с новата политическа система в Турция. Изявлението му идва след часове на съмнения дали Индже и най-голямата опозиционна Републиканска народна партия (РНП) ще признае резултатите от вота -  за пръв път президентски и парламентарен  едновременно. Изборите за държавен глава бяха спечелени недвусмислено от Ердоган с над 52% от вота, без нужда от балотаж. Индже,  който получи почти една трета от вота , каза в първите часове, докато бюлетините се брояха, че данните, с които разполагат изборните власти в страната, са коренно различни от тези на Анадолската агенция, която имаше монопол върху публичното разпространение на първите резултати. На днешната си пресконференция обаче, признавайки победата на президента, той каза, че след като над 15 млн. души са гласували за него, той ще се опита да спечели доверието не само на всеки трети турски гражданин, както е сега. Призова Ердоган отсега нататък да е \"президент на всички турски граждани\", а не само на избирателите на Партията на справедливостта и развитието (ПСР), какъвто по думите му е бил до момента. \"Не беше съвсем честно\", добави кандидатът на опозицията и уточни, че турските власти са създали усложнения за изборите, без да навлиза в подробности. Той припомни и за инцидентите, с които бе съпътстван вотът - например убийството на председател на клон на друга опозиционна организация, Добрата партия, в град Ерзурум. Индже каза, че ще няма да се отказва, а \"ще продължи напред\", но не коментира дали това означава, че ще оспори лидерството в партията, чиято подкрепа той успя да увеличи на предсрочните избори. В момента председател на РНП е Кемал Кълъчдароглу, с когото  Индже вече се е състезавал за лидерството  на партията.", "date": "2018.06.25", "title": "Индже призна победата на Ердоган, но обяви, че ще се бори срещу \"едноличния режим\""}
{"url": "https://www.dnevnik.bg/sport/2018/06/25/3205609_zabavnoto_svetovno_kristiano_ronaldo_i_negovata_molba/", "text": "След два мача на световното първенство всички се питат как може да бъде спрян  Кристиано Роналдо . Португалецът вкара четири гола дотук на турнира, с които отборът му спечели четири точки. Затова феновете на следващия съперник на Португалия Иран взеха нещата в свои ръце. В неделя вечер в Саранск пред хотела на португалците се събра огромна тълпа от ирански фенове, които вдигаха шум. Всичко това накара португалската звезда да се появи на прозореца на своята стая и с категоричен жест да покаже, че е време за сън. Португалия излиза срещу Иран в 21 часа на \"Саранск арена\". Дотук португалците имат четири точки, колкото и Испания, а персийците са с три след  победата им над Мароко .", "date": "2018.06.25", "title": "Забавното световно: Кристиано Роналдо и неговата молба за сън (видео)"}
{"url": "https://www.dnevnik.bg/evropa/2018/06/25/3205591_franciia_niama_da_priema_uroci_ot_italiia_za/", "text": "Френският министър по европейските въпроси заяви, че международното право задължава Италия да позволи на хуманитарния кораб Lifeline да акостира на италианско пристанище, и предупреди, че Рим не е в позиция да казва на Париж как да се държи, предаде \"Ройтерс\". С повече от 230 мигранти на борда, корабът  е блокиран в международни води  в Средиземно море. По-рано този месец Салвини отказа да  пусне в Италия кораба \"Акуариус\"  с 600 мигранти на борда, който накрая беше приет от Испания. Преди срещата на европейски лидери в неделя,  посветена на миграцията , Рим обвини Еманюел Макрон в \"арогантност\", а вътрешният министър Матео Салвини призова френския президент да прояви \"щедрост\" в политиката си за мигрантите. \"Френската щедрост не може да бъде поставяна под въпрос от никого и господин Салвини, който затваря пристанищата си (за мигранти), не е човекът, който ще дава урок на Франция\", каза френският министър по европейските въпроси Натали Лоазо. Тя посочи, че Европа трябва да направо повече, за да помогне на държави членки като Италия и Гърция, през които основно влизат бягащите от война, преследване и бедност хора от Африка и Близкия изток. Министърът обаче подчерта, че международният закон е ясен по въпроса къде трябва да бъде приет кораба Lifeline: \"Акостирате в най-близкото пристанище. Най-близкото пристанище е в Южна Италия. Това не устройва всички, но така гласи международното право.\" На  Европейския съвет на 28 и 29 юни  лидерите на ЕС се очаква да подкрепят допълнително подсилване на външните граници и предложение да се отпуснат повече средства на други страни, за да се избегне тръгването на хора към Европа. Изказването на Лоазо подчертава  напрежението в отношенията  между Макрон и новата власт в Рим. Повтаряйки думите на президента от неделя, министърът изтъкна, че Европа на преживява мигрантска криза с мащабите на тази през 2015 г. и че сегашният шум по въпроса е политически мотивиран. \"Има криза в политиката, защото европейски популисти, членове на коалиционни правителства или правителствените ръководители използват имиграцията, за да направят живота труден за ЕС, защото мразят ЕС\", допълни тя. В събота в отговор на коментарите на Еманюел Макрон, който каза, че мигрантските потоци към Европа са намалели в сравнение с преди няколко години, италианският вицепремиер Луиджи ди Майо  каза, че френският президент няма връзка с реалността . \"Италия действително е изправена пред извънредна ситуация с миграцията и това отчасти се дължи на факта, че Франция продължава да връща хората на границата си. Макрон рискува да направи страната си враг номер едно на Италия в тази извънредна ситуация\", написа Ди Майо на страницата си във \"Фейсбук\".", "date": "2018.06.25", "title": "Франция няма да приема уроци от Италия за мигрантите, заяви министър"}
{"url": "https://www.dnevnik.bg/politika/2018/06/25/3205618_zemedelski_sujuz_aleksandur_stamboliiski_beshe/", "text": "Земеделски съюз Александър Стамболийски\" беше изключен от коалицията \"БСП за България\". Това стана на съвместно заседание на коалиционния съвет на политическата сила с Изпълнителното бюро на БСП и ръководството на парламентарната група. Като причина за решението е посочен чл. 22 от коалиционния договор, в който се посочва, че партия, която иска да участва самостоятелно на избори, трябва да бъде изключена. През уикенда  \"Земеделски съюз Александър Стамболийски\" реши да напусне \"БСП за България\" . Новината беше съобщена по време на 44-ия редовен конгрес на партията. На него за председател на политическата сила беше преизбран Спас Панчев, който заедно с Димитър Георгиев е депутат от квотата на земеделския съюз. Двамата бяха изключени от парламентарната група на БСП веднага. Все още не се знае дали ще останат независими народни представители, или ще напуснат парламента, за което настояват от левицата. Лидерът на БСП Корнелия Нинова уточни, че партията на Панчев излиза от коалицията, защото искала да се яви сама на местните избори. В позицията на коалиция \"БСП за България\" се посочва още, че от \"Земеделски съюз Александър Стамболийски\" са поискали сближаване с ГЕРБ по определени политики, което единодушно е било отхвърлено на заседанието.", "date": "2018.06.25", "title": "БСП изключи земеделците от коалицията"}
{"url": "https://www.dnevnik.bg/bulgaria/2018/06/25/3205598_koi_sa_znacite_che_chovek_propiliava_talanta_si/", "text": "Светът е толкова динамичен, че като че ли и времето се движи с все по-бързи темпове и не успеете ли да смогнете на този ритъм и да се развивате със същата скорост, неминуемо ще изостанете. Понякога причината за това е и мястото, на което сте избрали да се реализирате в момента.  Ако сте човек, който иска да се развива, но не можете да го постигнете на сегашната си работа, а и вече сте прекарали немалко време там, може би е дошъл моментът, в който започвате да вредите на себе си. Замислете се дали не прахосвате не само времето, но и таланта си.  Има някои сигнали, които могат да ви помогнат да прогледнете ситуацията по-обективно. Най-напред се опитайте да си спомните първото си интервю със сегашния си работодател - какво е било описанието на позицията ви и какви перспективи за развитие са ви били обещани. Вървите в грешната посока, ако вашата професионална сфера се развива и променя с всеки изминал ден, а вашите задължения остават едни и същи и компанията ви не търси никакво обновление.  Огледайте се около себе си и се замислете също дали реално има някой от колегите ви, от когото бихте могли да научите нещо. Дори и за ограничен период от време в тази организация, вие вече знаете в общи линии всичко, което се случва в работния ден на компанията ви и на останалите служители и няма нещо, което и вие самите да не можете да свършите просто защото всичко е еднакво. Още по-лош знак е, ако с изпълнението на всяка задача забелязвате нещо, което би могло да се подобри, но знаете от опит, че вашите идеи за това как би могло да стане никога няма да видят бял свят.  По-добре инвестирайте няколко месеца в търсене на по-подходяща реализация, отколкото да ги загубите там, където сте в момента, където единствената ви печалба е заплатата в края на месеца. В такъв случай би ви била от помощ и селекцията на Karieri.bg от актуални обяви за работа:   търси: Финансов анализатор - старши одитор Финансов анализатор - младши одитор търси: House Advisor Assistant in the College Counseling Office A-Full Time Teacher in Bulgarian Language and Literature A-Full Time Teacher in Histor y  търси  Мениджър \"Ключови клиенти\"  търси  Country General Counsel  търси  Python Developer  търси: Procure-to-Pay Supervisor Accountant analyst Vendor Invoice processing specialist Advanced Accountant Analyst Procure to Pay Vendor Invoice Processing Specialist with English and French  търси: In-house Lawyer Advisor, Internal Audit  търси: Finance Controller & Business Analyst Sales Administrator Product and Market Development Manager – Bulgaria (seeds) Product Manager – Food, Cosmetics & Pharma  търси: Експерт \"Бизнес развитие\" Бизнес анализатор  търси  Senior Accountant  търси  Shopper Marketing Manager  търси  Building Engineer", "date": "2018.06.25", "title": "Кои са знаците, че човек пропилява таланта си"}
{"url": "https://www.dnevnik.bg/ot_vas/novini_ot_vas/2018/06/25/3201484_hristiianski_praznik_v_polsha/", "text": "Празникът Тяло и Кръв Христови води своето начало от ХІІІ век и до днес е един от най-почитания и честван празник в Полша. Празникът  с шествието водено от Светото Причастие е несъмнено един от най-обичаните празници и сред най-силните моменти на молитва.", "date": "2018.06.25", "title": "Християнски празник в Полша"}
{"url": "https://www.dnevnik.bg/sviat/2018/06/25/3205636_za_kogo_glasuvaha_turskite_izbirateli_v_bulgariia_i/", "text": "При слаба активност турските избиратели в България са гласували в мнозинството си за кандидат-президента на най-голямата опозиционна партия  Мухарем Индже . Това сочат данните от изборната комисия на Турция след  президентския и парламентарен вот  при преброени 100% от бюлетините. Според данните, цитирани  на сайта на Анадолската агенция , 58.32% са подкрепили  Индже . Едва 25.44% са гласували за президента, Реджеп Тайип Ердоган, който спечели вота. Следват бившият вътрешен министър  Мерал Акшенер  с 8.64% (тя беше трета по резултат на национално ниво) и кюрдският кандидат  Селяхатин Демирташ . Активността при над 7000 души с право на глас (т. е. с турски документи за самоличност) на турските избори в България обаче е едва 16.52% - близо 1250 души. Този дял гласували е сред най-ниските в региона - само в   отишлите до урните са още по-малко (8.7%). Същата тенденция на президентските избори се наблюдава в почти всички държави в Източна Европа (включително   и  ) с две изключения -   и  . Там първите две места са разменени и Ердоган е и в двата случая с около 58% подкрепа, а Индже - с 28-29 на сто. На парламентарния вот почти 44% от гласовете са за Републиканската народна партия (РНП), издигнала Индже. Следват Партията на справедливостта и развитието (ПСР) с 21.62%, Добрата партия на Мерал Акшенер с 15.2% и прокюрдската Демократична партия на народите (ДПН) с 12.33 на сто. Подкрепата за партньорите на Ердоган на изборите - Партията на националистическото действие (ПНД) - е слаба, едва 4.64%. Европа За Ердоган и ПСР са гласували мнозинството от турските граждани в   (при над 600 хил. пуснали бюлетини там),   (над 153 хил.),   (над 106 хил.),   (60 хил.) и   (44 хил.). В  ,   и  , които имат значително по-малки общности на турски избиратели, гласовете на президентския вот са отишли предимно за Индже. На парламентарния обаче двете най-силно подкрепени партии във всички изброени страни и са РНП и прокюрдската ДПН. Интересен е случаят на  , където са упражнили правовото си на глас почти 40 хил. избиратели с турски паспорти. Там 51% са гласували за Индже, но същевременно над 49% - за кюрдската партия на парламентарния вот (сходна е тенденцията във   и  ). В  , където над 9200 души са участвали във вота (малко над 25% от турските граждани), Ердоган е фаворитът на президентския вот, но на парламентарния най-много са гласували за ДПН. Северна Америка Индже \"печели\" с над 50% в   и  . За РНП и в двете страни са гласували най-много (но без мнозинство) избиратели. Управляващата в Турция ПСР е едва трета - втора е прокюрдската ДПН. Преброените от вота извън Турция бюлетини са около 90% от пуснатите към 13:50 ч. българско време според данните на Анадолската агенция.", "date": "2018.06.25", "title": "За кого гласуваха турските избиратели в България и (почти) цяла Източна Европа"}
{"url": "https://www.dnevnik.bg/biznes/2018/06/25/3205637_prevozvachi_nasrochiha_protest_sreshtu_otteglianeto_na/", "text": "Представители на превозвачите обявиха голям протест в цялата страна, ако бъде оттеглен законопроектът, с който се предлага създаването на автомобилна камара. Те обявиха, че участниците в днешния протест, които бяха приети и от премиера Бойко Борисов, представляват 0.05% от бранша. Освен това в началото подкрепяли създаването на камарата, а после се обявили против, защото не искали да работят по правилата. Позицията бе изразена на пресконференция от председателите на Съюза на международните превозвачи, Българската асоциация на сдруженията в автомобилния транспорт и Конфедерацията на работодателите и индустриалците в България. Организациите напомниха, че са заявили протест, ако проектът бъде оттеглен, още миналата седмица на заседание на транспортната комисия в Народното събрание. Кой протестира Изпълнителният директор на КРИБ Евгений Иванов обясни, че спорният законопроект се готви от 2 г., в последната една от които, обсъждания се правят с домакинството на конфедерацията като са участвали представители на всички браншови организации и всички те са обявили подкрепата си. Имало само забележка да има отделна камара за автобусния транспорт като по-специфичен от товарния. Според него днешните протестиращи са най-големите нарушители - и като превозвачи, и като длъжници на хазната. Стотина-двеста автобуса налагат смазващ рекет върху останалите 13-14 хил. Илиян Филипов, председател на БАСАТ, обясни, че общо 1446 фирми имат лиценз за автобусен превоз, като само 128 от тях членуват в сдружения, а в протеста са представени едва 6 фирми. От страна на 12 500 товарни превозвачи с лиценз с 65 хил. автомобила в протеста били представени 8 товарни автомобила от 2 фирми. На пресконференцията поименно бяха назовани като организиращи и участващи в протеста \"Юнион Ивкони\", \"Етап\" и \"Витоша експрес\". Според него истинската цел на протеста е участниците в него да се легитимират от името на бранша. Обясни нужда от автомобилна камара заради факта, че в момента равен глас имали сдружения с 5 членове и такива с по 1400. Допълни, че в началото всички подкрепяли камарата, а сега са против, защото явно се страхуват от записаното в проекта. Бивш депутат дирижирал протеста Участниците в пресконференцията единодушно назоваха бившия депутат от ГЕРБ Ивайло Константинов като човекът, който подклажда протеста и манипулира другите фирми, като обяснява, че идва от обяд с Цветан Цветанов или друг високопоставен политик. В момента Константинов ръководи бизнеса на \"Юнион Ивкони\". Това беше и мотивът  да напусне депутатското място  през декември 2017 г. Галя Топалова (председател на Националното сдружение на автобусните превозвачи в България (НСАПБ) и президент на компаниите за автобусни превози \"Етап-Адрес\" и \"Груп плюс\") и Ивайло Константинов, който участвал в дискусиите по проекта в КРИБ, лично взеха решение да има такава камара, а сега са първите против. Бизнесът в България е в такава ситуация благодарение на такива хора. Това са паразитите в обществото на транспорта, обяви Васил Пиронков, представляващ Национално сдружение на автобусните превозвачи. Една уникална манипулация Христо Христов, председател на Комитета по транспорт и логистика към КРИБ обяви протеста като уникална манипулация и безпрецедентен рекет, организиран от 4 инициатори и 4 техни сподвижници, които представлявали. 0.05% от всички компании и 0.01% са превозните средства. Изказа предположение, че премиерът ще поиска да се запознае и с тези аргументи, тъй като за срещата при него участниците в днешната пресконференция разбрали от медиите. В емоционално изказване Васил Пиронков от националното сдружение на автобусните превозвачи разказа, че е единственият легитимен негов председател, след като при негово пътуване в чужбина от поста са се възползвали трима души с фалшиви пълномощни. Той посочи, че ако протестиращите твърдят, че проектът е лобистки, то това са хората, които с лобизъм се добирали до маршрутите, които обслужват. Според него двигателите на протеста са взели на много хора бизнеса и сега се опасяват, че с така изготвения проект няма да бъдат избрани в управата на бъдещата камара, нито ще могат да диктуват политиката в сектора. Миролюб Столарски, член на Управителния съвет на Асоциацията на сдруженията в автомобилния транспорт, допълни, че автобусни превозвачи печелили търгове за маршрути, като предлагали двойно по-ниска цена от тази, на която в крайна сметка продавали билетите, като втората част от цената формулирали като такса. На въпрос защо браншът не е сезирал прокуратурата, той посочи, че го направил, но заключението било, че въпросът е в компетентността на съответния зам.-кмет по транспорта. ", "date": "2018.06.25", "title": "Превозвачи насрочиха протест срещу оттеглянето на проекта за автомобилната камара"}
{"url": "https://www.dnevnik.bg/bulgaria/2018/06/25/3205657_ogranichavat_beliia_hliab_v_detskite_gradini_i/", "text": "Ще има промяна в рецептурниците за детски градини и училищата. Една от съществените промени е, че белият хляб ще бъде ограничен в менюто за децата.\" Това коментира държавният здравен инспектор д-р Ангел Кунчев в ефира на Би Ти Ви. \"Според мен бял хляб изобщо не трябва да има, вече съществува пълноценен избор на брашна, които съдържат много продукти, които подпомагат храносмилателната система и тяхното ползване е препоръчително\", каза той. Кунчев допълни, че ролята на рецептурниците да бъдат научна основа за учебните заведения и да им предоставя избор от рецепти и продукти, които да могат да предложат на децата. \"Преди се отдаваше по-голямо значение на въглехидратите, сега виждаме, че и те имат отношение към наднорменото тегло освен мазнините. Тези нормативи леко се коригираха.  Във всеки рецептурник има 300 - 400 рецепти , в които само в 3-4 има по-екзотични храни като киви и авокадо\", допълни здравният инспектор. Той акцентира, че има добро партньорство и с индустрията. Друга новост е, че предстоят и сериозни промени в рекламата на нездравословните храни, особено за деца. \"Тази забрана няма да покрива само радио, телевизия и преса, но и интернет пространството и социалните мрежи\", поясни Кунчев. По думите му тази промяна ще бъде въведена плавно с участието на индустрията. Сборникът с рецепти и бъдещи мерки е минал през одобрението на експерти на здравното министерство и е готов за печат. \"Здравословно хранене при децата\" е един от приоритетите на българското европредседателство, за което беше организирана конференция с представители на всички страни - членки на Европейския съюз, които са постигнали единодушие за планираните промени\", припомни той.", "date": "2018.06.25", "title": "Белият хляб в детските градини и училищата ще бъде ограничен"}
{"url": "https://www.dnevnik.bg/detski_dnevnik/2018/06/25/3205664_roditelite_na_uchenik_s_nad_130_neizvineni_otsustviia/", "text": "От следващата година родителите на ученик с над 130 неизвинени отсъствия могат да бъдат докладвани на социалните служби. Това ще стане с въвеждането на електронния дневник, обясни пред БНР зам.-министърът на образованието Деница Сачева. Тя уточни, че сигналите няма да се подават автоматично. Системата щяла да помага при взимането на решения от страна на директорите на училищата, които ще са единствените с правомощия да сигнализират социалните служби, ако някое дете не ходи на училище без уважителна причина. \"Директорът трябва да подаде сигнал чрез регионалните управления по образование до кмета на съответната община с имената и броя на отсъствията на ученика. В подобни случаи трябва да бъде наложено административно наказание на родителите, които не полагат грижи за децата си. Става въпрос единствено и само за деца и ученици, които са в риск и които имат неизвинени отсъствия по неуважителни причини\", уточни Сачева. По думите ѝ подобни деца могат да отпаднат от образователната система заради \"нехайното отношение на родителите си\" и това не трябва да се допуска. Тя добави, че в момента се повдига и въпросът какъв да е броят на часовете, които родителите могат да извиняват, но темата тепърва щяла да се обсъжда. Зам.-министърът каза още, че съвместно с Министерството на здравеопазването са създали информационна система, която следи децата в риск и предоставените от тях медицински бележки. При съмнения за достоверността на бележката директорите могат да я сканират и изпратят на регионалните здравни инспекции, които от своя страна пък да инициират проверка. \"Ако има някакви съмнения, може да се провери дали има такъв лекар, който е издал бележката, и дали има договор със здравната каса\", допълни Сачева.", "date": "2018.06.25", "title": "Родителите на ученик с над 130 неизвинени отсъствия могат да бъдат докладвани на социалните служби"}
{"url": "https://www.dnevnik.bg/bulgaria/2018/06/25/3205648_komisiiata_za_lichnite_danni_ima_3_meseca_da_prouchi/", "text": "Тримесечен е срокът, в който Комисията за защита на личните данни трябва да се произнесе по жалба, с която е сезирана. Това обясни председателят на институцията Венцислав Караджов пред \"Дневник\" във връзка с подадената от сдружение \"Да запазим Корал\"  жалба срещу испанската компания \"Ибердрола Инмобилиария\", която с плакат предупреди преминаващите през имота ѝ, че ще бъдат снимани с т. нар. фотокапан . Караджов подчерта, че не е запознат със сигнала, който според сдружението е изпратен тази сутрин. Според новия общоевропейски регламент (GDPR) срокът за произнасяне е 3-месечен, но е инструктивен, поясни председателят на комисията. Ако тя не успее да излезе със становище до 90 дни, защото например е сложно, трябва да информира жалбоподателя какво прави по конкретния казус. Караджов коментира по принцип възможностите за видеонаблюдение и заснемане на граждани с думите: \"Ако го вкараме в най-общия случай на видеонаблюдение, всеки с охранителна цел може да извършва видеонаблюдение. Въпросът е, че тази фирма трябва да е администратор на лични данни\". Председателят на комисията обясни обаче, че според новия регламент администраторите на лични данни не подлежат на регистрация, защото тя се приемала за бюрократична спънка. Те нямат и задължение да бъдат регистрирани в България, може да са регистрирани в Испания. Природозащитници коментират, че заснемането на биометрични данни на плажуващи от заложени фотокапани без тяхното съгласие е особено изненадващо, след като испанската фирма\"Ибердрола\" (собственикът на имота през който трябва да се стигне до плажа - бел.ред.) е написала, че разрешава пешеходното преминаване през своя имот, коментира сдружението. Предстои комисията да се запознае подробно със сигнала и случая и да се произнесе по него, което обаче най-вероятно ще се случи след активния летен сезон.", "date": "2018.06.25", "title": "Комисията за личните данни има 3 месеца да проучи фотокапаните до \"Корал\""}
{"url": "https://www.dnevnik.bg/sport/2018/06/25/3205596_fifa_e_obvinena_che_e_naiasno_s_prikrivane_na_doping_v/", "text": "ФИФА е била наясно с прикриването на положителни допинг проби в руския футбол в продължение на 18 месеца, показва разследване на британския вестник Mail on Sunday, цитирано от insidethegamez.biz. Според проучването Международната футболна федерация е решила да не предприема наказателни действия, за да не застраши провеждането на световното първенство и финансовите постъпления от турнира. Според информацията ФИФА е знаела за манипулирането на  положителни проби на 34 руски футболисти . Общо 154 играчи бяха включени в доклада на д-р Ричард Макларън, който разследваше допинг скандалите в руския спорт, довели до изхвърляне на страната от олимпийските игри в Рио де Жанейро и Пьонгчанг и от международната лека атлетика. Бившият вицепрезидент на Международния олимпийски комитет (МОК) Ричард Паунд е заявил пред Mail on Sunday, че ФИФА не е повдигнала обвинения срещу заподозрените футболисти или Руския футболен съюз (РФС), защото организацията рискува да загуби милиарди при евентуален скандал преди мондиала.  Изнесената информация на Mail on Sunday идва във връзка с допинг случая на футболиста Руслан Камболов, който беше част от разширения състав на Русия за световното. Играчът не беше взет за турнира заради контузия в прасеца. Преди седмица в свой документален филм германската телевизия ARD съобщи, че лабораторията в Москва не е докладвала положителна проба на Камболов от 2015 г. на Световната антидопингова агенция. Твърденията са, че тестът е бил подменен с чиста урина, за да не бъде открито използваното от играча вещество от забранения списък дексаметазон. В края на май  допинг скандалът в Русия се пренесе във футбола  след нов документален филм на ARD. В него руският информатор и бивш директор на Московската антидопингова лаборатория Григорий Родченков твърди, че през 2014 г. е получавал заповеди от бившия президент на РФС и настоящ вицепремиер Виталий Мутко да пренебрегва положителни резултати. ФИФА проведе разследване и одобри участието на всички играчи , които попаднаха в разширения състав на  Русия  за световното. От организацията съобщиха, че не са открили доказателства за нарушение на правилата.", "date": "2018.06.25", "title": "ФИФА е обвинена, че е наясно с прикриване на допинг в руския футбол от 18 месеца"}
{"url": "https://www.dnevnik.bg/biznes/2018/06/25/3205673_inovacionniiat_fond_otnovo_nabira_proekti/", "text": "От днес започва подаването на проектни предложения по Деветата конкурсна сесия на Националния иновационен фонд, съобщи Министерството на икономиката. Компаниите и научните организации могат да кандидатстват с иновативни проекти с бюджет до 500 хил. лв. Това съобщи заместник-министърът на икономиката Александър Манолев по време на среща с бизнеса и научните среди в Благоевград. По настоящата сесия наличният финансов ресурс е 5 млн. лв., се посочва в съобщението. \"Основен приоритет за нашия екип бе да направим пълен преглед на методологията, по която са се провеждали предишните сесии и да направим всичко по силите си да ги подобрим\", каза още Александър Манолев. Той се ангажира и да продължи процеса по тяхното подобряване в бъдещи сесии и изрази надеждата, че резултатите, които се постигнат по настоящата, ще са силен аргумент за увеличаване на бюджета на фонда. Габриела Козарева, изпълнителният директор на Изпълнителна агенция за насърчаване на малките и средните предприятия, също се ангажира да продължат да се подобряват правилата за кандидатстване с проекти пред фонда.", "date": "2018.06.25", "title": "Иновационният фонд отново набира проекти"}
{"url": "https://www.dnevnik.bg/regioni/2018/06/25/3205683_izcialo_zapazen_latinski_nadpis_ot_vremeto_na_mark/", "text": "Официален латински надпис от времето на римския император Марк Аврелий (161-180 г.) откри екип на Регионалния исторически музей в Ямбол. Каменната плоча е намерена при археологическите проучвания на Националния археологически резерват \"Тракийски и античен град Кабиле\", съобщават от пресцентъра на ямболската община. По думите на директора на музея Стефан Бакърджиев последният намерен в района изцяло запазен римски надпис е отпреди 35 години. Новооткритият надпис е свързан с построяването на римските терми (бани) в античния град, което е извършено в периода 166-169 г. под ръководството на префекта на Втора Луцензианска кохорта – Елий Руф. Находката е разкрита при проучване в района, където се е намирал щабът на римската кохорта. Надписът е в 7 реда, изсечени върху каменна плоча с размери 80 на 60 см.", "date": "2018.06.25", "title": "Изцяло запазен латински надпис от времето на Марк Аврелий е открит край Ямбол"}
{"url": "https://www.dnevnik.bg/biznes/2018/06/25/3205686_bulgariia_iznasia_nad_60_ot_proizvedenoto_vino/", "text": "България произвежда около 120 млн. литра вино годишно, съобщи днес председателят на Съюза на енолозите в страната Станимир Стоянов на пресконференция по повод Петия Черноморски форум на винопроизводството, който ще се проведе в курорта \"Златни пясъци\" от сряда до петък. Той коментира, цитиран от БТА, че страната е експортно ориентирана и над 60 процента от произведеното вино е за износ. Основните пазари за българските вина са Полша, Чехия, Русия, Германия, САЩ и Бенелюкс. В последно време сред основните пазари се нарежда и Китай, обясни Стоянов. Според него българските вина са доста добри като качество, но популяризирането им трябва да е на по-високо ниво. По време на форума за винопроизводство ще могат да се дегустират вина от повече от 20 държави. В рамките на проявата ще се проведе международен курс \"Вината на Черно море\", като за наградите, които са в 11 категории, ще се съревновават производители на вина, коняци и други спиртни напитки. Оценяващата комисия на конкурса е от експерти от България, Армения, Грузия, Русия, Румъния, Сърбия и други страни.", "date": "2018.06.25", "title": "България изнася над 60% от произведеното вино"}
{"url": "https://www.dnevnik.bg/sport/2018/06/25/3205615_mejdu_jelanieto_i_deistvitelnostta_kude_e/", "text": "Това са  думи на капитана на националния отбор по волейбол Виктор Йосифов  преди началото на сезона. Месец и половина по-късно България приключи неубедителното си представяне в първия сезон в Лигата на нациите с  шестата си победа от 15 мача . Големият брой контузии се оказа най-тежкото изпитание пред отбора. Те показаха, че отборът е силно зависим от основните си играчи, а включването на нови волейболисти става трудно. Така пролича и проблемът, за който Йосифов говори още преди сезона. Извън темите за представянето в отделни мачове отново на дневен ред е въпросът за голямата картина в българския волейбол, неговата стратегия и създаването на волейболисти. Сега отборът има 76 дни за анализи, възстановяване и подготовка. Толкова остават  до мача на откриването на световното първенство срещу Финландия . Повод за размисъл \"Завършихме с победа, което е позитивното, но не съм доволен от представянето ни в Техеран. Можехме да спечелим два мача, особено в първия ден срещу Германия\", каза Константинов след трудния успех с 3:2 срещу последния в класирането Южна Корея. Българският отбор завърши на 11-ото място в първия сезон на Лигата на нациите и остана далеч от водещите отбори. Турнирът, създаден с акцент върху превръщането на волейбола в шоу и бизнес, постави предизвикателство пред националите. Те са в онази група отбори, чието място не е гарантирано (за разлика от това на големите сили). Затова задължителната минимална цел пред състава беше да не остава последен, защото това щеше да означава изпадане от елита. Волейболните национали изпълниха задачата, като нито за момент не бяха пред заплахата да се провалят. Въпреки това проблясъците бяха малко. Сред тях бяха силен мач, загубен срещу Сърбия у дома, както и  победа срещу Бразилия . \"Бразилия и на табла да ги биеш, пак е престижно\", каза Константинов след триумфа във Варна. В последните години мъжкият национален отбор се превърна в лицето на българския волейбол. Ръководството на българската федерация (БФВ) се облягаше с гордост на постиганите резултати във всеки момент на критики към свършената работа и липсата на ясна стратегия за развитие. Сега обаче сякаш се увеличава пропастта между високите очаквания на хората, свикнали отборът да е в елита, и действителността, за която и Йосифов говори. Обратното броене Световното първенство е ключово събитие за българския волейбол - заради значимостта му и заради очакванията. Краят му може да донесе стратегически промени в българския волейбол. Някои твърдения сочат дори, че е възможно да се стигне до слизане на Данчо Лазаров от президентския пост в БФВ след дългогодишно управление. Резултатите на българския отбор вероятно ще са определящи за бъдещето на Константинов, а и за това на състава. Константинов  призна миналата есен, че е мислел за оставка . Въпреки че често е подлаган на критики, той получи възможност да води отбора до световното, като ще изпълни договора си. Сега вниманието му е насочено към най-важния турнир. \"Ще се стремим да разрешим нашите слабости. Едни от най-големите ни проблеми бяха контузиите (извън състава бяха куп важни играчи като Цветан Соколов, Теодор Тодоров, Николай Николов, част от мачовете пропуснаха Тодор Скримов, Боян Йорданов и Георги Братоев). От шестимата основни играчи петима са с травми и това имаше огромно влияние върху представянето ни. Трябва да оправим нещата, за да се представим по-добре на световното първенство\", заяви селекционерът след успеха срещу Южна Корея. Травмите дадоха възможност за изява на млади играчи, но според Константинов за световното е необходим опитът на основните играчи. \"Младите ни състезатели са бъдещето на българския волейбол. Те имат добри качества да играят добре, но са по-неопитни, а в световния волейбол най-вече опитът на играчите дава нивото на отборите. За това се нуждая от по-опитните за мондиала\", добави той. Според него форматът на Лигата на нациите е в полза на някои европейски отбори. \"Ние пътувахме до Китай и Япония, два пъти се върнахме в България, а сега сме в Иран. Питате ме дали най-добрите отбори могат да изиграят три мача в три последователни дни. Може би хората, които са правили тази схема, не знаят какво е да се изиграе такъв турнир\", каза Константинов. Отборът на публиката Покрай въпросите за формата на българския отбор и очакванията на публиката изплува и темата за посещаемостта на домакинските мачове. След незапълнените места в първия домакински турнир в Лигата на нациите  българската федерация се видя принудена да намали цените на билетите за турнира във Варна . Вицепрезидентът на БФВ по маркетинговите въпроси Любомир Ганев каза пред \"Дневник\", че ключови за посещаемостта са резултатите на отбора. \"Хората следват отбора, когато играе. Сигурен съм, че добра игра на \"лъвовете\" ще е много по-важна от цените. Трябва да покажем на момчетата, че трудът им се цени - не можем да пуснем билети по 5-10 лева\", заяви той. Според него друг проблем е било  преминаването на мачовете в ефира на каналите в платения пакет на А1 . \"Много хора не разбраха за двубоите\", заяви той. За двете си домакинства българската федерация е платила по 100 хил. долара. С тях беше направена своеобразна тренировка преди световното, което на българска земя ще се проведе във Варна, Русе и София. Поглед отвъд световното разкрива нови възможности за БФВ. След силното си представяне през сезона женският национален отбор спечели Европейската лига, турнира на претендентите в Перу и  си осигури място в елита за следващия сезон . Така през лятото на 2019 г. и женският, и мъжкият отбор ще играят в Лигата на нациите. \"Очакват ни много емоции догодина, защото жените ще играят през седмицата, а мъжкият отбор през уикендите\", каза Ганев.", "date": "2018.06.25", "title": "Между желанието и действителността: къде е националният отбор по волейбол"}
{"url": "https://www.dnevnik.bg/bulgaria/2018/06/25/3205692_prezidentut_radev_pozdravi_redjep_erdogan_s_izbornata/", "text": "Президентът Румен Радев поздрави Реджеп Тайип Ердоган по повод преизбирането му за президент на Република Турция, съобщи прессекретариатът на българския държавен глава. Вярвам, че конструктивният и интензивен диалог ще продължи възходящото си развитие в интерес на мира, стабилността и сигурността на Югоизточна Европа и за справяне с общите предизвикателства в региона\", заявява българският президент в поздравителния си адрес. Румен Радев изразява увереност, че отношенията между България и Турция и занапред ще бъдат пример за приятелство, добросъседство и ползотворно сътрудничество. \"Вярвам, че вотът на турския народ, изразен на 24 юни 2018 г., ще бъде в основата на стабилното и успешно развитие на съседна Република Турция и на нейния просперитет във всички сфери\", посочва Радев в писмото си до своя турски колега Реджеп Тайип Ердоган.", "date": "2018.06.25", "title": "Президентът Радев поздрави Реджеп Ердоган с изборната победа"}
{"url": "https://www.dnevnik.bg/biznes/2018/06/25/3205690_potrebitelskite_zaemi_rastat_s_15_prez_mai/", "text": "Както депозитите, така и кредитите продължават да растат за пореден месец през май, сочат данните на централната банка. В края на май депозитите на неправителствения сектор в банките достигат 73.2 млрд. лева (69.8% от прогнозния БВП), като годишното им увеличение е с 6.1%, показва статистиката на БНБ. Вложенията на домакинствата и НТООД (нетърговски организации, обслужващи домакинствата) са общо 48.6 млрд. лева (46.4% от БВП), като се увеличават на годишна база с 6.5%. Депозитите на нефинансовите предприятия са 21.9 млрд. лева (20.8% от БВП), нараствайки на годишна база с 12.5%. В същото време депозитите на финансовите предприятия намаляват с 30.5% на годишна база след понижение с 34.7% през април и достигат 2.7 млрд. лева (2.6% от БВП). В същото време и кредитирането продължава да расте. Заемите за домакинствата към края на май са 20.8 млрд. лв., или 19.8% от БВП, като спрямо година по-рано се увеличават с 8.8%. Този ръст е малко по-нисък от отчетения през април 9.1%. В края на май жилищните кредити са 9.8 млрд. лева и нарастват на годишна база с 9.8% (при годишно увеличение с 9.3 на сто през април), докато потребителските кредити възлизат на 8.6 млрд. лева и са с 15 на сто над нивата от май 2017 г. В същото време отпуснатите кредити за неправителствения сектор в края на май са 55 млрд. лева (52.5% от БВП). Според данните на БНБ кредитите за нефинансови предприятия се повишават в края на миналия месец с 2.9% на годишна база след аналогично повишение през април и достигат 31.9 млрд. лева.", "date": "2018.06.25", "title": "Потребителските заеми растат с 15% през май"}
{"url": "https://www.dnevnik.bg/evropa/2018/06/25/3205695_evrokomisiiata_se_nadiava_turciia_da_ostane_angajiran/", "text": "Европейската комисия заяви в понеделник, че се надява Турция да остане ангажиран партньор след изборите, които разшириха правомощията на президента Реджеп Ердоган, предаде \"Ройтерс\". Ердоган  вчера спечели 53%  от гласовете на президентските избори. На парламентарния вот, който се проведе в същия ден, неговата партия взе 42.5%, а съюзниците му националисти – 11%. Опозицията първоначално оспори резултатите, но днес кандидатът на опозицията Мухарем Индже  обяви, че признава  резултата от изборите, спечелени от държавния глава според досегашните данни. \"Надяваме се, че под управлението на президента Ердоган Турция ще остане ангажиран партньор за ЕС по важни въпроси от общ интерес като миграция, сигурност, регионална стабилност и борба срещу тероризма\", посочи говорител на еврокомисията.", "date": "2018.06.25", "title": "Еврокомисията се надява Турция да остане \"ангажиран партньор\" след вота"}
{"url": "https://www.dnevnik.bg/sviat/2018/06/25/3205579_koi_lideri_pozdraviha_erdogan_predi_da_sa_prebroeni/", "text": "Спорно дори за някои гости в студиото на турската държавна телевизия в изборната нощ бе решението на редица държавни лидери, включително такива в Европа, да поздравят президента Реджеп Тайип Ердоган  за преизбирането му като държавен глава  още преди самият  той да е обявил победата си . Ръководители на стратегически партньори на Турция като руския президент Владимир Путин и иранския му колега Хасан Рохани изчакаха до сутринта (Путин преди малко дори се обади на Ердоган лично), по-късно това направи и германският канцлер Ангела Меркел. Прави впечатление, че сред побързалите да поздравят Ердоган нямаше страни от Западна Европа, но имаше няколко от Източна; в списъка на първите няколко бяха и членки на Европейския съюз. И след спорния референдум за въвеждане на президентска република миналата година Ердоган изтъкна, че бързо е получил поздравления от лидери в тази част на Европа и от мюсюлманските си партньори, но не и от западноевропейски ръководители, сигнал за обтегнатите отношения с тях в последно време. Списъкът Първи от всички лидери бе   президент Илхам Алиев. Анадолската агенция съобщи за неговото поздравление след 20:40 ч. турско (и българско) време - още преди държавните медии в Турция да нарекат Ердоган президент и почти два часа преди самият той да се нарече победител. Последва председателят на  , бошнякът Бакир Изетбегович, около 20 мин. по-късно. Президентът на   Махмуд Абас и премиерът на   Еди Рама направиха същото минути по-късно. Малко сред тях   премиер Виктор Орбан бе първият представител на държава от Европейския съюз, поздравил Ердоган за избора му. Минути след това дойдоха приветствията от  , но бяха на ниво външен министър (Никос Коциас). В следващия час това направиха и външният министър на   Мамади Туре, емирът на   шейх Тамим бин Хамад ал Тани, президентът на   Шавкат Мирзийоев, пакистанският президент Мамнун Хусейн,   президент Омар ал Башир,   президент Александър Вучич и други. В   водеща новина часове след победата на Ердоган бяха поздравленията от президента Георге Иванов, който ги отправи след 22:20 ч. Едва малко след това самият Ердоган в обръщение до избирателите се обяви за победител по \"неофициални резултати\". Поздравленията от   Бойко Борисов  дойдоха след полунощ , малко след тези от лидерите на  ,   и  , докато Ердоган се готвеше за дългоочакваната си \"реч от балкона\" в централата на управляващата Партия на справедливостта и развитието (ПСР) в Анкара. Изборната комисия на Турция обяви победата на Ердоган след тази реч, в малките часове на деня.", "date": "2018.06.25", "title": "Кои лидери поздравиха Ердоган, преди да са преброени бюлетините"}
{"url": "https://www.dnevnik.bg/gradska_sreda/2018/06/25/3205703_stolichnata_obshtina_obiavi_po_koi_bulevardi/", "text": "По три столични булеварда автобусите ще започнат да се движат по трамвайните линии, където маршрутите им съвпадат с тези на релсовите превозни средства, съобщиха от Центъра за градска мобилност. Промяната трябва да стане още това лято и ще обхване булевардите \"Константин Величков\", \"Възкресение\" и \"Мадрид\". Автобуси с номера 11, 45, 60, 72, 77, 83 и 102 ще ползват трасето на трамваите по линии 3, 11 и 22, които се движат по булевардите \"Константин Величков\" и \"Възкресение\" в участъка между пазара \"Красно село\" и бул. \"Сливница\". В края на миналата седмица зам.-кметът на София по транспорта Евгени Крусев уточни, че през юли ще започнат ремонтни дейности по \"Константин Величков\" и \"Възкресение\", като  трамвайните линии по тях ще бъдат отделени от пътните платна с ограничители , като ще бъдат изградени и перони по спирките. Практиката е заимствана от други европейски градове и позволява по-бързо придвижване на градския транспорт. Така закъсненията на автобусите по време на час пик ще бъдат сведени до минимум. След прилагането на новата схема за движение по двата булеварда, тя ще бъде внедрена и по бул. \"Мадрид\". И там автобусите и трамваите ще имат общ участък, по който ще се придвижват.", "date": "2018.06.25", "title": "Столичната община обяви по кои булеварди автобусите ще се движат по трамвайните линии"}
{"url": "https://www.dnevnik.bg/sport/2018/06/25/3205700_peruanski_nacional_ostava_treti_den_v_bolnica_sled/", "text": "Перуанският национал Джеферсон Фарфан остава трети ден в болница, след като получи мозъчно сътресение по време на тренировка събота. 33-годишният флангови нападател е пострадал след удар глава в глава със съотборник. Фарфан със сигурност ще пропусне последния мач на тима си - срещу Австралия от 17.00 ч. във вторник. Двубоят е без значение за перуанците, които нямат шанс да продължат в следващата фаза след загубите от  Франция (0:1)  и  Дания (0:1) . \"Той беше в безсъзнание за две минути. Беше му оказана помощ на място и беше стабилизиран, а сега е в болница. Има протоколи за възстановяване, така че той задължително трябва да остане под наблюдение за 72 часа\", обясни селекционерът на Перу Рикардо Карека. Карека благодари на домакините и изтъкна отношението им към играчите. \"Протоколите са утвърдени от домакините. Той можеше да бъде изписан от болницата, но разбрахме, че грижата за футболистите е приоритет за Русия. Благодарим на организаторите и на всички медицински служители за помощта, която беше оказана на нашия играч\", допълни треньорът. В началото на мондиала се стигна до подобен инцидент по време на мача между Мароко и Иран. Халфът на мароканците беше откаран в болница със сътресение. Африканците бяха остро разкритикувани за действията си след това. Амрабат започна като титуляр във втората среща - срещу Португалия (0:1) на 20 юни, като носеше предпазна маска. Той обаче я свали само 16 минути след началото на срещата. Профсъюзът на футболистите - ФИФПро, заяви, че \"това е още един тревожен пример за играч, поставен в опасност\".", "date": "2018.06.25", "title": "Перуански национал остава трети ден в болница след мозъчно сътресение на тренировка"}
{"url": "https://www.dnevnik.bg/sviat/2018/06/25/3205726_kitai_spria_dostupa_do_hbo_zaradi_satirata_na_djon/", "text": "Сайтът на HBO беше блокиран в Китай, след като комикът Джон Оливър пародира президента Си Цзинпин. Според активистката група Greatfire.org, която следи цензурата в азиатската държава, до HBO няма никакъв достъп до събота. Дни преди това социалната мрежа Weibo забрани публикуването на постове, в които се споменават Оливър или шоуто му Last Week Tonight, пише в. \"Гардиън\". До това се стигна, след като в предаването си, излъчено на 17 юни, Оливър критикува начина, по който Си консолидира властта си – чрез промени в конституцията, разправа с политическото му съперници, създаването на култ към личността и натиск върху гражданското общество. Той нарече Си \"зловещият чичко, който държи 800 000 души затворени в мазето\" и се пошегува с нежеланието му да споменава приликата му с анимационното изображение на Мечо Пух. Достъпът до HBO често е възпрепятстван в Китай – телевизиите например цензурират сериала \"Игра на тронове\".", "date": "2018.06.25", "title": "Китай спря достъпа до HBO заради сатирата на Джон Оливър (видео)"}
{"url": "https://www.dnevnik.bg/sviat/2018/06/25/3205732_erdogan_i_partiiata_mu_imaha_prekomerno_predimstvo_v/", "text": "Изборите в Турция показаха, че демокрацията в страната е зряла, но има проблеми с медийната свобода и липсата на равни условия за  кандидатите , отчасти заради действащото извънредно положение. Така може да се обобщят проблемите, които забеляза мисията на Организацията за сигурност и сътрудничество в Европа (ОССЕ) след  вота за парламент и президент в страната . В писмения вариант на тази оценка, публикуван на сайта са ОССЕ, се казва, че турските граждани са имали \"истински избор\" за кого да гласуват и посланията на кандидатите все пак са стигали до избирателите. На пресконференция Игнасио Санчес Амор, координаторът на мисията от името на Парламентарната асамблея на Съвета на Европа, каза, че макар екипът му да изпитва \"пълно уважение към институциите в Турция\", е \"изключително трудно\" да  бъдат разбрани аргументите  за някои техни действия. Той даде пример с решението да се разместят избирателни секции в Югоизточна Турция, в населени предимно с кюрди райони, което властите обясниха със \"съображения за сигурност\" (то бе  критикувано и преди от ОССЕ ). Дипломатът Одри Глоувър от Офиса за демократични институции и човешки права каза, че сливанията и преместванията са \"противоречиви, защото се разглеждат като опит да се намали активността\", не са били искани от гласоподавателите и са попречили на част от тях да упражнят правото си на глас. Той критикува Турция и заради  отказа да допусне някои изборни наблюдатели  и липсата на балансирано предизборно съдържание в ефира на обществената телевизия TRT. Олена Сотник от Парламентарната асамблея на Съвета на Европа (ПАСЕ) каза, че е имало достатъчно възможности за свобода на изразяване, включително като резултат от извънредното положение, нито равен достъп и отразяване на различните кандидати. Според нея, макар администрацията като цяло да е работила \"честно\" по изборния процес, има непрозрачни решения като назначаването на персонала или процедурни поведения за броенето на бюлетините.", "date": "2018.06.25", "title": "Ердоган и партията му имаха прекомерно предимство в медиите преди изборите, обяви ОССЕ"}
{"url": "https://www.dnevnik.bg/biznes/2018/06/25/3205708_parnoto_i_toplata_voda_shte_poskupnat_s_okolo_7_ot_juli/", "text": "Парното и топлата вода ще поскъпнат с около 7% заради увеличаването на цената на природния газ от 1 юли. Това се разбра на открито заседание на Комисията за енергийно и водно регулиране (КЕВР), съобщи БНР. Енергийният регулатор намалява исканото увеличение от страна на \"Булгаргаз\" от 18% на 10.81%. Има още около 13 млн. лв. получени в повече от \"Булгаргаз\" през миналата година, които досега не са отразявани в цената чрез намаляването й, е мотивът на регулатора. Повишаването на цената на природния газ ще се отрази на цените на топлинната и електрическата енергия, обясни председателят на КЕВР Иван Иванов: \"Това е минималното повишение, което ние определяме въз основа на твърде високите цени на суровия петрол и на петролните деривати на международния пазар. Цени, върху които нито \"Булгаргаз\", нито правителството на България, могат да влияят, посочи той. Окончателното решение за цените комисията ще вземе на 29 юни.\"В момента работят експертите и затова аз не мога да дам отговор по отношение на повишението на цената на топлинната енергия, както и на електрическата енергия\", допълни Иванов", "date": "2018.06.25", "title": "Парното и топлата вода ще поскъпнат с около 7% от юли"}
{"url": "https://www.dnevnik.bg/sport/2018/06/25/3205707_purvite_machove_na_angliia_na_svetovnoto_sa_privlekli/", "text": "Английският национален отбор започна ударно участието си на световнoто първенстов и едва за трети път в историята спечели първите си две срещи. След силното представяне на терена футболистите на Гарет Саутгейт се радват и на голяма подкрепа в родината си. Държавната телевизия BBC съобщи, че на Острова са регистрирани рекорди по отношение на телевизионната аудитория, когато Англия играе.  Първият двубой с Тунис , който беше спечелен по драматичен начин с гол на Хари Кейн в края, е бил наблюдаван средно от 13.73 милиона души. Пикът е по време на гола на Кейн, когато пред екраните в 20.50 ч. местно време са били 18.3 милиона зрители. От всички гледащи телевизия в Англия на 18 юни 60.3% са наблюдавали двубоя с Тунис. Втората среща на \"Трите лъва\" срещу Панама, която беше спечелена с 6:1 и реално класира отбора на осминафинал, беше в по-ранен час (13 ч. английско време). Тогава пред телевизионните екрани е имало малко над 10 милиона души, а пикът от 14.1 милиона е достигнат в последните 10 минути на срещата, когато Панама отбеляза почетен гол. Според данните на BBC още 2.8 милиона души са гледали двубоя чрез стрийминг услугата iPlayer. Двубоят с Панама  обаче е събрал по-голям дял от гледащите в страната в този момент. Близо 73% от всички гледащи телевизия в неделя по обяд са включили да гледат Хари Кейн и съотборниците му. По този начин мачовете на английския национален отбор от световното първенство се превърнаха в най-гледаните спортни събития в страната за 2018 г. Те надминаха дори откриването на олимпийските игри в Лондон през 2012 г. От ВВС изчислиха дори, че \"Трите лъва\" са събрали повече зрители от кралската сватба преди месец. Тя е била наблюдавана от средно 8.65 милиона души с пик на аудиторията 13.1 милиона. Първите два мача на Англия бяха излъчени по BBC One, а последният двубой от групите с Белгия ще бъде даван от ITV. Частната телевизия държи правата и за осминафиналната среща.", "date": "2018.06.25", "title": "Мачовете на Англия на световното са привлекли рекордна телевизионна аудитория"}
{"url": "https://www.dnevnik.bg/evropa/2018/06/25/3205735_tuit_na_denia_podkrepete_makedoniia_za_es_i_shte_vi/", "text": "Външният министър на Македония Никола Димитров предложи на всеки, който подкрепи започването на преговори на страната му за присъединяване към ЕС, \"пресен\" стимул, пише \"Политико\". \"На всеки, който подкрепи преговорите за присъединяване на Македония с ЕС следващата седмица, обещаваме да изпратим свежа пратка от македонски домати по пощата\", написа в \"Туитър\" в неделя Димитров, уверявайки, че това са \"най-вкусните домати на света\". Продължаващият десетилетия наред спор за името с Гърция доведе до застой в опитите на Македония за членство в ЕС и НАТО. Споразумението, постигнато по-рано този месец между Атина и Скопие, според което името на Македония ще бъде  Северна Македония , сега отваря пътя страната да започне разговори за членство. Съветът по общи въпроси на ЕС, на който всеки месец се събират министрите по европейските въпроси от всички държави членки, се очаква да обсъди разширяването на блока във вторник преди  Европейския съвет в края на седмицата . Страните в ЕС са разделени основно на два лагера - тези, които подкрепят разширяването, и другите като Франция и Холандия, които искат отлагане на дискусиите за нови членки за след Брекзит и изборите за Европейски парламент следващата година. Сделката за името,  която бе ратифицирана от македонския парламент  скоро след подписването й, все още предстои да бъде одобрена от гръцкия парламент.", "date": "2018.06.25", "title": "Туит на деня: Подкрепете Македония за ЕС и ще ви изпратим пресни домати"}
{"url": "https://www.dnevnik.bg/evropa/2018/06/25/3205748_taiani_pone_6_mlrd_evro_triabvat_za_zatvariane_na/", "text": "Най-малко 6 млрд. евро инвестиции са необходими, за да бъде затворен средиземноморският маршрут, по който бежанци от африканските страни проникват в ЕС, каза председателят на Европейския парламент Антонио Таяни, цитиран от германския вестник \"Велт\". \" Срещата на върха на ЕС  в края на тази седмица е последен шанс надеждите на половин милиард европейци да не останат излъгани. Страните - членки на ЕС, трябва да намерят общо решение за регулиране на миграцията в Европа. В противен случай целият проект, въз основа на който бе създаден Европейският съюз, е заплашен от смърт. По примера на споразумението с Турция, което позволи да бъде затворен балканският маршрут, ЕС трябва да инвестира най-малко 6 млрд. евро за закриване и на средиземноморския маршрут\", каза Таяни. Според него е необходимо по-тясно сътрудничество между ЕС и транзитните африкански страни като Мароко, Тунис, Либия, Мали, Мавритания, Чад и Алжир. Предоставяне на финансова подкрепа на тези държави, както бе постъпено с Турция, ще спомогне никой от Северна Африка повече да не се опитва да се добере до Европа по море. Италианският политик подложи на критика разпределянето на бежанците вътре в ЕС. От общо 650 хиляди молби за убежище, подадени в ЕС за 2017 г., 416 000 са били регистрирани в три страни - Германия, Франция и Италия. Таяни призова на предстоящата среща на върха на ЕС да бъде обсъдена възможността за справедливо разпределяне на бежанците между страните от ЕС. А в друго интервю, публикувано днес в италианския всекидневник \"Месаджеро\", той настоя плавателните съдове на неправителствени организации с мигранти, опериращи в Средиземно море, да имат официално разрешение за такава дейност, а в противен случай корабите им ще бъдат задържани. Тези съдове освен това трябва да предоставят достъп на борда си на военнослужещи от \"Фронтекс\" - граничната агенция на ЕС. \"Не трябва да се допуска те да действат по свое усмотрение и да способстват за нелегалната миграция. Дейността им трябва да бъде или оторизирана, или спряна. Европа трябва да ги контролира\", подчерта Таяни. Според него трябва също така да се засили контролът над източните граници на ЕС, тъй като е възможно да се появи нов канал за нелегална миграция през Албания. Таяни обеща европарламентът да работи активно за решаването на миграционния проблем с Австрия,  която от 1 юни поема европредседателството . /БТА", "date": "2018.06.25", "title": "Таяни: Поне 6 млрд. евро трябват за затваряне на средиземноморския мигрантски маршрут"}
{"url": "https://www.dnevnik.bg/citat_na_deniia/2018/06/25/3205752_citat_na_denia_naricham_mariia_gabriel_mariia/", "text": "Това каза в речта си при откриване на форума \"Цифрова асамблея 2018\" днес в София премиерът Бойко Борисов. Той посочи, че Мария Неделчева е едно потвърждение, че България е на първо място в Европа по брой на заети жени в професиите, свързани с технологичните дейности. \"Ние от Западните Балкани винаги сме имали претенции, че сме най-умните, но и най-бедните, и един от начините да се докажем на западния свят е, че можем да бъдем лидери. Имаме и силите, имаме и 9-те млрд. евро от ЕС, имаме и българския еврокомисар\", подчерта Борисов. Паралелно с магистралите опъваме и кабели Пред гостите на форума Борисов уточни, че паралелно с жп линиите, магистралите и пристанищата ще се опънат и оптичните кабели, за да не се копае след това два пъти. \"Така ще се подготви дигиталната инфраструктура. А не след това да копаем два пъти типично по български или по балкански\", каза премиерът. Говорейки за развитието на технологиите, той подчерта, че човекът трябва да е в центъра. \"Важно е обаче мисловната и контролната дейност да остане у човека. Има професии, които изцяло могат да бъдат заменени от роботи, но контролът и управлението на машините трябва да останат у човека. Затова трябва да поставим образованието на първо място – нещо, което е приоритет на нашето правителство. Това е бъдещето\", подчерта Бойко Бориков. Програмиране от трети клас Той повтори амбицията на правителството децата от трети класа да започнат да програмират и да има безжичен интернет във всяко училище.", "date": "2018.06.25", "title": "Цитат на деня: Наричам Мария Габриел Мария Неделчева, за да не я бъркат с французойка"}
{"url": "https://www.dnevnik.bg/sport/2018/06/25/3205753_ludogorec_otmeni_planiranata_kontrola_s_nacionalniia/", "text": "Лудогорец\" отмени една от планираните си контроли за лятната пауза и няма да играе с националния тим на Сирия на 27 юни. Седемкратният първенец на България обяви, че решението е на новото спортно-техническо ръководство. Дотук тимът от Разград изигра два мача. В първия победи  \"Вакер\" (Инсбрук) с 2:1 , а след това  завърши 1:1 с шампиона на Азербайджан \"Карабах\" . До края на лагера си в Австрия \"Лудогорец\" ще има още две контролни срещи. На 26 юни ще играе с елитния руски \"Ахмат\" (Грозни), докато на 30 юни ще играе с шампиона на Швейцария \"Янг бойс\". Мачът с \"Ахмат\" ще бъде на стадиона в Йенбах и ще бъде предаван пряко по \"Диема спорт\" във вторник от 18.30 ч. Междувременно от тима обявиха, че първа тренировка с \"Лудогорец\" е направил Антон Недялков. Бившият защитник на ЦСКА беше привлечен от американския \"Далас\" преди два дни.", "date": "2018.06.25", "title": "\"Лудогорец\" отмени планираната контрола с националния отбор на Сирия"}
{"url": "https://www.dnevnik.bg/bulgaria/2018/06/25/3205746_ivancheva_e_v_zatvornicheskata_bolnica_i_iska_da/", "text": "Отстранената от кметската длъжност в столичния район \"Младост\" Десислава Иванчева иска да излезе от ареста. Това се разбита от седмичната програма на спецсъда, където за утре е записано заседание по искането на Иванчева. В момента бившият кмет е в затворническата болница и мотивира искането си за излизане от ареста с влошено здраве, информира defakto.bg. Зрелищният арест на Иванчева и уволнената вече нейна заместничка Биляна Петрова бе в края на април в центъра на София. След това съдът ги остави за постоянно в ареста, а прокуратурата поиска и отстраняването им от длъжност, което също бе уважено от две съдебни инстанции. Преди едно от заседанията Иванчева и Петрова показаха пред журналистите и камерите им листи със записки от прочетените от тях специални разузнавателни средства (СРС) по делото. В единия откъс, показан от тях, излязоха  инициалите ББ и ЦЦ . Обвиняемите отказаха да уточнят кой стои зад тях (съвпадащи с имената на премиера Бойко Борисов и заместникът му в ГЕРБ Цветан Цветанов), с аргумента че \"всички знаем кои са\". И Иванчева, и Биляна Петрова ще съдят България в Страсбург.  Пресцентърът на спецсъда разпространи съобщение, според което адвокатът на Иванчева - Марин Марковски, е депозирал молба, с която заявява, че обвиняемата иска да се запознае с материалите по делото, образувано по нейно искане за изменение на мярката ѝ за неотклонение в по-лека. По тази причина съдът отложи с ден делото. Всички предишни заседания - по налагане на мерки за неотклонение или по отстраняването от длъжност на двете жени, бяха отлагани с часове или с дни, за да могат обвиняемите да се запознаят с материалите по делото.", "date": "2018.06.25", "title": "Иванчева е в затворническата болница и иска да излезе от ареста"}
{"url": "https://www.dnevnik.bg/photos/2018/06/25/3205727_fotogaleriia_procuftiavaneto_na_onlain_hazarta_v/", "text": "Спортните онлайн залагания в   процъфтяват с пълна сила. Благодарение на нови платежни системи, разработени от местни компании, онлайн хазартът в страната се развива с бързи темпове, разказва \"Ройтерс\".", "date": "2018.06.25", "title": "Фотогалерия: Процъфтяването на онлайн хазарта в Нигерия"}
{"url": "https://www.dnevnik.bg/bulgaria/2018/06/25/3205738_firma_specheli_delo_sreshtu_prokuraturata_za/", "text": "Поредно дело за обезщетение напомни за акциите от операция \"Октопод\" отпреди осем години, които се провеждаха пред камерите на МВР. Дружеството \"Голд лизинг\" ООД осъди прокуратурата да му плати обезщетение за имуществени вреди от 802 408.92 лв., информира  \"Капитал\".  Присъдени са и 3000 лв. обезщетение за неимуществени вреди заедно със законната лихва от датата на завеждане на иска – 10 февруари 2015 г., както и 78 763.48 лв. за съдебни разноски. Решението е на Софийския апелативен съд и подлежи на обжалване. Но решението заслужава внимание не само заради размера, но и защото е първото, с което се признава, че с незаконни процесуални действия или бездействия по конкретно наказателно дело прокуратурата може да причини имуществени и неимуществени вреди за търговско дружество, което не може да е обвиняем в наказателен процес. През февруари 2010 г. прокуратурата започва серия показни акции по операция \"Октопод\" и в хода на заведеното дело заедно с компютрите е иззета и цялата документация на дружеството \"Голд лизинг\" и на намиращото се в съседния офис \"Кепитал лизинг\" - предстояло е сливане на двете фирми. Документите и до днес не са върнати, въпреки че наказателното дело, по което е направено изземването, е прекратено през 2014 г. Искът на \"Голд лизинг\" е заведен по Закона за отговорността на държавата и общините за вреди (ЗОДОВ), като дружеството е претендирало за обезщетение за 1 688 441,99 лв. общо за имуществени неимуществени вреди. Другото дружество \"Кепитъл лизинг\" завежда отделно дело, което още е в Софийски градски съд. Първата инстанция - СГС, преквалифицира иска по чл. 49 от Закона за задълженията и договорите и отхвърля претенциите на дружеството. Според СГС вредите, които са настъпили за \"Голд лизинг\", не са пряка последица от дейността на прокуратурата, а от това, че то не се било възползвало от \"редица процесуални способи\" да си получи документите обратно. Тоест по всяко отделно дело с клиент на фирмата да иска издаване на съдебно удостоверение, което да послужи пред прокуратурата, или пък да поиска от съда да изиска тези документи. Решението на апелативния съд, въпреки че отхвърля част от претенциите на фирмата, е важно, защото разчупва клишето, че за вреди от действията на прокуратурата не могат да претендират юридически лица, срещу които не е пряко насочено наказателното производство, коментира пред \"Капитал\" юристът Михаил Екимджиев..", "date": "2018.06.25", "title": "Фирма спечели дело срещу прокуратурата за незаконни действия"}
{"url": "https://www.dnevnik.bg/sport/2018/06/25/3205739_kiril_nikolov-dizela_zavurshi_chetvurti_v_olimpus/", "text": "Състезателят в планинското бягане Кирил Николов-Дизела завърши четвърти в \"Олимпус маратон\" в Гърция. Надпреварата се проведе за 15-а поредна година в планината Олимп, като за втори път е част от световните серии по скайрънинг. Николов не успя да подобри резултата си от миналата година, когато остана трети. Той премина дистанцията от 44 км с над 3200 метра денивелация за 4.49:54 часа. Българинът изостана с 12:11 минути от победителя Димитрис Теодоракакос от Гърция. Николов съобщи в профила си във \"Фейсбук\", че е напълно възстановен от контузията, която го принуди да се откаже по време на  надпреварата  Сегама - Аискори в края на май . Следващият старт за българина е на 22 юли в Доломитите. Антония Григорова продължи със силното си представяне  в световните серии по скайрънинг. Българката, която през тази година е насочила усилията си към състезания в чужбина, завърши седма в \"Олимпус маратон\". Преди това тя остана 20-а и 14-а в надпреварите Сегама - Аискори и Ливиньо. Календарът в световните серии по скайрънинг включва 18 състезания в две дисциплини. Sky Classic е съставена от надпревари с дължина от 22 до 50 км и среден наклон 7.5%, докато състезанията в по-трудната Sky Extrа са с наклон 6.5% и дължина от 50 до 75 км. Тази година българският ултрамаратон  \"Пирин ултра\" ще бъде част от световния шампионат . Надпреварата ще се проведе на 6 октомври.", "date": "2018.06.25", "title": "Кирил Николов-Дизела завърши четвърти в \"Олимпус маратон\" в Гърция"}
{"url": "https://www.dnevnik.bg/intervju/2018/06/25/3205654_roberto_viola_budeshteto_na_evropa_e_cifrovo_i_zaedno/", "text": "Роберто Виола  ръководи Генерална дирекция \"Свързаност\" (DG Connect) към Европейската комисия, който отговаря за комуникационните мрежи, съдържанието и технологиите. Но най-краткото описание той е поставил в профила си в \"Туитър\" - \"кибер любопитен и дигитален мечтател\". Опитът му в комуникациите и регулациите е от десетилетия, а работата му днес е непосредствено свързана с тази на зам.-председателя на Европейската комисия Андрус Ансип и еврокомисар Мария Габриел. В DG CONNECT разработват и прилагат политиката на Еврокомисията за цифрова икономика и общество, изследване и иновации, бизнес и индустрии, култура и медии. С г-н Виола разговаряме в деня, когато в София се открива ключово за цифровото бъдеще на ЕС събитие. - Постигнахме впечатляващ напредък под ръководството на българското председателство с политически споразумения по новите правила за телекомуникационния сектор, аудио-визуалните медийни услуги и свободното движение на нелични данни по начин, адекватен за дигиталната епоха. Българското председателство успя и в това да постигне споразумение за европейските суперкомпютри, основавайки платформата EuroHPC. Именно българското председателство ще бъде запомнено с тези постижения, оформящи дигиталното бъдеще на Европа. - В дневния ред има доста теми, включително основни дигитални въпроси като социални медии, киберсигурност, цифрови умения, изкуствен интелект и интернет на нещата. В тазгодишната Цифрова асамблея има и специален фокус върху Западните Балкани и ако трябва да подчертая едно конкретно нещо, това би било Дигиталният дневен ред за Западните Балкани. Това е началото на съвместен процес, който да гарантира, че Западните Балкани печелят от цифровата трансформация и че регионът е адекватно подготвен в дигиталната сфера за присъединяване към европейския съюз. - Предложението ни за Многогодишната финансова рамка (МФР) и конкретно за специфичен сектор като дигиталната сфера е резултат на открит и включващ дебат, започнал преди повече от година с Бялата книга за бъдещето на Европа и Документа за размисъл относно бъдещето на финансите на ЕС. Те бяха последвани от обширни обществени консултации, на които основното послание бе, че една по-обединена, силна и демократична Европа изисква и нов, модерен бюджет. Част от МФР е и предложената Програма \"Цифрова Европа\". Основната ѝ цел е да гарантира, че Европа е водеща в цифровата трансформация и носи ползи за всичките си граждани и бизнеса. Програмата би трябвало да финансира големите сфери на бъдещето като изкуствения интелект или суперкомпютрите. Тя би трябвало още да инвестира в киберсигурност, в защита на цялата ни дигитална среда и цифрови умения, да предоставя на хората и компаниите нови възможности в дигиталния свят. Програма \"Цифрова Европа\" ще помогне и за широка употреба на дигиталните технологии в различните икономики и общества. Много стимулиращо е да виждаме, че има ясен ангажимент и изисквания да се изпълняват целите на \"Цифрова Европа\", както и на други сходни програми като \"Хоризонт Европа\" за изследвания и иновации или Механизма за свързване на Европа - програмата ни за цифрови мрежи с много голям капацитет и 5G системи. - Предложението на Европейската комисия се основава на реалистични оценки за това, от което има нужда. Освен това те са резултат на открит и включващ различни участници дебат, както и на анализ на предишни разходи, които ни помогнаха да определим ясно кое е работело добре в миналото и какво да съхраним за следващия бюджет. Днес в Европа очевидно има недостиг на инвестиции в мащабни проекти за фундаментален цифров капацитет, както и разминаване между предлагането и растящото търсене на последно поколение технологии. В сферата на суперкомпютрите например учени и инженери от ЕС масово се насочват към изчислителни ресурси извън Европа, пазарът ни за изкуствен интелект е недоразвит в сравнение с този в САЩ, а обществата и икономиките ни са застрашени от разпокъсаност и малки публични инвестиции в кибер сигурност. Тези примери само показват, че не можем да си позволим да не инвестираме в цифровото бъдеще на Европа, ако искаме да останем конкурентноспособни и да си гарантираме бъдещ просперитет. Убеден съм, че тези заключения ще бъдат споделени и от хората, които взимат решения. Окончателното решение обаче е в ръцете на страните - членки на ЕС, и на Европейския парламент. Целта ни - съвместно с инвестиционното участие на страните членки - е да постигнем такава дигитална трансформация в Европа, която ни дава силен напредък към интелигентен растеж в сфери като инфраструктура за данни с високо качество, свързаност и киберсигурност. Поставяме си за цел и да имаме европейска лидерска позиция в суперкомпютрите, в интернет от следващо поколение, изкуствения интелект, роботиката и големите масиви данни. Това ще засили конкурентната ни позиция в промишлеността и бизнеса в Европа в една дигитализираната икономика, но също така ще има значително отражение и върху запълване на разминаването в дигиталните умения вътре в рамките на съюза. - В значителна част благодарение на напредъка на цифровите технологии гражданите на ЕС могат да допринесат както никога досега за провеждането на политики с даването на обратна връзка по инициативите на Еврокомисията още докато те се оформят. Като част от нашия дневен ред за по-добри регулации Европейската комисия изслушва по-внимателно гледните точки на гражданите и ангажираните страни. Целта е предложенията, които се правят, да стъпват на факти, отговарящи на нуждите на гражданите на ЕС. Какво мислят хората за инициативи на Еврокомисията може да се споделя на ключови етапи от цикъла за подготовка на политическите решения. Чрез обществени консултации гражданите могат да изразят позицията си по размера, приоритетите и добавената стойност от действията на ЕС по нови инициативи или пък да споделят оценката си по вече съществуващи политики и закони. - И киберсигурността, и личните данни са нещо много важно за гарантиране на нужното доверие към дигиталната икономика. Ето защо Европейската комисия полага големи усилия в тази посока. Разполагаме с едни от най-строгите в света правила за защита на лични данни под формата на GDPR регламента, който влезе в сила преди месец. Надяваме се това скоро да бъде допълнено от обновения режим за e-privacy, който да осигури хармонизиране на правилата за поверителност на електронните комуникации. Така се създава доверие към цифровите услуги, а това, от своя страна,ще помогне тези услуги да процъфтяват в цифровия единен пазар. Миналия септември публикувахме пакет за кибер сигурност, с който да засилим сътрудничеството в ЕС и капацитета за увеличаване на т.нар. киберустойчивост в Европа. Той включва всеобхватен набор от мерки за справяне със спешни киберзаплахи чрез подсилване на киберустойчивостта на ЕС, чрез създаването на единен пазар за киберсигурност и чрез ефективно изграждане на киберотбрана и подсилване на международното сътрудничество. - Европейският комисар Мария Габриел започна Европейски алианс за изкуствен интелект като многостранен форум за широка и открита дискусия по всички аспекти на развиването на изкуствен интелект и последиците от това. За всички, които се интересуват, е достъпна онлайн платформата на този алианс. На нея има няколко теми, свързани с изкуствения интелект, които вече се обсъждат. Дискусиите в рамките на алианса ще послужат и като принос за работата на новосъздадената експертна Група на високо равнище за изкуствения интелект. Освен да ръководи Европейския алианс за изкуствен интелект, другите две цели на тази група са да предложи на Европейската комисия етически насоки за изкуствения интелект, покриващи проблеми като честност, безопасност, прозрачност, какво ще е бъдещето на работните места или на демокрацията, както и да помага на Комисията за последващи решения и механизми. В допълнение експертната група ще съветва комисията за следващите стъпки, свързани със средносрочни и дългосрочни предизвикателства и възможности, възникващи от изкуственя интелект. Това ще става чрез препоръки, които ще се отправят в процеса на оформяне на политики, в оценката на правните норми и разработването на дигитална стратетия за следващото поколение. Алиансът и експертната група са движени от желанието ни да постигнем включването на повече участници в този важен сектор на политики. С учредяването на тези две институции повеждаме разработването на отговорен изкуствен интелект, основан на ценностите на ЕС и на фундаменталните човешки права. - Осигуряването на подходяща етична и правна рамка е една от основните цели и сфера на дейност в нашата стратегия. Напредъкът на технологиите, основани на изкуствен интелект, повдига множество правни въпроси и в частност тези за защита на данни, безопасността и кой в крайна сметка носи отговорност. Много е важно да се изработи правилен баланс между иновации и защита. Съществуващото законодателство се подлага на преоценка, за да се види дали отговаря на предназначението си предвид напредъка на технологиите. Европейската комисия анализира две ключови в това отношение директиви - за оборудването (Machinery Directive) и за отговорността при производството на продукти (Product Liability Directive). Скоро ще има и други събития, за да се прецени има ли нужда от някакви действия в тази посока. Що се отнася до етичните аспекти, подобно на всяка технология или инструмент, изкуственият интелект може да се използва за добро или за зло. ЕС отделя голямо внимание на моралните аспекти в работата с изкуствен интелект, за да се гарантира доверието, както и за да сме сигурни, че разработването и ивъвеждането на тези системи съответства на фундаменталните ни ценности. До началото на 2019 г. експертната група и алиансът за изкуствен интелект ще подготвят - на базата на фундаменталните права - препоръки за етични насоки за работата с изкуствен интелект. Налице е и широко разпространена несигурност от въздействието на изкуствения интелект върху работните места. Заедно с автоматизацията той създава и унищожава работни места и със сигурност ще преобразува множество съществуващи професии. Все още е неясно какъв ще бъде нетният ефект и проучванията сериозно се разминават в заключенията си. Едно от последните например изчисли, че до 2030 г. средно 15% от дейностите на работните места ще бъдат заместени и между 3 и 14 процента от служителите по света ще трябва да се занимават с нещо съвсем друго. Всички работници и служители ще трябва да се адаптират към работа с все по-мощни машини. За да отговорим на тези заплахи, според плановете ни за секторно сътрудничество ще създадем специални схеми за обучение и преквалификация за професиите в риск да бъдат изцяло автоматизирани. На тях ще съберем бизнеса, профсъюзите, висшите училища и публичните власти. В същото време се нуждаем от отглеждане на таланти и от увеличаване на хората, обучени да работят с изкуствен интелект чрез програми като Стажове за дигитални възможности, Коалиция за дигитални умения и работни места, Дневн ред за нови умения за Европа и План за цифрови обучения. Успоредно на обучаването на най-добрите таланти ще работим и за създаване на привлекателна среда за задържането им в Европейския съюз. - Една от основните цели на новата стратегия на ЕС за изкуствения интелект е да се гарантира, че европейските компании са конкурентоспособни в сектора на изкуствения интелект. Частните инвестиции в изкуствен интелект изостават в Европа, но разполагаме със значителни активи, върху които да надграждаме, включително изследователи от световна класа, лаборатории и стартиращи компании, както и конкурентоспособен сектор на роботиката. Комисията подкрепя изследователските институции и компаниите, за да са готови за бъдещото използване на изкуствения интелект. Но инвестициите от ЕС би трябвало да бъдат допълнени по съответен начин и от европейските компании. Финансирането ни е фокусирано върху два аспекта - изследване и разработки. ЕС е предоставил на изследователските институти значителни финансови плащания чрез разнообразни програми. В съответствие със стратегията ни за изкуствен интелект това финансиране ще бъде значително увеличено. В същото време е също толкова важно да стане по-лесно за европейските компании да използват изкуствен интелект. Чрез осигуряването на достъп до висококачествени инструменти с изкуствен интелект - например, чрез планираната платформа за поръчване на изкуствен интелект - Комисията ще демократизира технологиите с изкуствен интелект. В следващия многогодишен бюджет имаме намерение за продължим да инвестираме в изследвания, свързани с изкуствен интелект и иновации чрез \"Хоризонт Европа\", във всички сектори, включително здравеопазване, транспорт и производство. В допълнение нашата програма \"Цифрова Европа\" цели изграждането и засилването на основен капацитет за изкуствен интелект в Европа, включително ресурси с бази данни и хранилища на алгоритми. Това ще бъде съпроводено с инвестиране в суперкомпютри, киберсигурност и цифрови умения, както и със значителни усилия за разширяване разпространението и използването на тези дигитални технологии от всички фирми и публична администрация. - Да, наистина. Напредъкът на стратегията ни за единния цифров пазар носи конкретни ползи на европейските потребители и нашите нови правила за достъп до съдържание, влезли в сила от 1 април, са добър пример в това отношение. Благодарение на тях европейците, които купуват или се абонират у дома за онлайн съдържание - филми, спортни събития, слушане на музика, сваляне на електронни книги или игра на компютърни игри - вече е достъпно без допълнителни такси, когато пътуват или пребивават временно в друга страна от ЕС. Абонатите на онлайн телевизии няма да пропуснат нито един мач от световното, когато пътуват в страна от ЕС.", "date": "2018.06.25", "title": "Роберто Виола: Бъдещето на Европа е цифрово и заедно можем да постигнем повече"}
{"url": "https://www.dnevnik.bg/evropa/2018/06/25/3205785_es_i_kitai_se_obediniha_protiv_protekcionizma/", "text": "Европейският съюз и Китай, въпреки различията си, призоваха днес в Пекин да се спазват правилата на международната търговия, предаде \"Франс прес\", цитирана от БТА. Представители на ЕС и Китай провеждат икономически срещи на високо равнище в Пекин във време, когато всички са изправени пред сериозно напрежение в търговските си отношения с Вашингтон, отбелязва АФП. ЕС и Китай неотдавна  обявиха нови мита  за американски вносни стоки в отговор на митата, наложени от администрацията на президента на САЩ Доналд Тръмп срещу европейски и китайски продукти. \"Двете страни се споразумяха решително да се противопоставят на едностранния подход и протекционизма, както и да не позволят подобни практики да доведат до несигурност и рецесия в световната икономика\", заяви китайският вицепремиер Лю Хъ. Вицепремиерът, който определя основните насоки на икономическата политика на страната, неотдавна имаше три кръга от преговори с Вашингтон, чиято цел бе да се намали напрежението в търговските отношения. Те бяха прекратени след  решението на Тръмп да наложи , както планираше, мита върху вноса на китайски стоки въпреки споразумението от май те да бъдат отменени, припомня АФП. Заместник-председателят на Европейската комисия, отговарящ за за работните места, растежа, инвестициите и конкурентоспособността Юрки Катайнен каза днес на форума в Пекин, че Европа и Китай ще създадат група. Нейната цел ще бъде да актуализира световните търговски правила с оглед на технологичната политика, субсидиите и други нововъзникнали жалби и да запази подкрепата за международната търговия, предаде \"Асошиейтед прес\". Според Катайнен едностранните действия на Тръмп за митата върху стоманата и алуминия, технологичната политика на Китай и други спорни въпроси подчертават необходимостта от модернизиране на Световната търговска организация (СТО), за да посрещне промените в световната икономика. Властите в САЩ твърдят, че СТО, която е арбитър на световните търговски правила, е бюрократична и старомодна и се нуждае от основно преструктуриране. Катайнен не очаква преговорите за промяна в търговските правила да са лесни, но ги определи като необходими, за да се спаси многостранната търговия. Катайнен все пак подчерта, че областите на несъгласие също трябва да бъдат адресирани, ако Китай и ЕС искат да развиват икономически, търговски и инвестиционни връзки. \"От първостепенно значение е да работим заедно, за да се справим със свръхкапацитета в сектори като стоманата и алуминия\", каза Катайнен, цитиран от БТА. Той призова Китай да предотврати сврухкапацитета в други области, включително високотехнологичния сектор. Лю Хъ изрази надежда, че ЕС ще предприеме конкретни стъпки, за да намали ограниченията за европейския износ в Китай.", "date": "2018.06.25", "title": "ЕС и Китай се обединиха против протекционизма"}
{"url": "https://www.dnevnik.bg/biznes/2018/06/25/3205795_malki_i_sredni_firmi_imat_dostup_do_200_mln_lv_obiavi/", "text": "Малките и средните фирми имат достъп до над 200 млн. лв. през различни финансови инструменти. Това заяви министърът на икономиката Емил Караниколов, цитиран от пресцентъра си. Икономическият министър поясни, че вече е започнала процедурата \"Насърчаване на предприемачеството\" по Оперативна програма \"Иновации и конкурентоспособност\", с фокус специално върху стартиращи предприятия, с бюджет 67.2 млн. лв. По думите му в допълнение към тези възможности, достъп до финансиране, стартиращите предприятия могат да получат и чрез инструментите за финансов инженеринг, които също се изпълняват в рамките на същата програма от \"Фонд за ускоряване и начално финансиране\", който е с общ бюджет от 100 млн. лв. и от наскоро подписаният нов инвестиционен фонд за рисков капитал в рамките на Инициативата JEREMIE, управлявана съвместно с Европейския инвестиционен фонд (ЕИФ) в размер на 50 млн. лева.", "date": "2018.06.25", "title": "Малки и средни фирми имат достъп до 200 млн. лв., обяви Караниколов"}
{"url": "https://www.dnevnik.bg/sport/2018/06/25/3205792_vratar_na_egipet_stana_nai-vuzrastniiat_futbolist_na/", "text": "Вратарят на Египет Есам ел Хадари счупи рекорда за най-възрастен участник в световни футболни финали. На 45 години и 161 дни той подобри драстично предишното върхово постижение. Досегашният рекорд беше поставен от друг вратар - колумбиеца Фарид Мондрагон, който на 43 години и три дни игра срещу Япония (4:1) на мондиала в Бразилия преди четири години. Ел Хадари беше резерва в първите две срещи на Египет - загубите от Уругвай (0:1) и Русия (1:3). Той обаче получи титулярно място в днешния последен мач на африканския тим в турнира - срещу Саудитска Арабия. Двубоят е без значение за двата тима, които вече загубиха шансове да продължат към осминафиналите. Ел Хадари е по-възрастен от трима треньори, които водят отбори в Русия. Египетският вратар е роден 179 дни по-рано от селекционера на Белгия Роберто Мартинес, 413 дни по-рано от наставника на Сърбия Младен Кръстаич и 1164 дни по-рано от  треньора на Сенегал Алиу Сисе . Ел Хадари играе своя 153-и мач с националната фланелка. Той е трети по брой срещи за Египет след най-добрия реализатор в историята на тима Хосан Хасан (169) и полузащитника Ахмед Хасан (184).", "date": "2018.06.25", "title": "Вратар на Египет стана най-възрастният футболист на световни първенства"}
{"url": "https://www.dnevnik.bg/sport/2018/06/25/3205770_bulgarskiiat_shah_ostava_v_bezizhodica_sled_sudebno/", "text": "Кризата в българския шах се засилва, след като Върховният административен съд (ВАС)  потвърди за неправомерна  процедурата, по която министърът на спорта  Красен Кралев даде лиценз на \"Българска федерация по шахмат - 1928\" . Делото беше заведено от другото сдружение с нестопанска цел - \"Шахматна федерация България\", което също кандидатства да получи правото да управлява. През март тричленният състав на ВАС се произнесе в негова полза, но последваха жалби от страна на министерството на спорта и на \"Българска федерация по шахмат - 1928\". Сега петчленният състав на съда обяви решението за окончателно. Министерството на младежта и спорта (ММС) трябва да започне наново разглеждането на заявленията за избирането на федерация, която да ръководи шаха в страната. Миналото лято Кралев отне лиценза на Българската федерация по шах, ръководена от Силвио Данаилов. На 7 декември 2017 г.  Кралев връчи лиценз на \"Българска федерация по шахмат 1928\" , в чието ръководство са депутатите Иван Генов, Руслан Тошев и Васил Антонов. Последва жалба от страна на сдружение \"Шахматна федерация България\", явяваща се опозиция от последните години. През март ВАС постанови, че назначената от Кралев комисия по разглеждане на заявленията е допуснала \"съществено нарушение на административнопроизводствените правила\". Аргументът на съда е, че комисията е разгледала първо заявлението на \"Българска федерация по шахмат 1928\", което обаче е било подадено три седмици след това на \"Шахматна федерация България\", а това противоречи на закона. В средата на април Кирил Георгиев от опозиционното сдружение предупреди, че българските състезатели по шахмат са изправени пред угрозата да останат с нулев рейтинг (ЕЛО) в ранглистата на Международната шахматна федерация (ФИДЕ). \"Считано от 1 май, всички български играчи ще имат рейтинг нула. Това означава, че те ще трябва да започнат своята кариера отначало. Единственото сигурно спасение за шахматистите e да отидат във федерация на друга държава\", каза вицепрезидентът на сдружение \"Шахматна федерация България\" Георгиев. Впоследствие срокът беше удължен. Бившата световна шампионка Антоанета Стефанова отрече пред \"Дневник\" да е подавала заявка да се състезава за Италия, каквито твърдения се появиха. \"Вярвам в това ръководство, така че се надявам проблемът да се реши бързо. В противен случай наистина можем да бъдем принудени да се състезаваме за други държави\", каза тя в края на миналата седмица.", "date": "2018.06.25", "title": "Българският шах остава в безизходица след съдебно решение срещу министерството на спорта"}
{"url": "https://www.dnevnik.bg/video/novinite_na_bnt/2018/06/25/3205812_video_drugite_novini/", "text": "Промяна в Кодекса на електронните съобщения във фокуса на Цифрова асамблея На плажа \"Перла\" няма установени нарушения, засега Нова музика открива мачовете на световното Сватба с любимци от \"Игра на тронове\" Послания за европредседателството в арт инсталация", "date": "2018.06.25", "title": "Видео: Другите новини"}
{"url": "https://www.dnevnik.bg/sviat/2018/06/25/3205813_shveciia_osudi_trima_turseshti_ubejishte_opitali_da/", "text": "Трима мъже, кандидатствали за убежище в Швеция, бяха осъдени днес на различни срокове затвор за опита за палеж на синагогата в Гьотеборг през декември 2017 г., предаде \"Ройтерс\". Според обвинението тримата са били част от група маскирани мъже, които хвърляли запалени факли по синагогата и по две коли, паркирани в имота, причинявайки материални щети. Според обвинението атаката на 9 декември е била реакция на решението на президента на САЩ да признае  Ерусалим за столица на Израел . И тримата не се признаха за виновни. Окръжният съд в Гьотеборг призна и тримата за виновни и осъди двама на по две години затвор, а третия - на 15 месеца. И тримата са кандидатствали за убежище в Швеция. Двама - сирийски гражданин и палестинец, постоянно пребиваващ в Сирия, на 19 и 24 години, са получили право на постоянно пребиваване в Швеция. Молбата на третия - 22-годишен палестинец от Газа, е била отхвърлена и той ще бъде депортиран, след като излежи присъдата. /БТА", "date": "2018.06.25", "title": "Швеция осъди трима търсещи убежище, опитали да подпалят синагога"}
{"url": "https://www.dnevnik.bg/biznes/2018/06/25/3205800_spidi_e_na_put_da_pridobie_rapido/", "text": "Комисията за защита на конкуренцията е била уведомена от куриерската фирма \"Спиди\", че смята да придобие по-малкия си конкурент \"Рапидо\". С евентуалната покупка на 100% от \"Рапидо\" \"Спиди\" очаква да засили позициите си в предоставянето на услуги на онлайн търговци, съобщава  \"Капитал\" . За планираната сделка се разбра преди около месец от съобщение на \"Спиди\" до Българската фондова борса, където се търгуват акциите й. Очакването на купувача е сделката да е на стойност между 6 и 12 млн. евро и ще бъде изплащана в продължение на 30 месеца. Причината за широкия диапазон е, че точната сума ще зависи от финансовите резултати на \"Рапидо\". За 2017 г. компанията отчита 18.2 млн. лв. общи приходи, като резултатът се увеличава с 35% на годишна база, а нетната печалбата пораства повече от два пъти до 801 хил. лв.  През март регистрираната в Лихтенщайн Venax Establishment, която държеше 78% от компанията, е продала дела си на единия от управителите - Васил Атанасов, за сумата от 360 хил. лв., с което неговото участие е станало 80%. Останалите 20% си поделят другият управител - Радослав Крумов, и свързаната с него \"Икар 96\". \"Спиди\" е една от най-големите куриерски компании в страната. Неин мажоритарен собственик с 66.42% е \"Спиди груп\", в която основен акционер е Валери Мектупчиян.", "date": "2018.06.25", "title": "\"Спиди\" е на път да придобие \"Рапидо\""}
{"url": "https://www.dnevnik.bg/bulgaria/2018/06/25/3205822_suprugata_na_tomislav_donchev_poiska_helzinkskiiat/", "text": "Съпругата на вицепремиера Томислав Дончев Светлана отново използва профила си във \"Фейсбук\", за да изрази мнението си за новина, свързана с представители на ромския етнос. Този път тя реагира на информацията за напрежение между полицаи и жители на Ботевград от ромски произход, което в крайна сметка завърши с изпочупени патрулки. За случая се разбра вчера. Когато полицаите отишли на място по сигнал за висока музика, се оказало, че се е събрала група роми, които са започнали да хвърлят камъни и дървета по служебните автомобили. Хулиганските действия са били озаптени, като са установени шестима души, които са били по-активни. Те са обявени за издирване. Няма пострадали полицейски служители. В писмо до медиите вицепремиерът и министър на отбраната  Красимир Каракачанов разкритикува действията на ромите.  Той посочва \"маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона\". \"Предлагам Българският хелзинкски комитет да излезе с \"остра\" декларация в защита на правата на полицаите от Ботевград и да осъди посегателствата върху тях като представители на българския етнос. Равенство в правата и задълженията без значение на етноса, нали? Също така предлагам, всяка циганка от въпросния блок да се отрече от мъжа си, ако е хвърлял камъни и дърве по униформените лица\", написа Светлана Дончева в профила си във \"Фейсбук\" днес. Преди около половин месец  тя направи антиромско изказване отново чрез социалната мрежа.  Тогава тя написа \"Морковите за циганите са на свършване, време е за тоягата\", което предизвика остра полемика в социалната мрежа. Публикацията дори беше докладвана от потребители и изтрита, но дискусиите не спряха. Във вчерашното си послание до медиите Каракачанов припомня тази публикация на Дончева и уточнява, че напълно я подкрепя в думите ѝ. \"Разните либерални НПО-та и техните клакьори шумно заклеймиха мнението на съпругата на моя колега – вицепремиера Томислав Дончев, че са свършили морковите и идва ред на тоягата. Е, господа, дами и там трети такива, каквито се самоопределяте – какво мислите сега? Дошло ли е времето на тоягата или вие ще си браните подопечния криминален цигански контингент с цената на още невинни човешки животи, само и само да си прибирате лептата по зададената поръчка\", се казва в позицията на Каракачанов.", "date": "2018.06.25", "title": "Съпругата на Томислав Дончев поиска хелзинкският комитет да защити полицаите от български етнос"}
{"url": "https://www.dnevnik.bg/sviat/2018/06/25/3205811_nato_shte_pokani_makedoniia_prez_juli_no_shte_ia/", "text": "Македония може да получи покана за  членство в НАТО , но да се присъедини към организацията едва след като договорът бъде финализиран, а това означава \"цялостна ратификация, референдум и положително гласуване\". Това каза генералният секретар на алианса Йенс Столтенберг, цитиран от  агенция МИА  и  македонския сайт \"Нова тв\" . Той каза, че очаква да има съгласие между лидерите на страните членки и е \"оптимист\", че това ще се случи и ще има възможност за покана. Присъединяването обаче ще изисква да се финализира договорът, който Македония подписа с Гърция по-рано този месец и с който приема да се  преименува на Северна Македония , за да сложи край на десетилетен спор. Депутатите в Скопие  ратифицираха договора , но президентът Геоге Иванов отхвърля възможността да го подпише. В резултат управляващите в Македония търсят начин да го отстранят или да го заставят да подпише, а междувременно  организират референдум , който трябва да се проведе през есента. Македония обаче трудно ще може да се присъедини, ако резултатът от договора е \"не\". За това призовава македонската опозиция, която (заедно с президента Иванов) смята, че договорът е \"унизителен\" и \"капитулация\" на македонската идентичност. \"Поканата от ЕС все още е проблемна\" Поканата за НАТО ще е възможна, след като Гърция оттегли ветото си за присъединяване на Македония в алианса - нещо, което Атина обещава да направи тази седмица. Според гръцки дипломатически източници на сайта МКД поканата за членство в НАТО на срещата на върха на алианса в юли е реалистичен сценарий, но това не се отнася за поканата за преговори с Европейския съюз, която \"все още\" е проблемна. Причината е, че много страни членки още не са готови да вземат това решение, макар това да се отнася в по-голяма степен за преговорите с Албания, отколкото за тези с Македония. Македонски медии писаха миналата седмица, че за момента Франция е най-големият противни на поканата за Скопие и че премиерът Зоран Заев работи, за да \"смекчи\" позицията ѝ.", "date": "2018.06.25", "title": "НАТО ще покани Македония през юли, но ще я приеме само при \"да\" на референдума за името"}
{"url": "https://www.dnevnik.bg/sport/2018/06/25/3205930_ispaniia_specheli_grupa_v_s_pomoshtta_na_iran_i/", "text": "Развръзката в група В на световното първенство се реши след драматични последни минути в мачовете Испания - Мароко и Португалия - Иран. Световните шампионите от 2010 г. оглавиха групата след равенство 2:2 с мароканците, което стана факт в добавеното време след намеса на технологията за видеоповторения. Резервата Яго Аспас се разписа, макар че трябваше да чака известно време докато голът му бъде признат. В другия двубой две минути преди края Португалия се виждаше като победител в групата при 1:0 срещу Иран. И там видеоповторенията се намесиха и дадоха дузпа за персийците, която беше вкарана за 1:1. Преди това Португалия можеше да спечели, след като при 1:0 Кристиано Роналдо пропусна дузпа в началото на втората част. Вместо това носителят на \"Златната топка\" и съотборниците му трябваше да се борят да не допуснат нов гол. В крайна сметка с равни точки, но с повече вкарани голове, Испания спечели групата. Първото място в групата носи на Испания и по-добра позиция на осминафиналите, където тимът ще срещне Русия. Освен това световните шампиони от 2010 г. евентуално ще се разминат с тежкия поток, в който могат да се окажат Франция, Германия и Бразилия. Португалия пък ще срещне Уругвай, който  премина груповата фаза без да допусне гол . Двата двубоя от група В бяха много нервни, на моменти изпълнени с груби влизания. Драма до последните минути Мачовете в Саранск и Калининград се развиха драматично, но сочените за фаворити разочароваха с играта си. Португалците имаха предимство преди почивката срещу Иран, но опитният Карлош Кейрош, който преди време водеше португалците беше подредил иранските играчи по прекрасен начин и те не оставиха никакви празни пространства за Роналдо и съотборниците му. Няколко пъти Португалия стигна до корнери, но защитата на Иран се справяше с високите центрирания. След това Роналдо опита късмета си от пряк свободен удар, но и той срещна стената. Едва след 25-ата минута азиатците излязоха от собствената си половина и бързо стигнаха до няколко положения в наказателното поле на Португалия. Пробиви по крилото внесоха смут в португалската защита, след които се видя, че европейските шампиони не са толкова уверени. Всичко отиваше към нулево равенство на почивката, когато магическо изпълнение на Рикардо Куарешма изведе португалците напред. Крилото направи двойно подаване с Адриен Силва отдясно, влезе навътре и с удар с външен фалц прехвърли иранския вратар – 1:0. Втората част започна с още повече нерви на терена, основно предизвикани заради иранските футболисти. Те продължиха да влизат много остро при всяко единоборство, а в 52-ата минута Роналдо беше повален от Езатолахи в наказателното поле. Първоначално Енрике Касерес подмина положението, но след това получи препоръка от видеореферите да прегледа повторение. Парагваецът използва системата VAR и прецени, че нарушение срещу капитана на Португалия има. Изстрелът на Роналдо обаче не беше добре насочен и Алиреза Бейранванд спаси. Отсъдената дузпа пък беше 19-а от началото на турнира и по този начин Русия 2018 постави рекорд по 11-метрови удари от всички досегашни световни финали в историята. До края на мача португалците чакаха времето да изтече, но това можеше да им изиграе лоша шега. Още повече, че съдията Касерес трябваше да преглежда удар без топка на Роналдо срещу ирански защитник. Парагваецът обаче показа само жълт картон на носителя на \"Златната топка\". Драмата стана пълна, след като в добавеното време Седрик Соареш игра с ръка в наказателното поле. Съдията прибегна до технологиите за трети път и отсъди дузпа за Иран, която Ансафирард реализира – 1:1. Само секунди по-късно Иран пропусна отличен шанс дори да стигне до победата и да изхвърли португалците от турнира. В Калининград Испания изигра първо полувреме, в което имаше инициативата, но не стигаше до толкова чисти положения пред вратата на Мароко. Селекционерът Фернандо Йеро заложи на всичките си титуляри, а единствената промяна беше Тиаго Алкантара вместо Коке. Иберийците действаха мудно и без изненада, разчитаха на продължителни атаки, а ниското темпо беше изцяло по вкуса на африканците. В 14-ата минута Иниеста и Серхио Рамос допуснаха рядко срещана грешка, след като не се разбраха кой да отиграе топката. Бутаиб им я отркадна в центъра, напредна и прокара топката под плонжа на Давид де Хеа с удар по тревата. Мароканският тим обаче много бързо даде инициативата отново на съперника си, а испанците мигновено вдигнаха скоростта. Само пет минути след попадението на африканците, Иниеста поправи грешката си. Тройна комбинация на висока скорост между Иниеста, Иско и Диего Коста доведе до гол за Испания. Ветеранът нахлу на скорост до крайната линия и върна за Иско, който с плътен удар изравни. До края на първата част изненадващо Мароко имаше нови шансове да стигне до гол. В 25-ата минута автотър на първото попадение Халид Бутаиб отново излезе на добра позиция, но този път Де Хеа се справи и спаси. В следващите минути продължи да се играе пред мароканската врата, но последните пас на испанците убягваше. Африканците вдигнаха и агресията, което доведе до рекордните за първо полувреме четири жълти картона. През втората част продължи да бъде много интересно, като неочаквано Де Хеа имаше много работа. Испанската защита допускаше много грешки и често нападатели в бяло се оказваха на добри позиции. Все пак в 60-ата минута \"Фурия роха\" беше близо до второ попадение, но удар на Иско беше избит от голлинията. Секунди по-късно след корнер и Пике стреля с глава на сантиметри от целта. Вялата игра на световните шампиони от 2010 г. продължи и дори промените на Йеро не доведоха до активизиране. Той включи някои от по-младите си футболисти, но Мароко продължи да бъде по-настоятелния тим. Изненадата стана факт в 81-ата минута, когато резервата Ел Несири се разписа след удр с глава. Той надскочи Серхио Рамос и засече центриране от корнер на Фадж, за да изведе мароканците напред. След много нерви и драматични моменти все пак Испания стигна до изравнителен гол, който ги прати на първо място в групата. Яго Аспас реализира след пас на Карвахал, но трябваше да чака преди голът да бъде признат. Съдията Рашван Ирматов дълго гледаше положението преди да зачете гола.", "date": "2018.06.25", "title": "Испания спечели група В с помощта на Иран и видеоповторенията"}
{"url": "https://www.dnevnik.bg/sviat/2018/06/25/3205947_princ_uiliam_stana_purviiat_chlen_na_britanskata/", "text": "Принц Уилям стана днес първият член на британското кралско семейство, който прави официална посещение в Израел и в палестинските територии, предаде \"Франс прес\". Той пристигна на летище \"Бен Гурион\" близо до Тел Авив със самолет на Кралските ВВС. След това принцът замина за Ерусалим, започвайки четиридневно посещение, което включва и пътуване до палестинските територии. 36-годишният принц Уилям е втори в реда на наследяване на британския престол. Той пристигна в Израел без съпругата си Кейт, която роди третото им дете преди два месеца. Визитата на принца идва в деликатен момент. Решението на президента Доналд Тръмп да признае Ерусалим за столица на Израел се прие много остро от палестинците, а откриването на посолството на САЩ в този град през май съвпадна с кръвопролития в ивицата Газа. \"Знаем, че някои политически въпроси са трудни, но това не е политическо посещение\", заяви британският консул в Ерусалим Филип Хол. Канцеларията на принц Уилям настоява, че обиколката му в Йордания, Израел и палестинските територии няма да съдържа политическо послание, а цели срещи с жителите им, с младежта им, с културата им и силата им за иновации. В четвъртък в Ерусалим принцът също така ще се поклони на гроба на прабаба си принцеса Алис. В Ерусалим принц Уилям ще отседне в хотел \"Кинг Дейвид\", бившата централа на британската администрация на Палестина преди създаването на Израел през 1948 г. Утре той ще положи цветя в мемориала на Холокоста Яд Вашем и ще се срещне поотделно с премиера Бенямин Нетаняху и президента Реувен Ривлин. В сряда принц Уилям ще бъде приет от палестинския президент Махмуд Абас в Рамала на Западния бряг. Там той ще посети и бежанци и млади палестинци. В четвъртък принцът ще отпътува от Ерусалим. И други членове на британското кралско семейство като братовчедите на кралицата, херцозите на Глостър или Кент, са правили официални посещения в Израел. Никой от тях обаче не е бил толкова издигнат в реда на наследяване на престола, колкото принц Уилям и никой от тях не е посещавал палестинските територии на официална визита.", "date": "2018.06.25", "title": "Принц Уилям е първият член на британското кралско семейство с официална визита в Израел"}
