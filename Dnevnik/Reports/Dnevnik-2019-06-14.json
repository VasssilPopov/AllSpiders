{"url": "https://www.dnevnik.bg/sport/2019/06/14/3925671_voleibolistite_izmuknaha_izstradana_pobeda_nad/", "text": "Българският национален отбор по волейбол започна с победа домакинския минитурнир в Лигата на нациите, след като надви много трудно Австралия с 3:2 (20:25, 29:27, 22:25, 25:21, 15:13) в зала \"Конгресна\" във Варна. Състезателите на Силвано Пранди взеха третия си успех в Лигата на нациите, като двубоят беше от голяма важност. България се нуждаеше от задължителен успех над Австралия, тъй като спори с тима за оставане в турнира и през следващия сезон. Българският тим беше подсилен от завръщането на Цветан Соколов и Теодор Тодоров, които се включиха играха на висота. Най-резултатен беше Тодор Скримов с 22 точки, а Соколов добави 18. Центровете Алекс Грозданов и Тодоров се отчетоха с 11 и 10 точки. Следващият мач за българите е в събота срещу Япония. Двубоят започна много трудно за българските волейболисти, които бяха много колебливи в посрещането. Началният удар също не вървеше, което се оказа решаващо в първата част. Австралия успя да поведе с пет точки и запази предимството си до края на гейма. Много колеблив беше и либерото Владислав Иванов. Гостите взеха първата част с 25:20 след нови грешки на българите и след само 26 минути игра поведоха в резултата. Загубеният първи гейм се отрази на българите и те дълго време не успяха да се възстановят. Във втората част Австралия продължи да води и едва в края на гейма имаше обрат. Той дойде след влизането на Тодор Скримов, който замени Николай Пенчев, за да изпълни начален удар. Посрещачът затрудни съперника с добра серия и дори се стигна до геймбол за България. След размяна на точки и няколко промени във водачеството все пак състезателите на Силвано Пранди измъкнаха гейма с 29:27. В третия гейм интригата не липсваше, но грешките на българите бяха повече от добрите отигравания. След 30 минути австралийците взеха гейма с 25:22 и отново поведоха. От много тежка ситуация България все пак се върна, за да доведе мача до 2:2 и решителен тайбрек. Българските волейболисти взеха четвъртата част с 25:21, а в тайбрека също започнаха добре. Съставът обаче не успя да запази психологическото предимство, което си спечели. Няколко грешки при мрежата и несигурна игра в защита дадоха голямо предимство на Австралия, като гостите бяха по-близо до победата. Те бяха на път да поведат с 13:9, но обжалване на Пранди доведе до точка за България. Това разколеба австралийците и до края на двубоя те дори не записаха точка, срещу пет безответни за България, довели и до победа.", "date": "2019.06.14", "title": "Волейболистите измъкнаха изстрадана победа над Австралия във Варна"}
{"url": "https://www.dnevnik.bg/bulgaria/2019/06/14/3925601_deset_dushi_sa_obvineni_za_nezakonno_proizvodstvo_i/", "text": "Специализираната прокуратура повдигна обвинения на 10 души за участие в организирана престъпна група, която държала, разпространявала и произвеждала акцизни стоки без бандерол. Групата е била разбита на 12 юни при операция на ГДБОП и Специализираната прокуратура в София, Благоевград, Русе и Сливен. Според събраните до момента доказателства групата е действала от началото на 2017 г., съобщиха от прокуратурата. Участниците са се занимавали с нелегално производство на тютюн за пушене и разпространението му до крайни клиенти в цялата страна. За целта е имало организация в три нелегални цеха с машини и съоръжения за обработка - омекотяване и ароматизиране на тютюна, както и за нарязването и опаковането му. Там е бил произвеждан средно по 1 тон тютюн за пушене седмично. Част от обвинените са задържани в момент на производство на нелегалната стока. Готовата продукция е била разпространявана в разфасовки по 1 кг в пластмасови прозрачни кофички с надписи на известни марки тютюневи изделия - \"Давидоф\", \"Карелия\", Марлборо\" и \"Кемъл\". По време на операцията са претърсени десетки адреси и автомобили. Иззети са над 360 кг готов тютюн за пушене, както и малко количество наркотични вещества. С прокурорски постановления на 7 от обвинените е наложено задържане до 72 часа. Днес Специализираната прокуратура е внесла искане за налагане на най-тежката мярка за неотклонение \"задържане под стража\" за всеки от тях.", "date": "2019.06.14", "title": "Десет души са обвинени за незаконно производство и продажба на \"марков\" тютюн"}
{"url": "https://www.dnevnik.bg/gradska_sreda/2019/06/14/3925564_remontut_na_ulivan_vazov_navurshva_edna_godina_i/", "text": "Не зная кога точно ще свърши ремонтът на ул. \"Иван Вазов\", заяви зам.-кметът по транспорта Дончо Барбалов. \"В момента екип на ЧЕЗ подменя 10-киловолтов кабел, който се оказа старо съоръжение\", обясни той причината за поредното копаене на централната улица. Само след 4 дни, на 18 юни, ремонтът на ул. \"Иван Вазов\" ще навърши една година, откакто е започнал. Първата копка беше на \"Софийска вода\", която започна подмяна на стар водопровод и канализация от 1935 г. Обещанието беше всичко да приключи до края на декември 2018 г. В края на ноември обаче обектът бе зазимен, заради \"лоши климатични условия\". Като друга причина за забавянето \"Софийска вода\" изтъкна пропадане на асфалта на кръстовището с ул. \"Цар Шишман\". Междувременно през миналата есен минаха две обществени обсъждания на проекта за основно обновяване на улицата. То започна, след като беше зарит подмененият водопровод. В края на май отчасти стана готов участъкът от ул. \"Иван Вазов\" между бул. \"В. Левски\" и \"Цар Шишман\" – с нова настилка на тротоарите и паваж на платното. Останалата по-голяма част - до ул. \"Раковски\", продължава да е разкопана. На 15 май главният архитект на София Здравко Здравков обяви пред БНТ, че ремонтът на улицата ще се забави, този път заради \"Топлофикация-София\". Дружеството при обсъжданията на проекта за ремонт на \"Ив. Вазов\" не предупредило, че в близост се налага да смени по спешност магистрален топлопровод. \"Софийска вода\" и ЧЕЗ казаха какво има да правят като ремонти още при обсъжданията, но \"Топлофикация-София\" тогава не обяви нищо\", упрекна я главният архитект. Сега, близо месец след изказването на главния архитект, се оказва, че \"похвалената\" ЧЕЗ на свой ред се захвана да копае по ул.\"Иван Вазов\" - този път заради неотложна смяна на подземен електрически кабел. \"В процеса на ремонта на ул. \"Иван Вазов\" работниците откриха, че има 10-киловолтово старо съоръжение под единия тротоар. ЧЕЗ поискаха да го подменят и ние трябва да им дадем тази възможност, защото кабелът не отговаря на съвременните технически условия – нито като конструкция, нито като местоположение\", обясни зам.-кметът по транспорта Дончо Барбалов. По тази причина той не се ангажира с прогноза кога ще бъде готова тази централна улица.", "date": "2019.06.14", "title": "Ремонтът на ул.\"Иван Вазов\" навършва една година и краят не се вижда"}
{"url": "https://www.dnevnik.bg/sport/2019/06/14/3924796_ot_terena_do_harvard_-_kak_oliver_kan_se_gotvi_za/", "text": "За да си футболен ръководител, не е нужно само да си играл голям футбол. Оливер Кан върви смело в развитието си след края на кариерата си. Легендарният вратар на \"Байерн\" (Мюнхен), заслужил си прякора Титана, не разчита само на своите 632 мача и 22 трофея с клуба, за да започне работа при баварците. Кан учи усилено, за да може от началото на 2020 г. да стане член на борда на директорите. Според медиите в Германия Кан вече е избран за пълноправен член на борда и ще встъпи в длъжност от 1 януари 2020 г., като остава да се уточни неговата функция в клуба. Легендарният вратар обаче е разглеждан като възможен наследник на дългогодишния изпълнителен директор на баварците Карл-Хайнц Румениге. Последният подписа удължаване на договора си до декември 2021 г., като ще има близо две години, за да подготви Кан за директорското кресло. Пътят на Кан до пост в \"Байерн\" обаче е никак лесен и кратък въпреки неговата история с клуба. След края на своята кариера през 2008 г. вратарят дълго време участваше в телевизионни програми. Той имаше свое риалити шоу за търсене на талантливи вратари, но по-късно реши да се отдаде на обучението си. Резултатът е диплома по икономика, след която Кан се насочи към специализиран курс по бизнес мениджмънт. Допълнителната специализация на вратаря беше спортен мениджмънт, за да може има по-широк спектър от умения в търсене на работа. През 2016 г., когато дори не беше сред обсъжданите имена за евентуален пост в \"Байерн\", Кан основа и своя компания, наречена Goalplay, с която обучава вратари онлайн. Сега последното стъпало в усъвършенстването на вратаря, преди да започне да работи в \"Байерн\", е Харвард. Престижният американски университет има специален курс за елитни спортисти и Кан е поредният, който го завършва. В един клас със звезди от НБА Последният клас на Бизнес училището на Харвард събра вратаря заедно с шампион в НБА, австралийска легенда, носителка на \"Грами\" и холивудски актьори. От учебното заведение се похвалиха с последните си ученици. Освен Кан там учат звездите от НБА Кевин Лав (\"Кливланд кавалиърс\"), Люк Мба а Муте (\"Ел Ей клипърс\") и Джулиъс Рандъл (\"Ню Орлиънс пеликанс\"), както и австралийската футболна легенда Тийм Кейхил. \"Знам, че няма да играя баскетбол вечно, затова използвах ситуацията, че не играя в плейофите, за да обърна внимание на моето образование. Когато преследваш кариера на елитен спортист, трябва да правиш жертви и образованието е една от тях, но сега мисля, че ще имам време за него\", обяснява Лав за избора да отиде в Харвард. Съученици със спортните звезди са певицата Сиара, телевизионният актьор Ерик Олсен и двойката Чип и Джоана Гейнс, които имат собствено предаване. Курсът, в който участват, се казва \"Бизнес, медии и спорт\" и се предлага само в Бизнес училището на Харвард. Обучението е само четири дни и струва 10 хиляди долара, като се предлага за известни личности, но им носи престижна диплома от американския университет и много предимство при намирането на работа.", "date": "2019.06.14", "title": "От терена до Харвард - как Оливер Кан се готви за директорски пост в \"Байерн\""}
{"url": "https://www.dnevnik.bg/sviat/2019/06/14/3925358_glava_na_vulk_otkrita_v_sibir_e_na_40_hil_godini_video/", "text": "Вълча глава със запазени в голяма степен зъби, козина и тъкан на животно отпреди около 40 хил. години е открита в Сибир, предаде в. \"Гардиън\". Главата, намерена още миналата година от жител на региона Якутия (най-големия в страната) в източна Русия, е предадена на местната академия на науките. С помощта на колеги от Япония и Швеция учените са определили възрастта му на около 40 хил. години. Животното е било по-голямо от съвременния вълк, смятат учените. Предстои главата да бъде обработена с техника, заменяща водата и мазнините с материал, който ще съхрани тъканта за научни цели.", "date": "2019.06.14", "title": "Глава на вълк, открита в Сибир, е на 40 хил. години (видео)"}
{"url": "https://www.dnevnik.bg/sviat/2019/06/14/3925615_albanskiiat_parlament_povtorno_nasrochi_za_30_juni/", "text": "Албанският парламент обяви за невалиден указа, с който президентът Илир Мета отмени изборите за местна власт на 30 юни, предаде \"Болкан инсайт\". Напрежението между Мета и някогашния му съюзник, премиера Еди Рама (чиято партия доминира в законодателния орган) се задълбочава с това решение. Мета  отмени изборите на фона на нестихващи протести  срещу Рама и социалистите, често завършващи с насилие. От 110 депутати, присъстващи в пленарната зала, 100 подкрепиха решението на парламента. С резолюцията те призоваха публичните институции да продължат работа, за да създадат възможност изборите да се състоят по план. Според парламента указът за отмяна на изборите е \"абсолютно невалиден\", тъй като нарушава компетенциите на държавния глава. По-рано Рама обяви, че изборите ще се състоят на 30 юни независимо от думите на Мета и че ще иска отстраняването му (то е възможно, ако се докаже, е държавният глава е нарушил \"сериозно\" конституцията, с две трети мнозинство или 94 депутати). Според \"Болкан инсайт\" фактът, че резолюцията за изборите е получила 100 гласа, е тест за силата на управляващите. Позицията на самия Мета е друга - той  цитира основния закон , според който правомощието да насрочва дати за местни и национални избори, както и за референдуми, е изцяло на парламента. Избори с една партия Председателят на Европейската комисия също обяви, че  отлагането на вота ще затрудни  интеграцията на Албания в Европейския съюз. Спорът предхожда решение на Европейския съвет дали Албания и Северна Македония да получат дата за преговори с блока. Опозицията  бойкотира работата на парламента от февруари  - повечето нейни представители се отказаха от мандатите си, макар депутати от собствените им партии да запълниха много от местата в парламента. Основната опозиционна Демократическа партия и други депутати същевременно отказват да участват в местните избори в повечето от 61 общини в страната. Това означава, че социалистите няма да имат конкуренция в онези общини, където няма дори независими кандидати и номинирани от малки партии. Междувременно прокуратурата обмисля да повдигне обвинение на лидера на Демократическата партия Лулзим Баша, получил призовка за понеделник, за да отговаря на въпроси, свързани с плащания за 825 хил. долара през ноември 2017 г. (месеци след парламентарните избори), направени за американска лобистка фирма, но в по-голямата си част недекларирани в Албания. Баша обяви, че това решение показва прокуратурата като \"оръжие на правителството\". Според албански медии това е безнаказана практика на повечето албански партии.", "date": "2019.06.14", "title": "Албанският парламент повторно насрочи за 30 юни изборите, които президентът отмени"}
{"url": "https://www.dnevnik.bg/razvlechenie/2019/06/14/3925554_festivalut_magiiata_na_iztoka_shte_prenese_aziatskata/", "text": "Третото издание на фестивала на азиатска култура \"Магията на Изтока\" ще се проведе утре в Борисова градина. От 10.00 до 20.00 часа на Лятната сцена и пространството около нея всички желаещи ще могат да видят театрални, музикални и танцови изпълнения, бойни демонстрации, както и да се запознаят с кулинарните традиции на Изтока, съобщават организаторите. За първи път българската публика ще има възможността да наблюдава индийския танц \"катакали\". Сред акцентите в програмата на фестивала са модно ревю от Виетнам, фолклорни перкусии от Корея, бойни демонстрации по кендо, айкидо, таекуондо и \"тайландският бокс\" муай тай. А пакистанско арт дуо ще изрисува автобус от обществения транспорт в София в традиционния уличен стил Art Truck. За почитателите на кулинарните изкушения са подготвени лакомства като традиционен печен хляб от Ирак, улична храна от Япония, корейски специалитети, индонезийски нудъли, тайландски сладки, суши, индийска веганска храна и палестински хляб. Най-малките посетители на фестивала ще могат да участват в работилници по традиционно индонезийско рисуване с восък върху плат, изработка на бижута, направата на картички и книгоразделители по японката техника \"кири-е\". Други интересни предложения са уроци по калиграфия, традиционни корейски игри и индонезийски танци. Водещи на събитието са радиоводещата Ива Дойчинова, музикантът Пейо Филипов и актьорът Владимир Зомбори. Тази година фестивалът \"Магията на Изтока\" се включва в каузата в подкрепа на деца и семейства в риск от раздяла на фондация  \"За нашите деца\"  чрез благотворителна акция. Колко са средставата, събрани от нея, ще бъде обявено в 19.00 часа. Повече информация за програмата може да бъде намерена на  страницата на фестивала във \"Фейсбук\".  Събитието е с вход свободен.", "date": "2019.06.14", "title": "Фестивалът \"Магията на Изтока\" ще пренесе азиатската култура в Борисова градина утре"}
{"url": "https://www.dnevnik.bg/sviat/2019/06/14/3925587_rusiia_i_es_shte_rabotiat_za_prehod_kum_razplashtane_v/", "text": "Москва и Брюксел ще създадат работна група, с която да работи за преход към разплащания в евро и рубли. Това съобщава деловото издание РБК, като цитира Андрей Лавров, прессекретаря на финансовия министър и първия вицепремиер Антон Силуанов. Договорката между Силуанов и вицепрезидента на Европейската комисия за енергийния съюз Марош Шефчович цели да се понижи рискът за европейския и руския бизнес. Тя се отнася и за търговията с енергийни ресурси. \"Страните отбелязаха, че разширяването на използването на националните валути е взаимноизгодно, тъй като снижава риска за предприемачи в Русия и Европейския съюз\", обяснява Лавров. Според него на срещата на Шефчович и Силуанов е обсъден и въпросът за участие на европейския бизнес в руски национални проекти, в каквито руският министър не вижда препятствие да участват и чужди компании, пише РБК. Данни на централната банка на Русия сочат, че в момента в 8.3% от разплащанията при износ на руски стоки и услуги в евросъюза се използват рубли. В над 54% от случаите валутата е долар, в 34.3 на сто - евро. \"Доминацията на долара е свързана основно с това, че Русия изнася основно нефт и газ, а тези доставки исторически се котират в долари\", пише РБК. При вноса на стоки и услуги в Русия от ЕС руските компании вече плащат рубли и евро в степен, че общият им дял надхвърля този на долара (съответно 28.4 и 48.5 на сто при едва 22% с долари). Еврокомисията за пръв път представи \"пътна карта\" за отказ от долара в търговските разплащания и финансовата сфера през декември 2018 г., но тя бе основно за енергетиката. Русия говори за  \"дедоларизация\"  от началото на лятото на фона на  срив на курса на рублата , която освен на цените на петрола реагира и на очакването на нови санкции срещу страната. ", "date": "2019.06.14", "title": "Русия и ЕС ще работят за преход към разплащане в рубли и евро"}
{"url": "https://www.dnevnik.bg/sviat/2019/06/14/3925363_ispaniia_se_stremi_da_sujivi_zapadashtite_si/", "text": "Когато преди почти три години замърсяването на въздуха в Китай причини сериозно заболяване на сина му, Мигел Утхе разбра, че трябва да отведе семейството си възможно по-далече от града. Бившият готвач се върна със семейството си в родната Испания и се премести в планините на Каталуния, в североизточната част на страната. Там купи къща, в едно от стотиците испански \"призрачни села\", както ги наричат местните, отдалечено и почти празно селище, където четиричленното семейство е почти половината от общото население. \"Трябваше бързо да се върнем от Китай и това беше най-доброто място, което намерих, с чист въздух\", каза Утхе в телефонен разговор с журналист от Фондация Томсън \"Ройтерс\". Той и съпругата му сега имат бизнес със занаятчийски текстил, отглеждат плодове в овощната си градина и имат достъп до \"изключителни медицински професионалисти\" за сина си, каза той. \"Провинциалният живот тук е много хубав\", допълни Утхе. За някои хора \"призрачните села\", пръснати из цяла Северна Испания - резултат от започнала преди повече от половин век икономическа миграция от провинцията към града, предлагат нови възможности и евтини имоти. Но за мнозина местни и за експертите по развитието тези селища, където цял квартал от къщи може да бъде купен за по-малко от 100 хил. евро (113 000 долара), са знак за неконтролируем демографски упадък и погрешна икономическа политика. \"В Испания в момента се води голяма дискусия за обезлюдяването на провинцията\", каза Пол Сото, старши политически експерт в базираната в Брюксел Европейска мрежа за развитие на селските райони (ENRD), която е финансирана от Европейската комисия. Според Сото процесът е започнал през 60-те и 70-те години, когато механизацията е направила много селскостопански работници излишни и хората масово са се преместили в градовете в търсене на работа. Оттогава много селски райони полагат големи усилия да се възстановят, проблем, който отчасти се дължи \"на цялостния модел на икономическо развитие на страната\", добави той. При положение, че испанската икономика се върти около развитието на туризма и строителството по бреговата ивица, централната част на страната бива пренебрегвана, предупреди той. Липса на възможности Според Елвира Рафиан, основател на барселонската компания за недвижими имоти \"Алдеас абандонадас\" (\"Изоставени селища\"), има близо 1500 изоставени села в цялата страна, повечето от тях - в северните провинции като Галисия и Астурия. Компанията й продава по три или четири селца или големи имоти на село на година - двойно повече, отколкото преди едно десетилетие, каза тя. Но клиентите й все още са малко, защото младите продължават да бягат от икономическата стагнация на провинцията, търсейки по-добри перспективи в градовете. Въпреки че 85 процента от територията на Испания са селски райони, в тях живее само 20 процента от населението, показва неотдавнашен доклад на Европейската асоциация за информация за местното развитие (AEIDL) организация с нестопанска цел, базирана в Брюксел. Европейският съюз счита района за \"рядко населен\" и следователно в риск от обезлюдяване, когато когато има по-малко от осем жители на квадратен километър. Когато населението в даден район намалее драстично, останалите жители могат да се изправят пред \"липса на икономическа динамика и ограничен достъп до услуги и инфраструктура\", въпрос, който днес е достигнал \"критичната си точка\", предупреждава докладът на асоциацията. \"Липсва визия за потенциала, който имат селските райони в днешния свят\", казва Сото от ENRD. Той отбелязва, че испанските \"изоставени села\" могат да бъдат използвани за развиване на големи проекти, като производствени обекти или предприятия за 3D-принтиране, на по-ниска цена, отколкото това би могло да се направи в градовете. \"Пространства на възможности\" Някои в испанското правителство смятат, че обръщането на тенденцията към обезлюдяване, е приоритет за страната, където официалните данни от преброяване на населението показват, че през 2017 г. смъртността е надвишила раждаемостта с най-голямо темпо, откакто от 1941 г. се води статистика. Обезлюдяването е \"един от най-сложните демографски и териториални процеси, засягащи Испания, и изисква по-решителни действия\", каза Игнасио Молина де ла Торе, директор на правителствената Комисия по демографските въпроси. Правителството осъзнава необходимостта от превръщането на селските райони в \"пространства на възможностите\", които се възползват от местните ресурси, написа Де ла Торе в имейл. За да се направи това е необходимо да се подобри дигиталната свързаност, да се преустроят индустриалните зони и да се населят отново жилищните райони, освен всичко останало, подчерта той. Правителството планира също да създаде служби срещу обезлюдяването в районите, където се \"изискват спешни мерки заради икономическата и социална уязвимост\", допълни Де ла Торе. Усилия за съживяване Безпокойството от обезлюдяването на селските райони на Испания роди няколко инициативи в опит да се върнат хората в провинцията. Проектът \"Живите села\" предлага безплатна информация и насоки за всеки, решил да се премести в провинцията, включително помощ при намирането на жилище, работа и социални контакти. Тригодишният пробен етап на проекта, започнал през 2016 г. в засушливата североизточна провинция Арагон, ще приключи тази година. Досега близо 25 семейства са се възползвали от проекта, за да се пренесат да живеят на село - най-вече от испански градове, но също и от Франция и Латинска Америка, каза Патрисия Санчон, мениджър на организацията с нестопанска цел CEDER Somontano, която ръководи проекта \"Живите села\". Подобна инициатива - \"Нови пътища\", осъществявана от фондация \"Сепаим\", настанява семейства на африкански мигранти в изоставените испански населени места. Проектът помага на родителите да си намерят нова работа като пастири или общи работници, дава им шанс да станат, това което сайтът на фондацията нарича \"фактори за съживяване и развитие на селските общности\". Празни и порутени Пабло Нуньо е искал да има собствен принос за съживяване на провинцията, когато преди почти 20 години купил голяма фермерска къща от 12-ти век в малко селце северно от Барселона. Планът му бил да превърне къщата в Молинс де Реи в хотел и да привлече посетители и бизнесмени обратно в района, но в крайна сметка желанието му не се сбъднало заради строгите правила за този вид сгради. Преди две години 78-годишният предприемач Нуньо продал къщата на френско семейство. Но днес тя е празна и порутена, а около нея са останали само две или три по-малки къщи и средновековна църква. Нуньо съжалява за обезлюдяването на селските райони, на което е станал свидетел, включително на селото, където е израснал, на няколкостотин километра от селския имот. Той си спомня, че повече от 600 души са живели в неговото село, когато е бил млад. Днес то има близо 100 жители. Неуспешният опит на Нуньо да вдъхне нов живот на една съвсем малка част от обезлюдената провинция на Испания го е натъжил и обезсърчил. \"Купих селската къща заради историята ѝ, като инвестиция и за развиване на бизнес\", каза той и добави: \"Но беше много трудно да го започна\". /БТА", "date": "2019.06.14", "title": "Испания се стреми да съживи западащите си \"призрачни села\""}
{"url": "https://www.dnevnik.bg/sviat/2019/06/14/3925628_moldova_-_evropeiskata_venecuela_obedinila_rusiia_i/", "text": "Русия отново е част от големите политически игри. За първи път след анексията на Крим и войната в източната част на Украйна, Москва зае единни позиции с ЕС и САЩ, за да освободи една малка страна - Република Молдова - от хватката на един твърде властен олигарх. Общият враг се казва Влад Плахотнюк - най-богатият човек в страната. Със своята т.нар. \"Демократическа партия\" той контролира политиката, икономиката и правосъдието. Дълго време партията му симулираше провеждането на проевропейски курс и същевременно осъществяваше мръсни сделки с Москва. Това продължи до момента, в който ЕС спря субсидиите и обвърза следващите плащания с провеждането на реформи. Същевременно и Русия прозря двойната игра на олигарха, а Вашингтон очевидно разбра, че не е заложил на правилния кон. Натиск от три страни: ЕС, САЩ, Русия  Няколко дни преди свалянето на Плахотнюк, високопоставени пратеници на Европейския съюз, Съединените щати и Русия пристигнаха в молдовската столица в опит да подтикнат два напълно противоположни политически лагера към сътрудничество. В крайна сметка проевропейският блок АКУМ (\"Сега\") и проруските социалисти около президента Игор Додон успяха в последния момент да се споразумеят за състава на коалиционно правителство, слагайки по този начин край на ерата Плахотнюк. А това, че олигархът, благодарение на контролирания от него Конституционен съд, отказа да признае новото правителство и дори президента, бивш негов съюзник, не е нищо повече от политическа козметика - демонстрация, с която цели да впечатли избирателите си и нищо повече. Притиснат до стената във външнополитически план, обезвластеният молдовски големец с руски и с румънски паспорт направи опит да изиграе последния си коз: контролираното от него старо правителство, което все още си мисли, че е на власт, реши със светкавична бързина насред вътрешнополитическата криза да премести посолството на Република Молдова в Израел от Тел Авив в Ерусалим. С тази крачка Плахотнюк очевидно цели да впечатли Доналд Тръмп. Но тя е твърде прозрачна, за да бъде убедителна. Ако молдовският експеримент се провали В коя посока обаче ще се развият нещата? Сега над този въпрос би трябвало да размишляват най-вече новата министър-председателка Майя Санду и нейният вицепремиер Андрей Нъстасе, двамата водещи политици от проевропейския блок АКУМ. Дошли на власт по благоволението на Додон, те трябва да действат бързо и решително, за да не се превърнат в играчка в ръцете на проруските социалисти. Принудително създаденият нов съюз трябва да се задържи само дотогава, докато президентът спре да възпрепятства реализацията на отлаганите в продължение на десетилетия реформи. Едва тогава ще се види колко сериозно се отнасят социалистите към новата коалиция. При това положение Европейският съюз ще трябва да размрази спрените финансови помощи, за да може ситуацията на хората в Молдова да се подобри осезаемо. А дали Москва гледа сериозно на сътрудничеството с ЕС и със САЩ? Тепърва ще разберем. Сега Молдова е нещо като тест - показателен и по отношение на по-сложни проекти. Но ако молдовският експеримент се провали, може да стане опасно. В такъв случай целият регион би могъл да заприлича на Венецуела.", "date": "2019.06.14", "title": "Молдова - \"европейската Венецуела\", обединила Русия и Запада"}
{"url": "https://www.dnevnik.bg/citat_na_deniia/2019/06/14/3925637_citat_na_denia_triabva_da_reshim_s_koe_da_se_spravim_-/", "text": "Трябва да решим с кое да се справим - с мониторинга или с корупцията. Българските политици политици се опитват да се справят с това, че проблемът е видим, а не с проблема. \" Това обяви в ефира на БНТ евродепутатът Радан Кънев в коментар на думите на правосъдния министър Данаил Кирилов през седмицата, че аĸo eвpoнaблюдeниeтo въpxy пpaвocъдиeтo и вътpeшния peд нe oтпaднe дo ĸpaя нa мaндaтa нa ĸoмиcиятa \"Юнĸep\",  щe пoдaдe ocтaвĸa  от министерския пост. Кънев напомни, че при този мониториг не става дума за покриването на технически критерии от страна на България, а за корупция. Партиите могат да преживеят с много малко пари, ако бъдат променени правилата за медийна политическа реклама и се постави таван или се въведе регресивна скала според броя получени гласове, коментира още Кънев. \"Свръхвисоките нива на субсидиите са несъстоятелни, след като в една предизборна кампания не могат да се похарчат повече от 2 млн. лв.\", допълни той. Посочи, че паралелите със САЩ и въвеждане на нулева субсидия са несъстоятелни и че навсякъде в Европа има държавно субсидиране на политическите партии.", "date": "2019.06.14", "title": "Цитат на деня: Трябва да решим с кое да се справим - с мониторинга или с корупцията"}
{"url": "https://www.dnevnik.bg/bulgaria/2019/06/14/3925639_kratki_novini_dete_e_raneno_sled_padane_na_vrata_vurhu/", "text": ". Край \"Долно езерово\" е установен разлив на бензин Разлив на петролни продукти край бургаския квартал \"Долно езерово\" е установен тази сутрин, съобщи Би Ти Ви. Според регионалното екооинспекция разливът е малък и е локализиран, но екип на телевизията е видял мъртви риби. Разливът е в канала, който опасва езерото Вая. Поставени са бонови заграждения и чували с гранули, които абсорбират нефтопродуктите. Врата в спортно училище падна върху дете Метална врата се стовари върху 5-годишно момче в Пазарджик в двора на спортното училище в града вчера вечерта, съобщава Би Ти Ви. Детето е настанено в болница със счупена ключица, съчетана гръдно-коремна травма и охлузвания по лицето. Става дума за висока метална врата, която ограничава достъпа до площадката. Въпреки това в момента на злополуката в района имало много деца с родителите си. \"Най-вероятно има външна намеса, не може ей така да падне от пантите. Трябва родителите и тези, които идват в нерегламентирано време, да понесат своята отговорност\", заяви директорът на училището Георги Георгиев.", "date": "2019.06.14", "title": "Кратки новини: Дете е ранено след падане на врата върху него в спортно училище"}
{"url": "https://www.dnevnik.bg/evropa/2019/06/14/3925407_dvijenie_pet_zvezdi_razocharova_i_rabotnicheskite/", "text": "Много бяха очакванията, а отговорите - малко...\" - разочаровано споделят жители на Тор Бела Монака, работнически квартал в източната част на Рим, където антисистемното Движение \"Пет звезди\" (Д5З) доскоро обираше всички гласове. \"Нещата съвсем се бяха влошили, но като изключим някоя и друга улица, обновена през месеца, в предградията всичко си е постарому, откакто Движение \"Пет звезди\" е на власт\", казва 24-годишният Даниеле, който живее в Тор Бела Монака от 18 години. Този краен квартал на \"вечния град\", както и други проблемни квартали масово гласува за \"Пет звезди\" през 2016 г. и така 37-годишната Вирджиния Раджи бе триумфално избрана за кмет на Рим. Но три години по-късно жителите на бедния столичен квартал с висока безработица, където напоследък се заселват все повече чужденци, по-специално от Румъния и Ангола, са изгубили търпение. Разочарованието се прояви на последните европейски избори, в които антисистемната партия, ръководена от вицепремиера Луиджи ди Майо, взе почти двойно по-малко гласове, отколкото на общинските през 2016 г. - спадна от 42 на 24 процента. Джакпота удари \"Лига\" - крайнодясната партия на вътрешния министър Матео Салвини, също вицепремиер, за която гласуваха 36.7 на сто от избирателите. \"Започнахме работа по конкретни проекти, полезни за местните, изпълнихме си обещанията и не мога да разбера защо вече няма подкрепа\", оплаква се кварталният кмет Роберто Романело. \"В дългосрочен план обаче \"Лига\" няма как да работи, защото идеите й не са подходящи за жителите на Тор Бела Монака, които са предимно чужденци\", добавя той. Според политолога Джовани Орсина \"Пет звезди\" не успя да си изгради силна идентичност, поне колкото тази на \"Лига\", и мнозина избраха партията на Матео Салвини\". \"Освен това избирателите на \"Пет звезди\" не са много политически активни, не се интересуват особено от европейските избори и мнозина от тях не гласуваха\", обясни той пред АФП. \"Опасен квартал\" Построен през 60-те за прииждащите бедни семейства от Южна Италия, Тор Бела Монака се е превърнал за няколко десетилетия в средище на търговията с наркотици, обслужващо римския мегаполис - там правилата се диктуват от няколко наркодилъри. Стотици пристрастени си инжектират хероин в парка пред очите на местните жители, на две крачки от началното училище. Местните майки всеки ден се тревожат децата им да не се наранят с разхвърляните спринцовки. \"В сградите по тези улички хич и да не влизаш. Полиция минава от време на време, но кварталът си е опасен\", подхвърля живеещ наблизо, ядосан като всички местни, които се чувстват \"изоставени от институциите\". Тъкмо това ги подтиква да се доверят на партията на Матео Салвини -  силния човек в правителството , чиято политика по сигурността, насочена срещу мигрантите, направи \"Лига\" водеща политическа сила в Италия. Срещу парка се намира кафе \"Пиермарини\", старо квартално барче, където активисти от \"Пет звезди\" се отбиват да бистрят политиката. \"Лига\" изпрати послания, които се посрещат добре в предградия като нашето: за имиграцията, бедността, несигурността\", обяснява един от тях - Джовани Папа, дошъл на подобна сбирка. А Движение \"Пет звезди\" не можа да даде отпор на постоянните нападки, с които го обсипваше \"Лига\" в медиите, добавя активистът, леко отчаян. /БТА", "date": "2019.06.14", "title": "Движение \"Пет звезди\" разочарова и работническите квартали на Рим"}
{"url": "https://www.dnevnik.bg/bulgaria/2019/06/14/3924915_devalvira_doverieto_v_institucii_medii_i_vuv/", "text": "Само 26% от хората смятат, че правителството действа в рамките на закона, едва 22% са на мнение, че законите в страната са справедливи, 14% – че са ясни и разбираеми, и 8% – че законите се прилагат еднакво за всички.  През 2018 г. се запазва много лоша общата оценка на гражданите  за начина, по който правителството се справя с решаването на най-важните проблеми в страната. Понижава се и доверието в почти всички изследвани институции, като най-рязък спад има в доверието в неправителствените организации (което се понижава с 11 на сто), във висшите училища – с 10%, в политическите партии, в Народното събрание и в правителството – с 6%, и дори доверието в ЕС - с 5%. През 2018 г. се наблюдава значително влошаване на обществената оценка за свободата и обективността на пресата и на телевизиите в сравнение с данните от изследванията през 2015 г. и 2016 г. Това сочи анализ за обществените нагласи към демокрацията, върховенството на правото и основните права на човека през 2018 г. на Институт \"Отворено общество\" – София. Това е третото поредно изследване на института и се основава на данни от три национално представителни поручвания на общественото мнение, последното от които е осъществено през април 2018 г. Анкетата е проведена сред представителна извадка от 1174 души. Кметът да не е ром, гей или турчин Анализаторите отчитат още, че въпреки широко разпространеното убеждение, че правата на малцинствата в България са защитени, има трайно установени дискриминационни нагласи. В предстоящите през есента на 2019 г. местни избори при равни други условия 70% от анкетираните не биха гласували за кандидат за кмет, който е от ромски произход, 65% не биха гласували за кандидат, който е гей/лесбийка, 63% не биха пуснали бюлетина за български гражданин от турски произход, а почти половината (46%) не биха гласували за възрастен кандидат (над 65 години). 29% не биха гласували за човек с увреждане и 11% не биха гласували за жена, която е кандидат за кмет. Недоверие към правителството И през 2018 г. изследването установява, че има ясно разминаване между приоритетите в дневния ред на гражданите и на правителството: най-значителни групи от хората очакват решаване на проблемите с бедността, безработицата и корупцията, а точно по отношение на разрешаването на тези проблеми са най-разпространени негативните оценки за работата на правителството. Преобладаващият брой от анкетираните (86%) смятат, че правителството не се справя с бедността; 85% – че не се справя с корупцията; значителни мнозинства са на мнение, че правителството не се справя и с другите проблеми като престъпността, некачественото образование и некачественото здравеопазване, а 75% смятат, че правителството не се справя с безработицата. Най-висока положителна оценка правителството получава за дейността си в образованието (според 21% от анкетираните правителството се справя с проблема с некачественото образование). Девалвира доверието в институциите и ЕС Делът на гражданите, които са склонни да се доверят на правителството, е 22% и точно толкова споделят, че имат доверие и в неправителствените организации. При отношението към правителството обаче категорично доминира недоверието – 67% от анкетираните заявяват, че нямат доверие на правителството, само 9% не могат да преценят, а 3% оставят въпроса без отговор. Докато при неправителствения сектор недоверието е 30%, но 33% от анкетираните съобщават, че не могат да преценят, и 16% оставят въпроса без отговор. Доверието в ЕС остава трайно високо в сравнение с доверието в националните институции, но през 2018 г. то спада с около 5% спрямо данните за 2016 г. Според анализаторите някои вътрешнополитически дебати през годината, съпътствани от антиевропейска реторика, и това е повлило на обществените нагласи към ЕС. Най-яркият пример в това отношение беше свързан с политическите дебати около ратификацията на Конвенцията на Съвета на Европа за превенция и борба с насилието над жени и домашното насилие (т.нар. Истанбулска конвенция), която в някои медии беше представена като заплаха за традиционните български ценности, се казва в доклада. На този фон през 2018 г. президентът е единствената институция, при която има категорично повишаване на общественото доверие: доверието в него рязко се покачва (почти с 20% между 2016 г. и 2018 г.). С връзки и пари до властта Едно от възможните обяснения за ниското доверие на гражданите в националните институции е свързано с широко разпространените представи, че достъпът до висши държавни длъжности не се основава на заслуги, а на други фактори, коментират анализаторите. Според почти 70% от анкетираните връзките на кандидата са най-важният фактор за достъп до висша държавна длъжност в България. Почти половината от хората посочват парите/богатството на кандидата като най-важен фактор за достъп до висша държавна длъжност, а всеки четвърти определя популярността/известността на кандидата като най-важен фактор. Едва 20% смятат, че образованието на кандидата е основна причина, за да бъде избран и да влезе във властта. А само под 15% от хората са на мнение, че опитът, знанията или уменията имат значение. През 2018 г. мнозинството от хората (78%) нямат доверие на политическите партии в страната. Делът на тези, които им имат доверие, е само 10%. Едва 4% от анкетираните членуват в политически партии и това е най-ниското отбелязано ниво в изследванията досега, макар че никога не е било повече от 8% от анкетираните (2015 г.). Доминиращата представа за политическите партии е като за проекти, които биват управлявани еднолично от своите председатели и в които членовете на партиите имат слабо или почти никакво влияние върху процеса на вземане на решения. Значително се увеличава делът на хората, които не виждат конкуренция между политическите партии: през 2015 г. делът на тези, които не мислят, че смяната на партиите в управлението води до промяна в държавната политика, е бил 54%, а през 2018 г. вече е 68%. Върховенство на закона Най-острите проблеми у нас са свързани трайно с върховенството на правото. През 2018 г. 56% заявяват, че нямат доверие в националните съдилища. 58% не са съгласни, че законите у нас са справедливи, а 67% не са съгласни, че законите са ясни и разбираеми за гражданите. Трима от четирима анкетирани (76%) не са съгласни с твърдението, че законите у нас се прилагат еднакво за всички. Кризата с върховенството на правото в България засяга не само законодателната и съдебната, но и изпълнителната власт. Почти половината от анкетираните смятат, че правителството не действа в рамките на закона. Също половината от анкетираните не смятат, че съдилищата пречат на правителството да нарушава закона, т.е. не мислят, че съдилищата изпълняват своята основна конституционна функция. За трите проведени изследвания след 2015 г. постепенно се увеличава делът на хората, които смятат, че ако им се наложи да стигнат до съд, по-скоро няма да получат справедлив съдебен процес. Около половината от хората (51%) са на това мнение в сравнение с 42% през 2015 г. Едва 27% от анкетираните очакват да получат справедлив процес, ако им се наложи да стигнат до съд. Медиите През 2018 г. най-висок дял от анкетираните (68%) съобщават, че се информират основно от телевизията. Втората най-значима медия, на която хората се доверяват, е интернет – 16% казват, че се информират оттам. Само по около 2% се доверяват на радиото или на вестниците. Анализаторите наблюдават значително влошаване на обществената оценка за свободата и обективността на пресата и на телевизиите в сравнение с данните от изследването през 2015 г. и 2016 г. Делът на анкетираните, които са съгласни с твърдението, че по принцип вестниците у нас са свободни да критикуват правителството, се понижава от 56% през 2015 г. до 41% през 2018 г., т.е. с 15%. Обществената оценка за обективността на пресата в случай на престъпление по висшите етажи на властта е по-скоро негативна. През 2018 г. едва 21% от анкетираните са на мнение, че ако висш държавен служител се окаже замесен в престъпление, вестниците у нас биха съобщили истината по случая. Делът на убедените в обективността на вестниците спада с 11% между 2016 и 2018 г. Най-голям дял от анкетираните (53% през 2018 г.) не смятат, че вестниците биха съобщили истината по случая, ако висш държавен служител се окаже замесен в престъпление. Между 2015 и 2018 г. аналогичен ръст бележат и негативните оценки за обективността на телевизиите. През 2018 г. най-голям дял от анкетираните (50%) са на мнение, че ако висш държавен служител е замесен в престъпление, телевизиите у нас няма да съобщят истината по случая. Едва 25% от хората смятат, че телевизиите биха съобщили истината по случая, което е със 17% по-малко в сравнение с резултатите от 2016 г. Граждански права и демокрация Анализите показват още, че демокрацията се ползва със значителна обществена подкрепа: най-голям дял от гражданите (45%) са съгласни, че демокрацията е най-добрата форма на управление за страната. В същото време се отчита постепенно ерозиране в сравнение с резултатите от предишните изследвания и съгласните с това твърдение са намалени със 7%. Значителен дял от анкетираните са уверени, че могат спокойно да упражняват гражданските си права, и не се страхуват от репресии от страна на правоохранителните органи. Сред работещите обаче се забелязва известна уязвимост – всеки пети смята, че може да загуби работата си, ако участва в протест или ако критикува публично правителството. Не е маловажен делът на тези, които се страхуват, че през следващите 12 м. могат да станат жертва на полицейско насилие (15%) или на друг вид злоупотреба с права от страна на правоохранителните органи, отчитат анализаторите. 29% от хората съобщават, че през изминалата година са правили дарение за благотворителна кампания. Участието в акции, които изразяват определена политическа или гражданска позиция, е много слабо: 11% от анкетираните са участвали през изминалата година в подписването на петиции, 9% са работили като доброволци, едва 7% са отправяли предложения до администрацията, по около 6% са участвали съответно в протест или в акция за бойкот на определени стоки или услуги. От една страна, намалява делът на гражданите, които остават пасивни, когато са изправени пред случаи на нарушения на правилата на обществения живот. Макар през 2006 г. всеки трети (или 36%) от анкетираните отговаря, че не прави нищо, щом някой нарушава правилата и му пречи, през 2018 г. делът на пасивните спада до 22%. Второто положително развитие е, отчитано от данните, е увеличение на дела на анкетираните, които гледат на институциите като на средство за разрешаване на своите проблеми: през 2018 г. най-значителен дял от хората (43%) съобщават, че ако някой нарушава правилата и им пречи, те подават оплакване в съответната институция. За сравнение през 2006 и 2007 г. този дял е бил 32–33%. Между 2006 и 2018 г. значително се увеличава и делът на хората, които предприемат самостоятелни действия за отстраняване на нарушенията: през 2018 г. 38% от анкетираните съобщават, че когато някой нарушава правилата и им пречи, те говорят с нарушителя и искат да престане; с около 10% се увеличава и делът на тези, които казват, че когато е възможно, сами отстраняват пречката.", "date": "2019.06.14", "title": "Девалвира доверието в институции, медии и във върховенството на закона, сочи изследване"}
{"url": "https://www.dnevnik.bg/biznes/2019/06/14/3923673_holandec_vze_nobela_za_hrana/", "text": "С лошото хранене в допълнение към пушенето светът трябва да заложи на добрата храна за сметка на празните калории, особено в развиващите се азиатски икономики. Така смята най-новият носител на наградата, известна като Нобел за храна. Холандецът Симон Хроот е шесто поколение в семейство, което се занимава с култивиране на семена. Той смята, че светът трябва да се бори с недохранването, като стимулира отглеждането на зеленчуци и зърнени храни. В интервю за \"Ройтерс\" казва, че препоръката му е особено уместна за хората в Азия, чиито доходи непрекъснато нарастват и те залагат на висококалоричния ориз и месото за сметка на зеленчуците.  Лошият режим на хранене вече е отговорен за повече смъртни случаи от пушенето, според последното изследване Global Burden of Disease, причинявайки 20% от смъртните случаи глобално през 2017 г., посочва агенцията. С увеличаването на доходите и стандарта на живот, особено в селските райони, хората започват да ядат повече ориз, който от гледна точка на хранителността си не е нещо много добро за организма, посочва холандецът.  Самият Хроот през последните 40 години е помогнал на много дребни стопани в Азия да започнат да отглеждат зеленчуци с по-висока хранителна стойност и така да подобрят качеството си на живот. Дейността му се разраства и в Африка и Латинска Америка. В понеделник той получи утвърдилата се като Нобелова награда за храна. Учредена е през 1986 г., за да бъда удостоени с нея тези, които допринасят за развитието на качеството или достъпа до храна. Хроот, който сега е на 84 г., разказва, че е основал компанията си East-West Seed, когато е бил на 47 години. Тогава установил, че дребните земеделци в Азия често страдат заради това, че използват нискокачествени семена. \"За фермера качеството на семената е ключово. Той не е привързан към доставчика си на торове или този на пестициди, но е емоционално обвързан с доставчика на семена, защото това определя качеството на реколтата\". Хроот напомня, че ниските добиви означават, че на много хора ще е трудно да свържат двата края. Разнообразяването може да помогне в битката срещу недохранването в глобален мащаб като привнесе по-малко познати, но с висока хранителна стойност продукти сред традиционните за даден район като по този начин помогне на стопаните да устоят на лошите метеорологични условия и болестите по растенията, посочва в свой анализ на организацията на ООН по земеделието - ФАО. Исторически, фермерите са култивирали поне 7 хил. различни растения за храна. От 60-те години на 20 век те са се фокусирали върху по-високите добиви, използвайки торове, химикали и нови напоителни системи, показват данни на британската Millennium Seed Bank. Хроот посочва, че неговата организация ще продължи да подпомага дребните фермери да отглеждат различни видове зеленчуци, независимо какво правят техните конкуренти. Според него големите производители биха се съсредоточили върху 20 основни вида зеленчуци и забравят за останалите. \"Ние не гледаме така на нещата. Зеленчуците са важни сами по себе си с тяхното разнообразие - заради стойността им за земеделието като цяло, като пазарна стойност и в интерес на потребителите\".  Заедно с наградата Хроот ще получи и 250 хил. долара.", "date": "2019.06.14", "title": "Холандец взе Нобела за храна"}
{"url": "https://www.dnevnik.bg/analizi/2019/06/14/3925008_svobodata_na_mediite_riazko_se_vloshava/", "text": "Свободата на медиите е важен елемент от всяко демократично управление. Гражданите не могат да участват в управлението, ако нямат достъп до надеждна информация за работата на правителството. Точно по отношение на свободата на медиите обаче данните от изследването през 2018 г. показват рязко влошаване на средата. когато имат нужда от информация за положението в страната. През 2018 г. най-висок дял от анкетираните (68%) съобщават, че се информират основно от телевизията; втората най-значима медия, на която хората се доверяват, е интернет – 16% казват, че се информират оттам; едва по около 2% от хората се доверяват на радиото или на вестниците, за да бъдат информирани за положението в страната.  Доверието в радиото и вестниците като източници на информация за положението в страната е сравнително стабилно за периода между 2015 и 2018 г. Най-силна динамика има по отношение на телевизията: тя постепенно губи обществено доверие като източник на информация за положението в страната. През 2015 г. 81% от анкетираните са съобщили, че се доверяват на телевизията, за да се информират за положението в страната, а през 2018 г. този дял пада до 68%, т.е. 13% по-малко.  През 2018 г. се наблюдава в сравнение с данните от изследването през 2015 и 2016 г. Делът на анкетираните, които са съгласни с твърдението, че по принцип вестниците у нас са свободни да критикуват правителството, се понижава от 56% през 2015 г. до 41% през 2018 г., т.е. с 15% намалява броят на хората, които са убедени в свободата на пресата.  Обществената оценка за обективността на пресата в случай на престъпление по висшите етажи на властта е по-скоро негативна. През 2018 г. едва 21% от анкетираните са на мнение, че ако висш държавен служител се окаже замесен в престъпление, вестниците у нас биха съобщили истината по случая. Делът на убедените в обективността на вестниците спада с 11% между 2016 и 2018 г. Най-голям дял от анкетираните (53% през 2018 г.) не смятат, че вестниците биха съобщили истината по случая, Между 2015 и 2018 г. аналогичен ръст бележат и негативните оценки за обективността на телевизиите. През 2018 г. най-голям дял от анкетираните (50%) са на мнение, че ако висш държавен служител е замесен в престъпление, телевизиите у нас няма да съобщят истината по случая. Едва 25% от хората смятат, че телевизиите биха съобщили истината по случая, което е със 17% по-малко в сравнение с резултатите от изследването през 2016 г. ", "date": "2019.06.14", "title": "Топи се вярата, че вестниците са свободни да критикуват правителството"}
{"url": "https://www.dnevnik.bg/sport/2019/06/14/3925154_toronto_rapturs_detronira_goldun_steit_i_grabna/", "text": "\"Торонто раптърс\" е новият шампион в НБА, след като детронира \"Голдън стейт уориърс\" с победа 114:110 в шестия мач от финалната серия и с 4:2 успеха печели титлата. Канадският тим триумфира с историческата си първа шампионска корона 24 години след създаването си. \"Раптърс\" слагат край на господството на \"воините\" в Лигата, които играха пети пореден финал и се бореха за четвърта титла в този период и трета поредна. Постижението на \"Торонто\" е още по-значимо, след като канадският отбор сваля \"Голдън стейт\" от трона в собствената му зала и победи шампионите и в трите мача в \"Оракъл арена\" в Окланд. \"Торонто\" е първият отбор извън САЩ, който печели титлата в НБА. Шестият мач също беше белязан от драма и нова контузия, която сполетя \"Голдън стейт\". След като тимът загуби Кевин Дюрант заради скъсан ахилес в  мач №5 , този път Клей Томпсън контузи коляното си в третата четвърт, което беше поредният удар за \"воините\". Играчите на \"Голдън стейт\", които се измъкнаха в Торонто в предходния мач, бяха близо до нова победа и шанс да вкарат серията в решителен седми мач. \"Воините\" все пак не успяха да станат втория отбор, обърнал финалната серия след изоставане от 1:3. След невероятната финална серия Кауай Ленърд беше избран за MVP за втори път в своята кариера. Крилото повтори историята от 2014 г., когато като играч на \"Сан Антонио спърс\" спря \"Маями хийт\" по пътя към трета поредна титла в НБА. Сега Ленърд и съотборниците му от \"Раптърс\" спират \"Голдън стейт\" към трети поредни шампионски пръстени. Нито за момент \"Голдън стейт\" не водеше с повече от пет точки в мача, докато най-голямата преднина на \"Раптърс\" достигна до девет точки. Баскетболистите на Ник Нърс направиха много силна последна четвърт, в която вкараха шест точки повече от съперника си. Трима от стартовата петица на \"Торонто\" завършиха с повече от 20 точки – Кайл Лаури и Паскал Сиякам с по 26 и Кауай Ленърд с 22. Изключително включване от пейката направи Фред ван Влийт, който вкара 22 точки, включително пет тройки. Серж Ибака добави 15 точки. За \"Голдън стейт\" Томпсън, който игра само три четвърти, завърши с 30 точки. Ветеранът Андре Игуодала вкара 22, а Стеф Къри само 21 при стрелба от игра шест от 17. Дреймънд Грийн се отчете с \"трипъл-дабъл\" – 11 точки, 19 борби и 13 асистенции, но това не се оказа достатъчно. В първите две четвърти предимството беше на страната на гостите. Те се оттеглиха на почивка с аванс от три точки, най-вече след силната игра на Кауай Ленърд и Кайл Лаури. Гардът беше на висота и вкара 21 точки в първите две части. След почивката \"Голдън стейт\" вдигна оборотите и вкара 31 точки срещу 26 за \"Раптърс\", за да може домакините да поведат с три точки. Клей Томпсън вдъхнови домакините и имаше 28 точки, но при бърза атака и опит за забивка беше фаулиран от Дани Грийн и се приземи тежко на лявото си коляно. Той остана на терена, за да реализира двата наказателни удара, но след това напусна паркета с травма. За финалните 12 минути \"воините\" можеха да разчитат само на Къри, Къзинс и Грийн, но последните двама се ограничиха повече с действия в защита. Опити да помагат в нападение правеха ветераните Игуодала и Шон Ливингстън. Ван Влийт се разигра във финалната четвърт и вкара няколко много трудни стрелби, като пое отговорност. В нападение \"Торонто\" се представяше отлично и успя да поведе със 111:110 преди последното нападение. Часовникът отброяваше само 18 секунди, като се стигна до няколко последователни грешки, включително грешен пас на Дани Грийн към Сиякам. След това \"воините\" пропиляха нападение във финалните 9 секунди, когато Стеф Къри не успя да реализира тройка. Топката беше спасена на центъра и Дреймънд Грийн поиска таймаут, какъвто вече не беше останал за \"Голдън стейт\". Това доведе до техническо нарушение и нови три точки за \"Торонто\", които оформиха и крайния резултат. \"Поздравления за този невероятен отбор, който направи прекрасен мач. Бяха отлични в защита, те имат отлична група от ветерани и заслужават титлата. Поздравявам ги и е хубаво за Лигата да има такъв заслужен шампион\", каза след срещата треньорът на \"воините\" Стив Кър.", "date": "2019.06.14", "title": "\"Торонто раптърс\" детронира \"Голдън стейт\" и грабна титлата в НБА след невиждана драма"}
{"url": "https://www.dnevnik.bg/detski_dnevnik/2019/06/14/3917110_priiatno_putuvane_s_decata_kak_misiiata_da_stane/", "text": "Лятото безспорно е сезонът на пътуванията. Удоволствието от предстоящата отпуска или кратко почивка обаче може да бъде помрачено от непоносимостта на децата към возенето в кола. При добра подготовка на пътуването, има шанс времето да мине еднакво приятно за всички. Ясно е, че най-трудно е с малките деца, особено ако още трудно мога да обяснят какво ги мъчи. При това положение най-добре за всички е детето да \"проспи\" максимална голяма част от пътя. За целта е важно детето да е в столче, което е удобно за спане, съобразно възрастта му. Ключово е и пътуването да е в часове, в които обикновено детето спи. Пътуването нощем също е вариант, но само ако водачът е опитен и добре отпочинал. Ако пътуването е през деня, е добре, преди да потеглите, да поизморите детето, за да заспи по-лесно. Аз не познавам деца, които да заспят доброволно, но монотонността на пътуването обикновено ги побеждава. За да се случи това, трябва да се шофира плавно, музиката да е релаксираща, а разговорите в салона без особена емоция. Ако все пак детето упорства и не се предава, можете да пробвате да го приспите с хитрост. Просто му кажете, че ако заспи, като се събуди, вече ще сте стигнали или ще сте много по-близо до крайната точка. За по-голяма убедителност дори може да сключите облог с примамлива награда за победителя. Органайзер, пълен с играчки Полезен аксесоар за колата е органайзер с много джобове, който се слага на гърба на предната седалка. В джобовете могат да се сложат колички или кукли, фигурки и други играчки или предмети, с които детето си играе. Добре за дълги пътувания отзад да има човек, който да е партньор в игрите. Ако все пак се наложи детето да е в колата само с шофьора, оборудвайте автомобила с допълнително огледало, което дава поглед към малчугана. Ако говорим за скуката по време на пътуване при по-големите деца, първо помощници са електронните игри, портативните DVD плейъри, телефоните, таблетите, заредени предварително с любими филмчета. Добре е да забравите за тях, ако пътят е със завои, защото може скуката да бъде заменени с прилошаване и пътуването да стане още по-ужасно и протяжно. Универсални игри Независимо дали се кара по магистрала или планински път има няколко класически семейни игри, който могат да свършат работа, а и ангажират всички пътуващи. Една от най-забавните е \" . Правилата са прости - един от играчите си намисля дума и останалите трябва да я отгатнат, задавайки до 20 въпроса. Друга интересна игра може условно да се нарече  . Идеята е всеки от играчите да отгатне какво е видял и за какво си мисли другият играч.  също е класика, помогнала на милиони семейства. Началото се дава, като първият играч с намисли дадено животно и даде възможност на останалите да задават въпроси. Може ли да плува? Лети ли? Диво ли е или питомно? Отговаря се само с да и не, придружени с кратко описание. предлага доста дълъг период на забавление, защото може да има много кръгове, като всеки е за определена област (животни, държави места, защо не и марки коли). Играчите трябва да казват думи от избраната категория, започващи с предварително уговорена буква от азбуката. Вариант на това забавление е т.нар. верижка - всеки следващ играч да казва дума, която започва с последната буква от предходната. e сравнително позната игра, но от нея шофьорът е изключен по обясними причини. Двамата играчи поставят едната си ръка с дланта нагоре, а другата слагат свита в юмрук върху нея. Броейки до три, играчите удрят с юмрук по дланта и на \"три\" превръщат юмрука в предмета, в който желаят – камък (стиснат юмрук), хартия (отворена длан) или ножица (с отворени във формата V показалец и среден пръст). Камъкът печели, чупейки ножицата, хартията печели, покривайки камъка, и ножицата печели, разрязвайки хартията. Ако предметите на играчите съвпаднат, играта се повтаря без победител.  е не просто игра за забавление, като може да се роди дори забавен семеен разказ, а защо не и цяла с книга, ако пътувате често и играете редовно. За начало някой в автомобила измисля заглавие на разказ. На основата на това заглавие, следващият играч започва с първото изречение – например \"Имало едно време...\" Tретият играч продължава със следващото изречение и така нататък. Малко хазарт в игрите също е позволен. Можете да си правите с останалите в колата малки залози, като например какъв цвят (марка, вид) ще е следващото превозно средство, с което ще се разминете или застигнете. Има ли игра, има и награда За да мотивирате играчите, винаги можете да обявите награда за победителя във всяка игра. Децата, които по-скоро предпочитат да не се включват в игри, могат да бъдат подтикнати за създаването на дневник на пътешествието, в който да разкажат за нещата, които са видели по пътя и/или да направят албум с картини на видяното от изрезки от стари списания. Друга забавна игра би могла да бъде състезание по най-бързо казване на имената на градовете, селата и туристическите забележителности, през които минава маршрутът. Организацията на пътуването За дълго пътуване е важно да планирате редовни \"спирания в бокса\" за около 15 минути най-много на всеки два часа, за да могат малките да се освежат. Ако обаче малките пътници са заспали, е добре да отложите спирането, тъй като то обикновено ги събужда. Полезно е предварително да се проучи маршрутът на пътуването и по-интересните места по него. Така спирането за почивка може да се съчетае с разглеждане на нещо интересно, което пък ще даде повод за обсъждания и споделяния на впечатления в колата. Почивките, в които всеки може да похапне, да се поразтъпче наоколо и най-важното – да отиде до тоалетната, ще помогнат на вас и вашите пътници да пораздвижат краката си, да изразходват малко от натрупаната енергия и не на последно място да прогонят скуката от съзнанието на малчуганите. При продължителни пътувания планирайте спирания около часовете, в които семейството обикновено се храни, за да избегнете необходимостта от извънредни спирания и да се застраховате срещу неизбежното мрънкане на гладните деца. Разбира се, няма как в един текст да се изчерпят всички възможни забавления за деца в колата. Ще е полезно за всички, ако използвате форума под тази статия, за да споделите вашите хитрости.", "date": "2019.06.14", "title": "Приятно пътуване с децата: как мисията да стане възможна"}
{"url": "https://www.dnevnik.bg/sport/2019/06/14/3924945_s_podsilen_sustav_voleibolistite_trugvat_ot_varna_kum/", "text": "Българският национален отбор за мъже се насочва към същинската част от сезона с мачове във Варна от Лигата на нациите. След два минитурнира, белязани от дълги пътувания и няколко отсъстващи основни играчи, сега съставът трябва да направи още крачка напред. Голямото предизвикателство е обиграването и влизането в ритъм по пътя към основната цел - квалификацията за олимпийските игри в Токио,  която ще се проведе във Варна през август . Българският отбор допусна разочароващи поражения срещу Португалия и Китай, но в последния си мач миналата седмица  направи обрат от 0:2 до 3:2 срещу Франция . Тази вечер националите се изправят срещу Австралия в 20.40 часа в зала \"Конгресна\". Другите два съперника в групата за седмицата са Япония и Италия. Селекционерът Силвано Пранди очаква тежки мачове. Според него този с Австралия ще е своеобразно изпитание. Италианският специалист направи четири промени в състава, най-важната от които е свързана с връщането на Цветан Соколов. След изтощителния сезон на клубно ниво, в който  спечели титлата в Италия и купата в Шампионската лига , диагоналът получи почивка. \"Преди години, когато си тръгнах от националния отбор, оставих България сред първите пет отбора в света и сега целта ми е да го върна там\",  каза Пранди преди ден .", "date": "2019.06.14", "title": "С подсилен състав волейболистите тръгват от Варна към същинската част от сезона"}
{"url": "https://www.dnevnik.bg/sviat/2019/06/14/3925074_fantomni_dialove_i_severen_potok_-_kak_amerikanski/", "text": "Американски банкер е дал тайно дял в московската инвестиционна банка Renaissance Capital на близък приятел на Владимир Путин и е уреждал срещи на този приятел с високопоставени американски служители, пише в свое разследване агенция \"Ройтерс\". Името на банкера е Робърт Форсман, който сега работи в инвестиционната банка Ю Би Ес в Ню Йорк. Той е заемал серия позиции във финансовия свят в Москва – в Dresdner Bank, Renaissance Capital и Barclays Capital. Приятелят на Путин – Матиас Варних, е член на бордовете на няколко контролирани от Русия компании. Имейли от архива на Renaissance Capital от периода 2007 – 2011 г. показват как Форсман е създал близките си връзки с кръга на Путин и как ги е използвал. Те са част и от дългата битка за придобиването на петролната компания \"Юкос\" от руската държава. В изявление за \"Ройтерс\" Форсман е отказал да коментира тези въпроси, защото те са обект на гражданско дело във Великобритания, но отрича да е извършвал престъпления. Мениджмънтът на Renaissance Capital е отказал да коментира. Името на Форсман се появи и в доклада на специалния прокурор Робърт Мюлър за намесата на Русия в изборите през 2016 г. Според него той е един от многото влиятелни фигури, протегнали ръка към Доналд Тръмп с напредването на кандидатурата му. През март 2016 г. Форсман е поканил Тръмп на международен бизнес форум в Санкт Петербург и е писал в имейла си към негов асистент, че високопоставени хора от Кремъл са имали интерес към кандидата. Той е уточнил, че предпочита лична среща с Тръмп или негов мениджър, защото се притеснява да обсъжда други теми по \"несигурния имейл\". По-късно той е искал срещи с някои от синовете на Тръмп, за да им предаде поверителна информация. Според екипа на Мюлър няма доказателства, че екипът на президента е откликнал на тези покани. Обвинения срещу Форсман няма, а интервюиран от екипа на прокурора, той казва, че просто е искал да се представи добре пред Тръмп. Тайното споразумение за фантомните дялове През 2007 г. Форсман е бил част от малка група служители на Renaissance Capital, снабдили без заплащане с дял в банката близкия до Путин Матиас Варних, показват имейлите за тази сделка. Варних е служил в ЩАЗИ по същото време, когато Путин е работил за КГБ в Дрезден. Сега той е главният изпълнителен директор на компанията \"Северен поток\". Работил е заедно с Форсман между 2001 г. и 2006 г. в Dresdner Bank. Използвайки дела си в Renaissance Capital, той е опитал да прокара през нея поне три сделки, свързани с Кремъл, включително част от придобиването на \"Юкос\", което наскоро холандски съд обяви за незаконно. Висшият мениджмънт на \"Юкос\" води вече споменатото дело във Великобритания заради това. В него Форсман и създателят на Renaissance Capital – Стивън Дженингс, са обвинени, че са се възползвали от начина, по който Кремъл е злоупотребил с прехода към пазарна икономика. През 2007 г. Форсман и колегите му подробно са коментирали как да създадат \"споразумение за фантомни дялове\" за \"перспективен нов акционер\". Създаването на \"фантомни дялове\" е често срещана уговорка между компания и акционер – на него се обещава бъдещо плащане в кеш, обвързано с цената на въображаеми дялове. Две години по-късно Форсман е започнал да отваря на Варних врати в президентството на Барак Обама, помагайки му да се срещне с фигури от разузнаването и енергетиката. Според една от тях банкерът е изразил мнение, че се надява тези срещи да се превърнат в \"задна врата\" за Путин във Вашингтон. Докладът на Мюлър Освен опитите да се свърже с Тръмп по време на кампанията, Форсман се е срещнал със съветника му за националната сигурност Майкъл Флин след победата на изборите. Банкерът е казал пред разследващите, че е дал съвет на Флин към кого е по-добре да се обърне, ако търси официален канал за пряка връзка с Путин – посланика в САЩ Сергей Кисляк или кремълския съветник Юрий Ушаков. Форсман се появява и във връзка със зетя на Тръмп Джаред Къшнър. Къшнър се е срещал с директора на руската банка ВЕБ Сергей Горков през 2016 г., но докладът не е успял да установи какво е ставало на тези срещи. Връзката с Форсман е, че той също се е срещал с Горков в Москва точно преди това.", "date": "2019.06.14", "title": "Фантомни дялове и \"Северен поток\" - как американски банкер опита да свърже Кремъл с Тръмп"}
{"url": "https://www.dnevnik.bg/analizi/2019/06/14/3925100_v_tozi_geroizum_niama_patetika/", "text": "Различни са версиите за края на комунизма. Едни подчертават политиката на човешките права на слабия президент Картър, укрепила дисидентските движения в лагера. Други величаят покерджийския блъф на силния Рейгън за стратегическата отбранителна система \"Звездни войни\", която изнерви Съветите и ги накара да хвърлят картите. Сериалът на НВО ни припомня една трета версия, която бяхме позабравили: аварията в Чернобил; посочвал я е впрочем и самият Горбачов. Тя показа, че системата е дълбоко неадекватна и вече застрашава не само себе си, но и света. Много мнения бяха изказани за това дали действителността във филма е реалистично показана - че тогава в СССР нямало тениски и ходели по потници или че не можело партиен деец да пие водка на работното си място. (За тениските не съм сигурен как беше; водката мен лично ме убеждава). По-сериозната критика върви в посока на централния конфликт между смелия индивид и системата - той, казват, бил характеристика на англосаксонката култура и звучал привнесено в съветската действителност. Може би има нещо такова: сериалът така или иначе е предназначен за глобална публика. Но като се замислиш, защо да е толкова различна Русия? Какъв персонаж беше физикът дисидент Сахаров, революционерът по неволя Клим Сангин на Горки, близкият до декабристите Пушкин, затвореният в психиатрия Чаадаев? С какво физикът Легасов е различен като типаж от Чеховия доктор Рагин (\"Палата номер 6\"), който започва да съчувства на психично болните си пациенти и в последна сметка бива затворен при тях? Художественият образ предполага дистанция и обобщение. Не знам дали точно така е изглеждала ядрената централа, но комбинацията от обективно остаряла техника, грозни блокове и осветление, което убива цветовете, ми внушава усещане за убогост. Всичко е направено евтино и набързо. Това е впрочем резултат от благородната цел, която комунизмът си поставя, поне от Хрушчов нататък - спешно да задоволи \"растящите потребности\" на народа. Строи неугледни панелки, произвежда развалящи се \"Москвичи\", но когато почне да произвежда и евтини атомни централи, става страшно. Самата авария ни дава идея за основния проблем в тази система: информацията. Причините за нея са много - от недомислица в технологията до човешка грешка. Въпросът е, че обществото е така устроено, че деецът А не може да вдигне телефона и да съобщи на дееца Б: имаме такъв и такъв проблем. Намесват се идеологически ритуали, изпълнение на планове, западният империализъм, та дори самият Ленин. Резултатът е престъпната първомайска манифестация, когато хиляди граждани в Киев, Минск, та чак в София получиха високи дози на облъчване. Представяте си колко неадекватна би била тази система днес, след дигиталната революция? Един изследовател писа, че американският интернет успял, защото действал \"комунистически\" - потребителите споделяли безкористно информация; обратно, съветският забоксувал, защото в него действали вълчи капиталистически закони - всеки се страхувал от всеки и пазел информацията само за себе си. Не разбирам защо сериалът предизвика тази яростна реакция на русофилите в България, пък и в самата Русия, където готвели ответен сериал с агент на ЦРУ, който ще се окаже виновен за взрива. Огромният му успех се дължи именно на това, че наред с обречената система, той показва невероятния героизъм на съветските хора, който - да ме прощавате за патетиката! – не мога да не асоциирам с Отечествената война. Когато Сталин, поделил Европа с Хитлер и обезглавил армията си, хвърля народите на СССР в чудовищно изпитание, те го преодоляват въпреки грешките и диктатурата му. Силата на филма е в това, че в този героизъм няма патетика - нито съветска, нито холивудска. Нещата са някак всекидневно двусмислени. Хората хем знаят какво рискуват, хем не съвсем, защото радиацията е невидима. Бабата, видяла и фашисти, и комунисти, отказва да се евакуира пред тази невидима заплаха. Заместник-премиерът Шчербина, изпратен на място, научава едва от учения, че ще умре до две години, което и става. Миньорите, повикани да копаят под централата, се досещат, че на тази дълбочина няма как да са защитени и все пак продължават работата. Наред с преливането между знание и незнание е сложното отношение между принуда и доброволчество. Пак асоциация с войната: хем саможертва, хем политкомисарят е отзад с пистолета. Удивителна е сцената, в която трябва да се намерят трима за отпушване на шлюзовете, така че радиоактивната вода да изтече, преди да бъде предизвикан нов взрив. На Горбачов го казват в пряк текст: искаме разрешение да изпратим на смърт трима души; той маха с ръка, какво са трима при толкова застрашени. Физикът Легасов, заеквайки, опитва да предложи на работниците 400 рубли награда и някакви облаги, но желаещи няма. Тогава партийният човек взима думата и залага на нещо съвсем различно: просто трябва да се направи, за да не умрат милиони хора. И сега вдигат ръка трима - Баранов, Беспалов и Ананенко; поради странната рулетка на радиационното заразяване само първият ще загине. Няма роботи, затова на терена ще бъдат пратени \"биороботи\", сиреч войници. Няма защитни дрехи, миньорите работят чисто голи. Наместо евакуация - блокиране на населението в района, защото престижът на държавата е по-важен от живота на гражданите. Ужасна, нечовешка система, която ражда героизъм отчасти именно поради своята неразвитост. Само защо се наложи той да бъде възпят от американска кабелна телевизия? Не знаем дори истинския брой на жертвите. На мястото на аварията със средства на ликвидаторите и спестен материал от бетонния саркофаг днес има скромен паметник с нескромното заглавие \"На тези, които спасиха света\". Няма защо да се подиграваме на руския месианизъм, светът наистина беше под заплаха. Въпросът е дали пък не беше по-добре да беше нямало от какво да се спасява? В България филмът разбуди очаквани реакции срещу проекта \"Белене\". Може би помните състоянието на централата \"Козлодуй\" в началото на 90-те и как повярвахме на \"Ку-ку\"-шегата, че там е станала авария. Вероятно не е вече същото днес, когато сме плътно контролирани от ЕС, но усещането за това, че в ядрената енергия има нещо неуправляемо и надчовешко отново се събуди. И че държавица като България, където не се знае дори кой отговаря за язовирите, може би по-добре да не се захваща с неща, които не са ѝ по силите. Впрочем, успехът на филма е свързан и с мощната зелена вълна в цяла Европа днес. Друг ефект, това е бумът на селфи туризма, нараснал под прякото въздействие на сериала. Прекрасни девойки позират сред мъртвите блокове на Припят, напуснатите детски площадки, подивялата растителност, младежи се правят на мутанти, които ви дебнат в радиоактивната зона. Тази естетизация вероятно е знак за това, че аварията, а заедно с нея и безотговорният идеологичеки режим, който я направи възможна, са отишли безвъзвратно в миналото. Дали пък не избързваме, драги туристи?", "date": "2019.06.14", "title": "В този героизъм няма патетика"}
{"url": "https://www.dnevnik.bg/sviat/2019/06/14/3925061_shveicarkite_shte_protestirat_sreshtu_neravenstvoto_na/", "text": "Швейцарките ще протестират днес срещу неравенството на жените. Макар стандартът на живот в страната да е висок, Швейцария изостава от останалите развити държави по отношение на заплатите на жените и равенството на работното място, пише агенция \"Ройтерс\". Подобни протести имаше през 1991 г., пет години преди да бъде приет закон, който забранява сексуалния тормоз и уволненията или тормоза на работното място заради бременност, семейно положение или пол. Двадесет години по-късно швейцарките са недоволни от това, че  печелят по-малко от мъжете  и компетентността им е поставяна под въпрос. \"Има реален \" стъклен таван \", към жените се отнасят по-различен начин\", коментира Лин Бертолет, 60-годишен транссексуален мениджър в банка в Женева, пред \"Ройтерс\". \"Осъзнавам това, защото съм живял по-голямата част от живота си като мъж\". Целите на стачката са да се обърне внимание на  разликата в заплатите , да се признаят грижите за семейството, насилието срещу жените и необходимостта от повече жени на важни позиции. Швейцарките печелят около 20% по-малко от мъжете. Когато започнах да се състезавам, на жените не им беше позволено да участват в някои състезания, защото мъжете бяха решили, че е прекалено опасно, посочва 35-годишната сноубордистка Ане-Флоре Марксер. Тя припомня и че първенецът сред мъжете печели награда от 8000 долара, докато първата сред жените – 4000, за едно и също състезание, проведено в един и същ ден на една и съща планина.", "date": "2019.06.14", "title": "Швейцарките ще протестират срещу неравенството на жените днес"}
{"url": "https://www.dnevnik.bg/evropa/regioni/2019/06/14/3922079_v_neapol_studenti_ot_cial_sviat_se_uchat_da/", "text": "Университетът \"Федерико II\" в Неапол е един от най-старите университети в света. В него се намира и т.нар. Академия за развитие, където студенти се обучават да разработват приложения за айфони. Всяка година около 400 студенти се избират за деветмесечния безплатен курс, разказва \"Евронюз\". В тази трета година от съществуването му курсът е резултат от частно и публично сътрудничество между \"Епъл\" и национални и местни институции, подкрепени от кохезионната политика на ЕС. Каква е методологията? Предизвикателства. \"Основната полза от методологията за учене, основано на предизвикателства, която използваме тук, е, че (студентите) всъщност работят по реални проблеми\", които съществуват по света, коментира менторът Мориц Филип Реке. Приложенията са различни – от игри до медицина и услуги. Програмата комбинира кодиране и дизайн с акцент върху креативността и уменията за сътрудничество, от които студенти като Роберта ще се нуждаят в бъдещата си работа. \"Начинът, по който работим тук, се основава на това да се изправяме пред предизвикателства\", разказва Роберта от Милано. \"Никога нямаме усещането за победител или губещ, защото ние сме тези, които гласуват за проектите, които най-много харесаме, обосновавайки избора си според реалистични критерии\". Учителите насърчават студентите да си сътрудничат чрез дискусии, например при решаването на технически въпроси. Обучаващите се са предимно от Италия, но има и такива от други части на света, като целта е да се привличат разнообразни хора. \"Един от аспектите, за който настоявахме, е в училищата да няма само зубрачи или гийкове (бел.ред. - \"гийк\" е жаргонна дума в английския език, която на български език може грубо да се преведе като \"маниак\" на непопулярна тема, който в същото време е и социално неадекватен)\", казва Джорджо Вентре, директор на академията. Обучаващите се придобиват умения по дизайн, разработване и конфигуриране на приложения, но личното им развитие е също толкова важно. \"Опитваме да организираме друг тип дейности за нашите ученици, така че да могат да учат докато практикуват\", посочва менторът Франчини Карвальо. \"Те се намират в среда, в която е безопасно да се греши, защото ние сме там, за да им помагаме, да опитваме да ги напътстваме и по този начин да развият собственото си мислене\". Кандидатстването за тази година вече започна.  Кандидатури  може да се подават до 21 юни.", "date": "2019.06.14", "title": "В Неапол студенти от цял свят се учат да разработват приложения за айфони"}
{"url": "https://www.dnevnik.bg/sport/2019/06/14/3925164_snimka_na_denia_predstavianeto_na_noviia_galaktiko_v/", "text": "Пред 50 хиляди зрители \"Реал\" (Мадрид) представи новата си голяма звезда Еден Азар, около когото ще гради отбора си в следващите години. Белгиецът беше купен за 100 милиона евро от \"Челси\", а   при записаните бонуси.", "date": "2019.06.14", "title": "Снимка на деня: Представянето на новия \"галактико\" в \"Реал\" (Мадрид)"}
{"url": "https://www.dnevnik.bg/sviat/2019/06/14/3925171_suzdateliat_na_telegram_svurza_moshtna_kiberataka_s/", "text": "Приложението за криптирани съобщения \"Телеграм\" стана обект на кибератака, която, изглежда, идва от Китай. Това написа днес в Туитър съоснователят на \"Телеграм\" Павел Дуров. Той направи връзка между кибератаката и протестите в Хонконг, предаде \"Франс прес\". Приложението беше широко използвано в последните дни  от протестиращите в Хонконг , за да избегнат електронното следене и да координират действията си срещу плана на местните власти да приемат спорен закон, разрешаващ екстрадиране в Китай. \"Телеграм\" обяви още вчера вечерта, че е подложен на \"мощна\" атака от типа отказ на достъп до услуги. Атаката се изразява в затрупване на сървъра с безполезни искания с цел той да не може да ги обслужи. Исканията идвали основно от Китай, казва Павел Дуров. Според него не е случайно, че атаката е съвпаднала с протестите в Хонконг, организирани чрез \"Телеграм\". В отговор на въпрос по случая китайското външно министерство каза, че не е в течение, и подчерта, че Китай винаги се е противопоставял на всякаква форма на кибератака. Базираното в Дубай приложение \"Телеграм\" се използва от над 200 млн. потребители по света. То предлага висока степен на поверителност при размяна на текстови съобщения, снимки и видеоклипове и позволява да се осъществяват кодирани разговори. Чрез него могат да се разпространяват съобщения на голям брой абонати. Днес протестиращите в Хонконг призоваха за нов голям протест в неделя, който според тях ще бъде по-масов от този миналата неделя, когато според организаторите демонстрантите бяха над 1 млн., предаде \"Франс прес\". /БТА", "date": "2019.06.14", "title": "Създателят на \"Телеграм\" свърза мощна кибератака с протестите в Хонконг"}
{"url": "https://www.dnevnik.bg/evropa/2019/06/14/3925172_bivsh_shef_na_kancelariiata_na_tusk_be_osuden_vuv/", "text": "Варшавският окръжен съд осъди вчера бивш шеф на канцеларията на бившия премиер Доналд Туск на 10 месеца затвор с отлагане от две години. Томаш Арабски бе обвинен в небрежност при подготовката на полета на самолета \"Ту-134М\", който на 10 април 2010 г. катастрофира край Смоленск. Загинаха президентът Лех Качински и още 95 души, предадоха \"Ройтерс\" и ТАСС. Присъда от шест месеца затвор с отлагане от една година получи и бивша подчинена на Арабски, участвала в организацията на трагично завършилия полет. Трима други подсъдими по делото бяха признати за невиновни. Процесът започна през март 2016 г. по жалба на частни лица, роднини на загиналите. Основание за жалбата е член от Наказателния кодекс, който предвижда до 3 години затвор за неизпълнение на служебните задължения от държавен чиновник, пишат полски медии. Обвинителният акт към петимата е внесен, след като варшавската окръжна прокуратура е прекратила следствието за организацията на полетите на премиера и президента до Смоленск на 7 и 10 април 2010 г. за участие във възпоменателни прояви за избитите от НКВД полски офицери в Катин. /БТА", "date": "2019.06.14", "title": "Бивш шеф на канцеларията на Туск бе осъден във връзка с катастрофата край Смоленск"}
{"url": "https://www.dnevnik.bg/biznes/2019/06/14/3925178_vlakovete_mejdu_sofiia_i_burgas_shte_se_dvijat_sus_160/", "text": "Влаковете между София и Бургас ще се движат със 160 км/ч до 2025 г., каза днес по Би Ти Ви министърът на транспорта Росен Желязков. Той обяви, че за да стане това факт, е необходим ремонт на участък от Елин Пелин до Костенец, който ще струва 1 млрд. лева. Освен това се налага ремонт на пътен възел в Пловдив, за да има безпроблемно пресичане на града от влаковете. Ще се работи и по завършването на проекта за комуникация между влаковете и инфраструктурата в участъка между Пловдив и Бургас. Вчера беше съобщено, че  БДЖ води разговори  с производителя на локомотивите \"Шкода\" за тяхната модернизация, за да могат да се движат със 160 км/ч. Няколко дни по-рано  премиерът Борисов се вози на влак  със същата скорост и обяви, че трябва да се разработи стратегия, с която населението да бъде убедено да пътува с влак вместо с кола. \"Железниците са европейски приоритет и с всички целенасочени мултимилиардни инвестиции в цяла Европа това е бъдещето - безопасно, природосъобразно и удобно\", каза днес Желязков. Той обяви, че до края на месеца ще бъдат обявени подробности за новата система на БДЖ за купуване на билети онлайн и през ПОС терминали, извън касите на железниците. Част от нея е и възможността билет да се купи и в самия влак. 5 хил. км пътища ще се извадят от тол-системата Коментирайки недоволството на превозвачите от въвеждането на тол-системата, Желязков обяви, че вече се предприемат стъпки към изваждане на 5 хил. километра пътища от нейния обхват, като се плаща само за ползването на магистралите, първокласните пътища и част от второкласните. Според министъра, след като това стане, няма да има основания за поскъпване на билетите за автобус и стоките. Росен Желязков каза още, че с превозвачите има диалог, разбиране и добра чуваемост, което ще доведе до постигане на съгласие. Попитан от кога ще заработи тол-системата за товарните автомобили и автобусите, която първоначално трябваше да започне да действа на 15 август, той прогнозира, че това ще стане след около до 6 месеца тестови период. В отговор на въпрос Росен Желязков изрази увереност, че концесионерът на летище София ще бъде избран до средата на юли. Той уточни, че от нея държавата ще получи над 2 млрд. лева. Първоначалната вноска от 550 млн. лева без ДДС ще се преведат към бюджета, като ще се решава допълнително дали с тях да се погаси дългът на БДЖ, или да се използват за него друго. Годишните вноски по концесията ще отиват във фонда за подпомагане на пенсионната система.", "date": "2019.06.14", "title": "Влаковете между София и Бургас ще се движат със 160 км/ч до 2025 г., каза министър Желязков"}
{"url": "https://www.dnevnik.bg/evropa/2019/06/14/3925175_opozicionnite_partii_podpisaha_politichesko/", "text": "Президентът на Румъния Клаус Йоханис и лидерите на четири партии от опозицията подписаха вчера Национално политическо споразумение за консолидиране на европейския път на Румъния, предадоха БТА и ТАСС. В изявлението си държавният глава отправи остри критики срещу управляващата Социалдемократическа партия (СДП). През 2016 г. СДП победи на парламентарните избори, защото нямаше алтернатива, подчерта Йоханис. \"Сега парадигмата се променя, изгражда се алтернатива, ние работим по нея\", добави той. \"Много от тези, които работят заедно с мен над сериозна проевропейска алтернатива, са в тази зала.\" Документът беше подписан от лидерите на Национално-либералната партия (Лудовик Орбан), на \"Съюз за спасение на Румъния\" (Дан Барна), на партия \"Народно движение\" (Еуджен Томак) и на партия \"Про Румъния\" (Виктор Понта). Държавният глава на Румъния предложи пакт за консолидиране на европейския път на Румъния на 5 юни, припомня вестникът. Сред предвидените в документа мерки е забрана на амнистията и помилването за престъпления, свързани с корупция. Това бе един от въпросите на референдума,  на който гласуваха  румънците в края на миналия месец. В деня след изборите за Европейски парламент и референдума лидерът на управляващите социалдемократи Ливиу  Драгня бе осъден  на три години и половина затвор за подстрекаване към злоупотреба със служебно положение. Малко след това премиерът Виорика  Дънчила каза , че ще се откаже от спорните съдебни реформи, давайки знак за промяна в посоката на нейната партия.", "date": "2019.06.14", "title": "Опозиционните партии подписаха политическо споразумение за европейска Румъния"}
{"url": "https://www.dnevnik.bg/sviat/2019/06/14/3925174_pressekretariat_na_trump_se_otteglia_sled_2_godini_na/", "text": "Президентът на САЩ Доналд Тръмп обяви снощи, че говорителката на Белия дом Сара Хъкаби Сандърс ще подаде оставка в края на месеца, предаде \"Франс прес\", цитирана от БТА. \"В края на месеца нашата прекрасна Сара Сандърс ще напусне Белия дом и ще се върне у дома в щата Арканзас\", заяви Тръмп в \"Туитър\". Той добави, че се надява един ден тя да се кандидатира за губернатор на щата - пост, който е бил заеман и от баща й, Майк Хъкаби. \"Ню Йорк таймс\" отбелязва, че той я призовал да се надпреварва за поста малко след като тя обяснила, че би искала да прекарва повече време със семейството си, след като се прибере. Тръмп не съобщи името на бъдещия заместник на Сандърс, която е до него от кандидатпрезидентската кампания през 2016 г., отбелязва АФП. Сандърс  замени Шон Спайсър през юли 2017 г.  И тя като Спайсър бе смятана за спорна фигура и бе критикувана от американски медии както за отказа от брифинги за журналисти (последният бе преди 94 дни) и  пререкания с някои от тях , така за твърдения, погрешно направени от името на Тръмп. Би Би Си припомня изказване на 36-годишната Сандърс, заявила преди време, че Бог \"е искал Доналд Тръмп да стане президент\". Вчера тя каза, че ще продължава да е \"един от най-явните и лоялни поддръжници на президента\". Самият държавен глава обяви на събитие, на което и тя присъства, че е \"много, много добра жена\". \"Тя е воин, всички сме воини, трябва да сме воини.\" \"Ню Йорк таймс\" отбелязва, че който и да е следващият прессекретар на президента, ще влезе в екипа на Белия дом в момент, когато Тръмп навлиза в кампанията за президентските избори другата есен.", "date": "2019.06.14", "title": "Прессекретарят на Тръмп се оттегля след 2 години на поста"}
{"url": "https://www.dnevnik.bg/evropa/2019/06/14/3925182_finansovite_ministri_na_es_se_sporazumiaha_za_bjudjet/", "text": "Финансовите министри на ЕС се споразумяха за основните линии на бъдещ бюджет на еврозоната, съобщи френският министър Брюно льо Мер. Ключовата реформа, за която настояваше Париж, бе ограничена заради съпротива от страна на Холандия. \"Тази нощ направихме това, което възнамерявахме: създадохме истински бюджет на еврозоната\", обяви Льо Мер след повече от 12 часа разговори. \"За пръв път създадохме оперативен бюджет, който ще помогне за конвергенцията на страните от еврозоната и за подобряване на конкурентоспособността. Това е пробив\", каза той пред \"Франс прес\". \"За пръв път ще започнем да мислим за бъдещето като единен блок и ще координираме икономическите си политики\", добави Льо Мер. Говорител на председателя на Еврогрупата Мариу Сентену приветства сделката и уточни, че подробностите ще бъдат обявени на пресконференция по-късно днес. Френският президент Еманюел Макрон силно подкрепяше трудно извоювания бюджет, смятан за една от липсващите връзки в единната валута почти 10 години след дълговата криза. Първоначалните му амбиции обаче бяха отслабени заради опоненти, водени от Холандия, които се опасяват от прехвърляне на богатство към предразположени към кризи страни като Италия, Гърция или Испания. Министерското споразумение не се нарича официално бюджет, което би било твърде чувствително в политическо отношение в по-богатите страни, а бюджетен инструмент за конкурентоспособност и конвергенция - фонд с ограничен капацитет, който да бъде използван за подкрепа на реформи. Преименуването бе поискано от Холандия. Според френски източник размерът на бюджета ще бъде уточнен на по-късен етап, но останалите му компоненти са били договорени от министрите. Следващата седмица сделката трябва да бъде одобрена от лидерите на ЕС на среща на върха в четвъртък и петък.", "date": "2019.06.14", "title": "Еврогрупата се споразумя за основните линии на бюджет на еврозоната"}
{"url": "https://www.dnevnik.bg/politika/2019/06/14/3925187_borisov_protiaga_ruka_kum_slavi_trifonov_obiavi/", "text": "Предложението партийната субсидия да стане един лев е формално извинение на Министерския съвет заради надвзетото финансиране и протегната ръка към Слави Трифонов, каза днес пред Би Ти Ви депутатът от БСП Стоян Мирчев. Той обяви, че след евроизборите е станало ясно, че \"патериците\" на ГЕРБ в парламента – \"Атака\", ВОЛЯ и НФСБ, не могат да съберат обществено доверие и това е причината премиерът да търси кой да ги замени, като шоуменът е такъв вариант. Както е известно, именно Слави Трифонов предложи още през 2017 година субсидията за партиите да стане един лев. Тогава ГЕРБ дори внесоха такова предложение в парламента,  но то не беше одобрено . Спирането на \"Шоуто на Слави\",  планирано за края юли , пък засили спекулациите, че Слави Трифонов се готви да влезе в политиката. Парламентът вече одобри  намаляването на субсидията от 11 лева на 1 лев. За Мирчев намаляването на размера на субсидията е удар по опозицията, защото управляващите освен със субсидията разполагат с целия държавен ресурс за правене на политика. Според него Министерството на финансите има основна вина за надвзетите субсидии. \"Човекът на \"Позитано 20\", който отговаря за тези неща, е попитал, защото е имал съмнения, че сумата е по-висока, от Министерство на финансите не са му отговорили – казали са, че всичко е наред\", аргументира се депутатът от БСП. Партията не желае оставката на Нинова Стоян Мирчев смята, че на този етап БСП показва, че не желае Корнелия Нинова да подава оставка, особено в момент, когато предстоят избори. \"От цялата страна валят писма, в които пишат, че не е сега времето и въпреки че загубихме изборите, сме направили пробиви\", посочи депутатът.  Тя обяви готовност да се оттегли  след загубата на европейските избори на 26 май, като въпросът ще се разгледа от конгреса на БСП в неделя.", "date": "2019.06.14", "title": "Борисов протяга ръка към Слави Трифонов, обяви депутат от БСП"}
{"url": "https://www.dnevnik.bg/sviat/2019/06/14/3925186_atentatorut_ot_kraistchurch_ne_se_prizna_za_vinoven/", "text": "Австралиецът Брентън Тарант, заподозрян за нападението срещу две джамии в новозеландския град Крайстчърч, при което загинаха 51 души, не се призна за виновен по нито едно от предявените му 92 обвинения, предадоха световните агенции. Двайсет и осем годишният обвиняем участваше в процеса по видеовръзка от затвор с висока сигурност в Окланд. Миналият месец му  бяха предявени и обвинения  в тероризъм освен за 51 убийства и 40 опита за убийство, припомня ДПА. Съдът реши, че процесът ще започне на 4 май 2020 година.  Тарант  ще остане в затвора най-малко до 16 август, когато ще има ново разглеждане на мярката му за неотклонение, съобщава \"Ройтерс\". /БТА", "date": "2019.06.14", "title": "Атентаторът от Крайстчърч не се призна за виновен"}
{"url": "https://www.dnevnik.bg/sport/2019/06/14/3924785_mesi_i_braziliia_sreshtu_razocharovanieto_kakvo_shte/", "text": "След четири загубени финала Лионел Меси се надява да стигне до първи голям успех с Аржентина. Нападателят и съотборниците му в националния отбор се впускат в Копа Америка с надеждата да променят историята. При това в Бразилия. Вълнуващата надпревара, която ще определи шампиона на Южна Америка, започва тази нощ с мача между домакина Бразилия и Боливия. \"Селесао\" също тръгва с огромно желание, но и с тежкия спомен от краха на световното през 2014 г. Копа Америка - най-старият континентален футболен турнир в света - привлича интерес и с разнообразието си, като в турнира ще участват Катар и Япония. Освен това след световното в Русия миналото лято сега на преден план излизат нови лица сред футболистите и селекционерите. Отново на бразилска земя Преди пет години Меси и съотборниците му играха на финала на световното в Бразилия. Тогава обаче загубиха срещу Германия след продължения. В Копа Америка аржентинците два пъти поред играха финали, но и в двата случая загубиха от Чили след дузпи. Разочарованието и напрежението поставиха на карта участието на Меси в националния отбор. Наскоро селекционерът Лионел Скалони обяви, че ще използва звездата на \"Барселона\". \"Той дава максимума от себе си във всеки мач на Аржентина и винаги иска да се представяме добре\", заяви той преди седмици. Меси се завърна в националния отбор през март в  приятелския мач с Венецуела (1:3) . Петкратният носител на \"Златната топка\" не беше играл от световното първенство в Русия. Ключово участие се очаква да има съотборникът му Серхио Агуеро. Голмайсторът на \"Манчестър сити\" е третият най-резултатен играч в историята на националния отбор, но има едва 14 мача за Аржентина на големи турнири от дебюта си на световното през 2010 г. След оттеглянето на Гонсало Игуаин обаче Агуеро ще има важна роля в поредния опит небесносините да спечелят мечтаната купа. \"По-развълнуван съм да спечелим заради Лео, отколкото за себе си, защото той играе от толкова време и изтърпя много\", каза Агуеро пред \"Фокс спортс\". \"Когато и да говоря с Лео, той винаги казва: \"Моли се един ден да ни се случи.\" Това е, което той иска и което всички искаме. Поставям се на негово място и искам да се справим по най-добрия начин.\" Напрежение върху домакина Желанието на бразилците да спечелят не е по-малко. \"Селесао\" понесе тежък удар след  контузията на звездата Неймар, който няма да може да играе . Освен това бразилците имат тежко бреме от преди пет години. Тогава отборът загуби с 1:7 срещу Германия в полуфинала на световното пред своя публика. Бразилците могат да се надяват да продължат традицията да печелят Копа Америка, когато са домакини. Те ще преследват общо деветата си купа. Съставът на \"селесао\" обичайно разполага с много изявени футболисти от водещите първенства. Очакванията са да се види промяна в подхода на отбора спрямо световното в Русия. Селекционерът Тите призна, че при загубата от Белгия в четвъртфинала на мондиала тимът му е играл прекалено открито. В Копа Америка интерес традиционно предизвикат шампионът от последните два турнира Чили, както и Уругвай и  неочакваният азиатски първенец Катар .", "date": "2019.06.14", "title": "Меси и Бразилия срещу разочарованието: какво ще предложи Копа Америка"}
{"url": "https://www.dnevnik.bg/skorost/2019/06/14/3925221_remontite_po_magistrala_trakiia_triabva_da_prikljuchat/", "text": "Ще бъде направено всичко възможно по автомагистрала \"Тракия\" ремонтите да бъдат приключени в рамките на този месец, каза днес пред БНТ директорът на Дирекция \"Поддържане на пътната инфраструктура\" в Агенция \"Пътна инфраструктура\" инж. Иван Досев. Не се предвижда започването на нови големи ремонти по магистралата, добави той. По магистрала \"Хемус\" обаче и три от ремонтите ще продължат през целия летен сезон. Става въпрос за виадукта на 20-и км при с. Потоп, виадукта след тунела \"Витиня\" на 34-ти км при Коренишки дол и лявата тръба на тунела \"Витиня\". До края на този месец би трябвало да се възстанови нормалното движение по \"Хемус\" при 51-и километър. Попитан дали ограничението от 90 км/ч в участъка на \"Тракия\" между Чирпан и Стара Загора ще бъде отменено скоро, инж. Досев каза, че не е предвиден бюджет за ремонт на настилката там.", "date": "2019.06.14", "title": "Ремонтите по магистрала \"Тракия\" трябва да приключат до края на месеца"}
{"url": "https://www.dnevnik.bg/evropa/evropeiski_parlament/2019/06/14/3925211_krainodesnite_suzdadoha_nai-goliamata_si_dosega_grupa/", "text": "Евродепутатите на Марин льо Пен и Матео Салвини обединиха сили с антиимигрантски партии в Европа, за да създадат най-голямата крайнодясна група в Европейския парламент, пише \"Гардиън\". Въпреки обещанията да бъде \"трън в очите\" обаче групата от 73 евродепутати е далеч от амбицията на италианския вицепремиер да преобърне системата на законотворчество в ЕС, превръщайки се в третата по големина в институцията. Тя ще се нарича \" Идентичност и демокрация \" и ще бъде пета по големина, а влиянието й върху създаването на закони в ЕС изглежда съмнително, отбелязва \"Гардиън\". Макар крайнодесните сега да разполагат с 10% от местата в новия Европейски парламент (в сравнение с 5% в предходния), другите партии не се очаква да изберат крайнодесни евродепутати за влиятелни позиции. Групата ще бъде водена от евродепутата от италианската крайнодясна \"Лига\" Марко Дзани. \"Идентичност и демокрация\"  не успя да убеди  Партията на Брекзит на Найджъл Фараж да се присъедини. Дзани, който се срещна с Фараж по-рано този месец, заяви, че вратата остава отворена за него, както и за други като испанската крайнодясна \"Вокс\". \"Не успяхме да създадем единна група с Партията на Брекзит поради няколко причини\", заяви той по време на пресконференция. \"Това не е поражение, това е едно много отворено сътрудничество, ние сме отворени за тях, ако те искат да си сътрудничим\", добави Дзани, като изтъкна, че е важно всички партии с \"радикално различен възглед за Европа\" да обеднят сили. Йорг Мойтен от \"Алтернатива за Германия\", също член на \"Идентичност и демокрация\", заяви: \"Някои хора казват, че ние искаме да разрушим ЕС, аз искам да опровергая това\". По думите му новата група иска да работи в сътрудничество, но понякога това означава да казва \"не\". \"ЕС трябва да бъде ограничен и реформиран\", допълни той. Евроскептичните партии от дълго време са разделени по големи въпроси като отношенията с Русия. Докато \"Лига\" и \"Национален сбор\" на Марин Льо Пен имат топли връзки с Кремъл, скандинавските и балтийските крайнодесни партии гледат на Русия като на заплаха, която трябва да бъде сдържана. Според Льо Пен различните възгледи по въпроси като санкциите срещу Русия не са изненадващи предвид различните култури и традиции. \"По големите въпроси ние имаме обща визия и сме тук, за да го покажем\", подчерта тя. Въпреки заплахата да бъде изключен от Европейската народна партия унгарският премиер Виктор Орбан не показва намерения  да премести евродепутатите си  от \"Фидес\" от традиционния дясноцентристки блок. Управляващата в Полша \"Право и справедливост\" се очаква да остане в евроскрптичната група Европейски консерватори и реформисти. Фараж се надява да възроди отделна евроскептична група, Европа на свободата и пряката демокрация, но среща проблеми в намирането на съюзници. Според правилата на Европейския парламент една група трябва да бъде съставена от евродепутати от поне седем държави. Европа на свободата и пряката демокрация бе \"брак по сметка\" с другата партия в управляващата в Италия коалиция, Движение \"Пет звезди\", но то тепърва трябва отново да се съгласи да се обедини с Фараж. Източник от партията каза, че съюз с Фараж все още не е нито договорен, нито изключен. По думите на Льо Пен нейната група е \"по-зряла\" от предшестващата я, защото някои парти са участвали в правителства. Тя подчерта, че новата парламентарна група отсега се очертава като \"първата суверенистка сила в Европейския парламент\". В нея са представени девет страни: 28 от италианската \"Лига\", 22 от френския \"Национален сбор\", 11 от \"Алтернатива за Германия\", трима австрийци от Австрийската партия на свободата, както и евродепутати от Фландрия във Белгия, Чехия, Дания, Финландия и Естония. Европейската народна партия ще има 179 депутати, социалдемократите - 153 евродепутати, \" Обнови Европа \", в която влиза и партията на Еманюел Макрон - 106 депутати, и Зелените и Европейски свободен алианс - 75 евродепутати. След Брекзит \"Идентичност и демокрация\" ще стане четвъртата сила в институцията. Марин льо Пен каза, че съюзите и общите позиции с други в ЕП могат да позволят появата на \"суверенистки блок с близо 200 гласа, който ще има голямо влияние върху баланса на силите в бъдеще\", предаде БТА. Тя изтъкна, че е настъпил краят на изолацията на онези, които в европарламента защитаваха своите страни и правото на хората \"да разполагат сами със себе си\". Марко Дзани обясни, че новата група е изградена около три големи теми - сигурност, миграция и икономика. Според анализатори различията по икономическите и социалните въпроси може да създадат проблеми на групата при прокарване на обща политическа програма. Големият въпрос е дали групата ще може да остане сплотена не само в Европейския парламент, но и в ЕС предвид националистическите тенденции и вътрешните интереси, защитавани от партиите в нея. На крайната десница и популистите в миналото не им беше лесно да сплотят редиците си. Новата група заменя групата \"Европа на нациите и свободата\" в досегашния европарламент, която имаше 36 места.", "date": "2019.06.14", "title": "Крайнодесните представиха групата си в европарламента, която ще е пета по големина"}
{"url": "https://www.dnevnik.bg/sport/2019/06/14/3925220_uefa_razsledva_bulgariia_za_rasizum_v_macha_sreshtu/", "text": "Дисциплинарната комисия към Европейската футболна федерация (УЕФА) обяви, че разследва България за проява на расизъм в мача на националния отбор срещу Косово от квалификациите за Евро 2020. В понеделник  българските футболисти загубиха с 2:3  на Националния стадион \"Васил Левски\". \"Комисията съобщава, че е открито дисциплинарно производство срещу България по член 14 от Дисциплинарния правилник на УЕФА заради случки от мача с Косово, игран на 10 юни в София\", гласи съобщението на УЕФА. Не се споменава от кой сектор на \"Васил Левски\" са били чути расистки скандирания и обиди. Те обаче са попаднали в доклада на делегата на УЕФА. В двубоя с Косово през втората част имаше известно напрежение в сектор А точно под ложите, където се бяха настанили и фенове на гостите. След намеса на стюардите ситуацията беше овладяна. Според чл. 14 от Дисциплинарния правилник при подобен случай са възможни няколко наказания. Най-лекото е частично затваряне на стадиона и недопускане на публика в част от секторите. В случай на рецидив се налага наказание за мач пред празни трибуни и глоба от 50 хиляди евро. При повторни случки може да се стигне дори до прекратяване на мач или отнемане на точки. България е била наказвана за расистки скандирания, като не е ясно дали УЕФА ще вземе това предвид и ще затвори Националния стадион за следващата домакинска среща. Ако това се случи, България ще приеме Англия на 14 октомври пред празни трибуни. По традиция гостуванията на английския национален отбор в България се радват на голям интерес и винаги стадионът е пълен. В група А, в която е България, вече беше наложено наказание за расистки обиди. В мача между  Черна гора и Англия  в Подгорица част от английските национали, сред които Рахийм Стърлинг и Дани Роуз бяха обиждани, което доведе до санкция за Черна гора. Преди седмица  черногорците играха с Косово  пред празни трибуни.", "date": "2019.06.14", "title": "УЕФА разследва България за расизъм в мача срещу Косово"}
{"url": "https://www.dnevnik.bg/sviat/2019/06/14/3925194_sasht_publikuvaha_dokazatelstvo_za_roliata_na_iran_v/", "text": "Американската армия публикува видеозапис, който според нейни представители доказва отговорността на Иран за вчерашните нападения срещу два петролни танкера в Оманския залив. Въоръжените сили твърдят, че на неясния запис малка иранска лодка се доближава до един от двата танкера и премахва предмет от корпуса му (според САЩ - мина). Плавателният съд, извършил тези действия, е бил на  Революционната гвардия  на Иран, сочи  публикувано  тази нощ (късно вчера по вашингтонско време) изявление. От коментарите им не се разбира дали моряците на видеоклипа се опитват да премахнат доказателства за атака. Централното командване на американската армия публикува снимки, които показват със стрелки повредена част на корпуса и друга, към която \"вероятно\" е прикачена мина. Часове по-рано американският държавен секретар Майк Помпео  обяви, че въз основа на \"разузнавателни данни , използваното оръжие, нивото на експертност... неотдавнашните подобни ирански атаки срещу кораби\" и други фактори именно Иран стои зад нападението. Преди месец четири танкера бяха нападнати в същия район, а малко след това Вашингтон свърза атаката с ислямската република. Тази сутрин \"Франс прес\", позовавайки се на дипломатически източници, съобщи, че САЩ са повторили тази позиция на заседание на Съвета за сигурност на ООН при закрити врати. Късно тази вечер Великобритания обяви, че засега приема позицията на САЩ, че Иран е отговорен, и предупреди страната, че подобни действия са изключително неразумни. \"Това е силно притеснително и се случва в момент на вече голямо напрежение\", казва в цитирано от \"Ройтерс\" и БТА изявление на британският външен министър Джереми Хънт. \"Приемаме това изключително сериозно и моето послание към Иран е, че ако са били замесени, това е изключително неразумна ескалация, която представлява истинска заплаха за шансовете за мир и стабилност в региона\", добави той.\" Зад такава позиция застана и саудитският министър на външните работи Адел ал Джубейр. Пред Си Ен Ен той каза: \"Нямаме причина да не сме съгласни с държавния секретар... Иран и преди е правил това.\" Вчерашните  атаки срещу танкерите  \"Кокука кърейджъс\" (регисриран в Панама) и \"Фронт алтеър\" под флага на Маршаловите острови все още будят въпроси. Собственикът на първия, японската \"Кокука Сангьо\", каза, че е имало две нападения за три часа, преди екипажът да бъде евакуиран. За \"Фронт Алтеър\", презозващ нафта от Обединените арабски емирства до Тайван, първото предположение бе, че е поразен от торпедо, но впоследствие се появиха и други версии като взрив на прикачена с магнит мина. Инцидентът стана в деня, в който японският премиер Шиндзо Абе бе на историческо посещение в Техеран. Според в. \"Гардиън\" той е съвпаднал с отказа на върховния водач на Иран аятолах Али Хаменей да бъде отворен канал за комуникации между лидерите във Вашингтон и Техеран, предложен от Абе (вероятно не без подкрепата на самия Тръмп). След отказа на Хаменей и атаките Тръмп написа в \"Туитър\", че оценява идеята на Абе, но \"нито (САЩ), нито (Иран) са готови\" на такава стъпка. Европа призовава за сдържаност Дипломат номер едно на ЕС Федерика Могерини призова днес да се избегнат всякакви провокации в района на Оманския залив, предаде \"Франс прес\", цитирана от БТА. \"Регионът няма нужда от нови поводи за дестабилизация и напрежение и затова върховният представител на ЕС за външната политика и сигурността подновява призива си за максимална сдържаност и избягване на всякаква провокация\", заяви говорителката на Могерини - Мая Коциянчич. Тя допълни, че ЕС събира информации за този инцидент. Френското външно министерство призова за сдържаност и деескалация на напрежението в региона на Оманския залив и припомни, че Франция защитава принципа на свобода на корабоплаването. Германският външен министър Хайко Маас заяви, че атаките са много обезпокояващи и има риск да доведат до ескалация на напрежението в региона, предаде \"Ройтерс\". По-премерени бяха и реакциите на други правителства. Според руския заместник външен министър Сергей Рябков инцидентът в Оманския залив отразява крайно изострената ситуация в региона, предаде ТАСС. Той обаче призова да не се правят прибързани изводи за случилото се и каза, че инцидентът не трябва да се използва за антиирански настроения. Катар призова за международно разследване на извършените вчера нападения и за деескалация на напрежението в региона, предаде \"Ройтерс\". В изявление на външното министерство се осъждат разрушителните прояви, \"независимо кой стои зад тях\" и се отправя предупреждение към извършителите да не правят опасни експерименти със сигурността на Персийския залив и целия регион.", "date": "2019.06.14", "title": "САЩ публикуваха \"доказателство\" за ролята на Иран в атаката срещу танкерите (видео)"}
{"url": "https://www.dnevnik.bg/kultura/2019/06/14/3924877_s_balkanski_djemseshun_zapochva_dnes_vtoroto_izdanie/", "text": "Днес започва второто издание на джаз фестивала SoFest, на чиято сцена ще се качат артисти от България, Северна Македония и Гърция. Музикалните концерти ще бъдат  , но освен тях ще има и дневна програма за деца и възрастни, съобщават организаторите. Фестивалът ще бъде открит тази вечер с балкански джем сешън от 19.30 ч., на който ще участват \"Тони Китановски трио\" от Северна Македония, гръцкият квартет на Танос Ставридис и \"Теодосий Спасов квинтет\", заедно с джаз певицата Мирослава Кацарова. През втория ден на фестивалната сцена ще излезе Хилда Казасян с джаз музикантите Живко Петров (пиано), Михаил Йосифов (тромпет), Христо Йоцов (барабани) и Димитър Карамфилов (контрабас). Тазгодишното издание на SoFest ще бъде закрито с концерт на група \"Акага\" в неделя от 19.30 часа. За най-малките организаторите са подготвили дневни забавления, които ще включват театрални постановки, арт ателиета и работилници, насочени към опазването на околната среда. Детската програма ще бъде с вход свободен, а билети за концертите през трите дни може да бъдат намерени  тук .", "date": "2019.06.14", "title": "С балкански джемсешън започва днес второто издание на джаз фестивала SoFest"}
{"url": "https://www.dnevnik.bg/razvlechenie/2019/06/14/3925222_nov_album_na_mails_deivis_izliza_poveche_ot_30_godini/", "text": "През 1985 г. американският джаз музикант Майлс Дейвис започва записите на албум на име  Rubberband . Планът е това да е първият му албум за Warner Bros. Records след раздялата му с музикалния лейбъл Columbia. Записът в крайна сметка е оставен настрана и през 1986 г. като първи албум от \"Уорнър\" е издаден Tutu. Миналата година водещата тема Rubberband от този изоставен албум на Дейвис бе издадена под формата на сингъл със същото заглавие, а вчера бе обявено, че предстои да бъде издаден и в неговата цялост. По неговото завършване работят оригиналните му продуценти Ранди Хол и Зейн Джайлс заедно с племенника на Дейвис - Винс Уилбърн-младши, който участва в оригиналните звукозаписни сесии на албума. Той ще излезе на 6 септември в каталога на лейбъла  Rhino . В албума са включени Лала Хатауей и ритъм енд блус и джаз певицата Ledisi, която е гостуващ вокал в алтернативна версия на водещата тема от миналогодишния сингъл, озаглавена Rubberband of Life. През април бе обявено и че на грамофонни плочи ще бъдат преиздадени и пълните записи на Дейвис от трите сесии, които той прави от 1949 до 1950 г. за записването на компилацията от 11 теми Birth of the Cool, издадена през 1957 г. за Capitol Records.", "date": "2019.06.14", "title": "Нов албум на Майлс Дейвис излиза повече от 30 години след записването му"}
{"url": "https://www.dnevnik.bg/politika/2019/06/14/3925039_nadvzetite_subsidii_ot_partiite_triabva_da_budat/", "text": "До края на 2020 г. партиите и коалициите трябва да върнат доброволно надвзетите суми от държавната си субсидия. Това реши окончателно парламентът, след като вчера в правната комисия бяха внесени последните промени в законопроект на правителството за промени в закона за партиите. Ако парите не бъдат върнати до 2021 г., за тях почва да тече лихва и стават задължение към държавата. \"За тези, които получават субсидия, а не върнат доброволно, от втория им транш за 2019 г. ще получат 70%. Вторият транш ще бъде преизчислен по разпоредбите на този законопроект. От всички следващи траншове по 50%\", обясни вчера заместник-министърът на финансите Росица Велкова. Общата сума, която партиите трябва да върнат в държавния бюджет, е 14,6 млн. лв. Държавна субсидия, отпусната на политическите партии и коалиции за периода от 26 май 2016 г. до влизането в сила на този закон, ще се преизчислява. Така и партии, и коалиции, които бяха в предишния парламент или имаха над 1% на изборите, трябва да върнат част от парите, които са получавали до парламентарните избори на 26 март 2017 г. Сред тях са \"Реформаторски блок\", АБВ, \"България без цензура\", \"Движение 21\" и \"Глас народен\". До преизчисляване на субсидиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Оказа се, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. Субсидиите ще се фиксират в размера от 11 лв. за действително получения от партията или коалицията глас. Така общият размер на държавната субсидия за политическите партии и коалиции за една година ще бъде намален с 6,5 млн. лв., като икономията би възлязла на 14,5 млн. лв. за периода от 26 май 2016 г. до изплатената към 30 април 2019 г. След влизане в сила на закона в 7-дневен срок Министерството на финансите ще бъде задължено да публикува информация за средствата, които подлежат на връщане от политическите сили. Междувременно парламентът реши на първо четене  партийната субсидия да стане 1 лв ., като прие на първо четене проекта за промяна на държавния бюджет на премиера Бойко Борисов. Сега субсидията е 11 лв. за всеки получен на парламентарни избори глас. Ако бъде приета промяната в държавния бюджет за 2019 г., субсидията ще се преизчисли на 1 юли 2019 г. За 1 лв. субсидия гласуваха 117 депутати от 207, като гласовете \"за\" дойдоха от ГЕРБ, \"Обединени патриоти\" и \"Воля\". От изказванията на народни представители от \"Атака\" и ВМРО се разбра, че въпреки че подкрепиха проекта на първо четене, те са против него и ще предложат промени преди второто окончателно гласуване в пленарната зала. В ГЕРБ използваха изказванията в залата, за да обявят, че са направили предложението, за да предизвикат дебат по темата, тъй като досега те са носили негативите.", "date": "2019.06.14", "title": "Надвзетите субсидии от партиите трябва да бъдат върнати до 2021 г."}
{"url": "https://www.dnevnik.bg/evropa/2019/06/14/3925267_v_pismo_do_enp_orban_othvurli_kritikite_za/", "text": "Унгарският премиер Виктор Орбан защити действията на правителството си в областта на демокрацията, корупцията и върховенството на закона след въпроси от Европейската народна партия, част от която е неговата партия \"Фидес\", предаде \"Политико\". В документ от девет страници, адресиран до бившия австрийски канцлер Волфганг Шюсел и видян от \"Политико\", унгарският лидер, членството на чиято партия в ЕНП бе замразено през март, отговори на серия от въпроси за състоянието на върховенството на закона в страната. \"Съжалявам, това е пълен абсурд\", написа Орбан в отговор на твърдение на ЕНП, че липсата на европейски символи на официалните сгради (в Унгария) и на тези на партията е поразителна и от части е знак, че \"Фидес\" не споделя същия европейски ангажимент, както други партии членове на ЕНП\". Шюсел, заедно с бившия председател на Европейския съвет Херман ван Ромпой и бившия ръководител на Европейския парламент Ханс-Герт Пьотеринг, е член на специална комисия, натоварена от ЕНП да проучи дали \"Фидес\" се придържа към демократичните стандарти. Членството на партията бе замразено заради растящите опасения, че с действията си унгарското правителство подкопава независимостта на институции, както и заради финансираната с държавни пари кампания срещу председателя на Европейската комисия Жан-Клод Юнкер, високопоставен член на ЕНП. Попитан дали партията му е \"готова да спре да води кампания срещу европейските институции, както се случи в миналото, да се въздържа от представянето на ЕНП в отрицателна светлина и от лични нападки срещу ръководството на ЕНП в речи и статии\", Орбан написа, че \"запазваме нашето право открито да критикуваме която и да е институция на Европейския съюз, ЕНП, както и техните лидери, когато имаме разногласия\". Помолен да обясни какво има предвид под израза \"нелиберална държава\", която Орбан казва, че изгражда в Унгария, премиерът написа, че \"независимо дали човек го приема или не – християндемократите са нелиберали по дефиниция\". Той освен това отхвърли опасенията на ЕНП за концентрация на медийна сила в ръцете на малцина и написа, че правителството му действа с \"нулева толерантност\" към всяка форма на расизъм. В отговор на въпрос как би подобрил борбата срещу корупцията предвид лошото представяне на Унгария в класацията на \"Прозрачност без граници\" Орбан защити постиженията на правителството си по случаи на корупция. \"Прозрачност без граници\" е организация, финансирана от (унгарско-американския бизнесмен Джордж) Сорос. Тя е очевидно предубедена и политически мотивирана. Ние не взимаме предвид този доклад\", посочи Орбан. \"Политико\" уточнява, че \"Прозрачност без граници\" е получавала финансиране от редица организации, сред които е фондация \"Отворено общество\" на Сорос, но също така от правителствени агенции, ООН и Европейската комисия. Опозиционни унгарски политици оспорват отговорите на Орбан, а евродепутат социалист изпраща собствени отговори на ЕНП за състоянието на върховенството на закона в страната.", "date": "2019.06.14", "title": "В писмо до ЕНП Орбан отхвърли критиките за върховенството на закона в Унгария"}
{"url": "https://www.dnevnik.bg/evropa/2019/06/14/3925308_ima_napreduk_za_bjudjet_na_evrozonata_no_ne_i_suglasie/", "text": "Финансовите министри на еврозоната имат известен напредък в създаването на бюджет на валутния съюз, но не успяха да се споразумеят за размера и начина на финансиране на бюджета, предадоха \"Ройтерс\" и ТАСС, като цитираха председателя на Еврогрупата Мариу Сентену. В момента еврозоната няма собствен бюджет. Темата за създаването на бюджет на еврозоната, който би спомогнал за финансовата стабилност на страните от общността и на единната европейска валута, се обсъжда от 2012 година. Този въпрос бе поставен на дневен ред на фона на най-сериозната от въвеждането на еврото \"гръцка криза\", която заплашваше с разпадане еврозоната и изчезването на самата европейска валута. \"Заседанието на Еврогрупата за реформата в еврозоната продължи над 15 часа и завърши рано тази сутрин, но трябва да свършим още работа. Потвърдихме, че ни е необходим този инструмент (бюджета на еврозоната - бел. ТАСС) . Засега се договорихме, че ще подготвим документ, но трябва да свършим допълнителна работа за вземането на решения за възможни източници на финансиране\", заяви Сентену на пресконференция рано днес. Той допълни, че на заседанието са били направени все пак \"малки стъпки\", отбелязва \"Ройтерс\". Основните характеристики на бъдещия бюджет остават обаче неясни, тъй като министрите не се разбраха как да се финансира бюджетът. Решение за неговия размер се очаква да бъде взето от европейските лидери по-късно през годината, посочи Сентену на пресконференцията в Люксембург. По-рано френският министър Брюно льо Мер съобщи, че финансовите министри на ЕС  са се споразумели  за основните линии на бъдещ бюджет на еврозоната. /БТА", "date": "2019.06.14", "title": "Има напредък за бюджет на еврозоната, но не и съгласие как да се финансира"}
{"url": "https://www.dnevnik.bg/na_put/2019/06/14/3923828_fotogaleriia_v_surceto_na_aziia/", "text": "Република Узбекистан (на узбекски: O‘zbekiston Respublikasi) се намира в Средна Азия и граничи с Казахстан, Киргизстан, Таджикистан, Афганистан и Туркменистан. До разпадането на СССР Узбекистан е съветска република известна като Узбекска ССР. Страна с древна история, наследница на историческия Хорезъм, през която е преминавал. Пътят на коприната, част от империите на велики завоеватели – Александър Македонски,Чингис хан, Тимур, съхранила през вековете невероятни културни паметници, образци на персийската и ислямската архитектура. Узбекистан е четвърта страна в света по големина на златни залежи и пета в износа на памук, а залежите от природен газ, намиращи се на територията й също не са за подценяване. След падането на визите за повечето европейски държави от 1 февруари тази година, Узбекистан става все по-привлекателна туристическа дестинация за западния свят.", "date": "2019.06.14", "title": "Фотогалерия: В сърцето на Азия"}
{"url": "https://www.dnevnik.bg/sport/2019/06/14/3925163_fotogaleriia_istoricheskiiat_triumf_na_toronto_dovel/", "text": "Торонто раптърс\" е новият шампион в НБА, след като   с победа 114:110 в шестия мач от финалната серия и с 4:2 успеха печели титлата. Канадският тим триумфира с историческата си първа шампионска корона 24 години след създаването му.", "date": "2019.06.14", "title": "Фотогалерия: Историческият триумф на \"Торонто\", довел до първа титла в НБА"}
{"url": "https://www.dnevnik.bg/sviat/2019/06/14/3925335_trump_obiavi_pogreshka_che_se_e_sreshtnal_s_princa_na/", "text": "Буквените, правописни и синтактични грешки на Доналд Тръмп в публикациите му в \"Туитър\" вече  не могат да се преброят , но тази, която направи днес, може би ще остане една от най-прочутите му, предаде \"Франс прес\". Разказвайки с кои чужди лидери е имал в последно време срещи, Тръмп написа в \"Туитър\": \"Говоря всеки ден с чужди правителства. Съвсем наскоро срещнах английската кралица, принца на китовете, британския премиер, френския президент и полския президент\". Странният \"принц на китовете\", който се появи в туита на Тръмп, всъщност е британският престолонаследник Чарлз, който е принц на Уелс. Титлата му беше \"сменена\" от Тръмп заради буквена грешка. На английски Уелс се пише Wales, а китове - whales. Малко след появата на туита с грешното изписване той беше изтрит от Тръмп и  заменен  с вярно изписаната дума, но потребителите на социалните мрежи вече  бяха започнали да се шегуват  с допуснатата грешка. Тръмп се срещна с принц Чарлз по време на визитата си във Великобритания от 3 до 5 юни. За тази среща миналата седмица Тръмп каза, че двамата са разговаряли час и половина вместо предвидените 15 минути. Принцът говорил през повечето време и разговорът бил посветен на климатичните промени, разказа Тръмп. /БТА", "date": "2019.06.14", "title": "Тръмп обяви погрешка, че се е срещнал с \"принца на китовете\""}
{"url": "https://www.dnevnik.bg/bulgaria/2019/06/14/3925278_prokuraturata_udari_kabelni_pirati_nanesli_shteti_za/", "text": "Само за два месеца три телевизии - Би Ти Ви, Нова и НВО, са загубили 10.5 млн. лв. заради това, че български кабелни оператори не са им плащали авторски права. Това съобщи на пресконференция говорителят на главния прокурор Румяна Арнаудова в обобщение на акция срещу нарушения на интелектуалната собственост, проведена вчера в Южна България. Акцията, проведена с участието на \"Европол\", е по жалба на телевизиите, а общо 700 хил. абонати са гледали пиратското съдържание, някои от клиентите били \"необявени\" и върху техните такси кабелните оператори не са плащали данъци. В операцията са се включили и служители на Националната агенция за приходите и Комисията за регулиране на съобщенията. Така прокуратурата узнала, че съобщителният регулатор разполага с изключително добра техника, която позволява в незабавен порядък да установи коя кабелна телевизия какви програми излъчва в определен момент и да се установи дали носителите на авторското право са дали разрешения за излъчването, каза Арнаудова. Засега няма повдигнати обвинения, защото прокуратурата иска да установи с по-голяма точност каква е щетата за носителите на авторските права и на бюджета и през какъв период от време е продължавало престъплението. Вчерашната операция е обхванала Бургас, Кърджали, Кюстендил, Благоевград, Петрич, Сандански и Дупница. Предстоят проверки и в други части на страната. Арнаудова отчете и един положителен превантивен ефект: в резултат на теч на информация за престоящата операция кабелен оператор изпреварващо потърсил една от телевизиите и поискал да си плати. Представител на \"Европол\" заяви, че операцията е най-голямата в Европа за този тип престъпление. Българските експерти по киберпрестъпност ще бъдат поканени за обучители на \"Европол\" по темата.", "date": "2019.06.14", "title": "Прокуратурата удари кабелни пирати, нанесли щети за десетки милиони"}
{"url": "https://www.dnevnik.bg/biznes/2019/06/14/3925289_godishnata_inflaciia_prez_mai_e_35/", "text": "Инфлацията през май спрямо април е 0.1%, а спрямо май 2018 г. е 3.5%, съобщи Националният статистически институт. През април стойността на показателя за месеца беше 0.5%, а спрямо година по-рано - 3.7%. Спрямо април месец храните са поскъпнали с 0.3%, облеклото и обувките . - с 0.4%, цените на алкохола и цигарите, както и режийните разноски са останали непроменени. За месец транспортът поскъпва с 1.2%, а съобщенията поевтиняват с 1%. Сред храните (без сезонните плодове и зеленчуци) по съществено нарастват цените на свинското месо - с 5.9%, малотрайните колбаси - с 4.5%, каймата - с 4.3%, кафето - с 1.4%, минералната вода - с 1.0%. Цената на автомобилния бензин А95H е нараснала през месеца с с 4.3%, на А98Н - с 3.0%, услугите по краткосрочно настаняване поскъпват с 2.3%. Билетите за кино и театър са се продавали с 2.3% по-евтино, отколкото през април.", "date": "2019.06.14", "title": "Годишната инфлация през май е 3.5%"}
{"url": "https://www.dnevnik.bg/kultura/2019/06/14/3912796_otkus_ot_chui_shturcite_na_tatiana_popova/", "text": "Това, което се случи, може да се случи във всяко едно училище. Питам се защо се случи в нашето? Този въпрос си задава младият учител по литература Николай. Същият въпрос измъчва и училищния психолог Емил. Една история за нажежени отношения между учители и ученици, за насилие и секс, за стряскащи зависимости. Кабинет № 204 ще бъде отключен за вас. Готови ли сте да надникнете в мрака на подсъзнанието и пагубните избори? Ще станете свидетели и на една любовна връзка, избухнала между болезнената агония на съвестта и сянката на страстта. \"Чуй щурците\" е съвременен трилър с оглушителна мелодия. \"Чуй щурците\" бе отличен сред 54 ръкописа по време на Деветия национален литературен конкурс \"Хермес\" в категория проза. Авторката Татяна Попова е родена през 1991 г. В момента е учител в 18 СУ \"Уилям Гладстон\". \"Чуй щурците\" е дебютният й роман. Официалната премиера на книгата ще се състои на 29 май (сряда) от 19,00 часа в НДК, Мраморно фоайе, като част от културната програма на Пролетен базар на книгата 2019 г. През юни Татяна Попова ще вземе участие и в Пловдив чете. Виждам светлина във възможността за промяна на всеки човек, в идеята за израстване, за осъзнаване на грешките. Когато видях училището за първи път, се захласнах. Светлината влиза през големи прозорци, колегите присвиват очите си като смърфове. Обърнете се и ще видите растения, стигат до тавана като в някой оазис. Коридорите бяха ремонтирани през лятото, мебелите – нови. Шареният килим на входа те кара да чувстваш, че си сред свои. По стените окачени портрети и абстрактни рисунки, едната с малки точки, които са в пространството, на друга имаше отпечатъци от ръце. Не ги разбирах, но изкуството е мистерия. Предния ден бях на интервю в друга гимназия. Тя ме посрещна с ронеща се мазилка и коридори, по които, струва ми се, минаваха не ученици, а тъмничари. В сравнение с нея нашето училище беше Версай. Всеки ден се запознавах с нов индивид, който допълваше представите ми за разнообразните човешки изкривявания. В училище имаше 180 колеги, повечето емоционални дами във втора, трета младост. Разбирахме се. Верижната катастрофа в моя живот обаче започна още първите седмици. Отивах към работата, от вратата ме посрещна Лепката. Момиче, привързано към мен. По-точно по мечтата за мен. Беше 75 килограма, висока 1.60. Къдрава червена коса стигаше до раменете й. Имаше криви зъби, но бяха бели. Беше тичала и капки пот се стичаха по пълните й почервенели бузи. – Ники, разбра ли какво е станало? Сигурно си разбрал. Ужасно, нали? – Започна да бърка в чантата си и да рови нещо. – Дълго тичах, имаш ли вода? Страхотно начало на годината, няма що! – Извади повечето вещи от черната чанта, която не беше сменяла от 5 години, започна да ме гледа право в очите, стана ми неудобно. – Нямам вода, какво става? – Камелия... сещаш ли се? Ками. – Ками от 10б клас ли? – Не, какъв 10б? Ками по история. – А, тази Ками. Да, какво за нея? – Самоубила се вчера – Капките пот продължиха да се стичат по бузата й, дишаше и издишаше въздуха като локомотив, който се бори да изпусне парата. Миришеше на пот. Погледът й стреляше очите ми, няколко секунди не се отместваше. Аз извадих телефона си и започнах да пиша нещо в бележките, без смисъл. – Ники, отивам да си купя вода, че имам часове, а нямам глас, топло ми е. До после. Тя изприпка, спъна се в шарения килим. Не й беше за пръв път, почти винаги се спъваше из различни места в училището. Мъртва. С тази жена си бяхме разменили само няколко думи. Усетих само миризмата... миризмата на смърт.", "date": "2019.06.14", "title": "Откъс от \"Чуй щурците\" на Татяна Попова"}
{"url": "https://www.dnevnik.bg/sviat/2019/06/14/3925367_sauditski_letishta_otnovo_biaha_obstreliani_s_dronove/", "text": "Безпилотни устройства на йеменските бунтовници хути нападнаха за втори път летища в Саудитска Арабия тази седмица, предаде Би Би Си. Според изявление на саудитските власти едното е летището в Абха (което бе цел и на първата атака) в южната част на страната, другото - летището в Хамис Мушайт, на 26 км на североизток и също недалеч от границата. И двете цели се намират в непосредствена близост до военния град \"Крал Халид\", изграден през 70-те и 80-те години и използван от американската армия по време на войната в Персийския залив. Днес там има слабо американско присъствие. Не се съобщава за жертви. При предишната атака саудитската коалиция, която се сражава срещу хутите в Йемен,  съобщи за 26 пострадали цивилни . В последните седмици атаките с дронове на хутите (които Рияд сочи като доказателство за намесата на Иран в конфликта) зачестиха. Това се случва над четири години след началото на кампанията на саудитската коалиция (включваща Саудитска Арабия, Обединените арабски емирства, Египет и други държави и поддържана от САЩ) през март 2015 г. И този път саудитските власти посочиха към Техеран като \"поръчал атаката\" - направи го министърът на отбраната принц Халед. Техеран отрича това да е вярно. Би Би Си отбелязва, че в отговор на нападението са последвали нови удари срещу столицата на Йемен, Сана. По непотвърдени данни жертвите са поне 6, като четири от убитите са деца. Според ООН жертвите на конликта в Йемен до момента са поне 7000, а 11 хил. са ранени, като въздушните удари на коалицията са причина за 65% от жертвите.", "date": "2019.06.14", "title": "Саудитски летища отново бяха обстреляни с дронове на бунтовниците в Йемен"}
{"url": "https://www.dnevnik.bg/bulgaria/2019/06/14/3925404_mladeji_nosili_plastmasovi_orujiia_se_oplakvat_ot/", "text": "Родители на момчета на 18 и 19 години се оплакаха, че синовете им са станали жертва на полицейско насилие, предадоха Би Ти Ви и \"Нова телевизия\". Инцидентът станал на 12 юни, след като униформените реагирали на сигнал за младежи с оръжие в автомобил. Според бащите на двете момчета става въпрос за платмасови имитации на пистолет и автомат, които стрелят с пластмасови сачми. Колата на младежите била спряна в района на надлез \"Надежда\", а след като те излезли от автомобила, полицаите започнали да им нанасят удари, въпреки че едно от момчетата носело яка заради операция на гръбнака. \"Съпротива не е имало, затова държа МВР да извадят кадри и да покажат какво се е случило. Единият полицаи блъска и удря Крис, момчето е с яка – видимо е, че има някакъв проблем\", казва бащата на едно от момчетата по Би Ти Ви. След това двамата са задържани с белезници. Според адвоката на момчетата има превишаване на полицейските правомощия при задържането. \"Имаме повдигнато обвинение за хулиганство по отношение на Кристиян, който реално си е играл с пистолета в колата. Явно съвестен гражданин се е обадил на 112 и е предупредил за момче с оръжие, а полицията е реагирала първосигнално – дошли са пет патрулки и два мотора\", заяви адвокат Николай Петров. От МВР твърдят, че при ареста на момчетата не е употребявана физическа сила. Министърът на вътрешните работи Младен Маринов обяви, че е наредил да започне проверка по случая. \"Проверката е в ход, но, общо взето, случаят касае реакция на патрул при подаден сигнал, че лица размахват оръжие\", уточни той, цитиран от агенция \"Фокус\". Родителите на младежите подчертават, че оръжие не е насочвано към хора, като младежите просто ги разглеждали в колата.", "date": "2019.06.14", "title": "Младежи, носили пластмасови оръжия, се оплакват от полицейско насилие"}
{"url": "https://www.dnevnik.bg/bulgaria/2019/06/14/3925405_s_dve_kirki_osumnal_dnes_avtomobilut_na_rektora_na/", "text": "С две кирки, забити в предния капак и в покрива, е осъмнал днес автомобилът на ректора на варненския Технически университет проф. Венцислав Вълчев. Снимка на колата се появи тази сутрин във Фейсбук профила на съпругата на Велчев Светлана Лесидренска. \"Това е нашата кола, написа тя. Явно, че кандидат – ректорската кампания е в разгара си. Вече сме на етап – дойдоха тези с кирките и лопатите\". През пресцентъра на университета, който оглавява временно до изборите на нов ректор, насрочени за 24 юни, Вълчев не отрече, случилото се, но отказа да отговаря на въпроси с мотива, че така е бил посъветван от полицията, която в момента работела по случая. Информация за вандалския акт до този момент не е разпространена и от Областната дирекция на МВР във Варна. Велчев бе избран да ръководи Техническия университет в града на 23 март т. г. в частични избори, след отстраняването на досегашния ректор на висшето учебно заведение проф. Росен Василев  заради обвинения в плагиатство . Редовните избори за нов ректор са насрочени за 24 юни, а освен Венцислав Вълчев за поста са се кандидатирали и доцентите Антон Георгиев и Божидар Дяков. За последен път във Варна кирки бяха забити в автомобил на 14 август м.г. Тогава пострада мерцедес, оставен на паркинг в един от крайните градски квартали.", "date": "2019.06.14", "title": "С две кирки е осъмнал днес автомобилът на ректора на Техническия университет във Варна (допълнена)"}
{"url": "https://www.dnevnik.bg/sport/2019/06/14/3925377_voleibolistkite_gledat_s_nadejda_sled_purvata_pobeda/", "text": "Тези думи на селекционера на националния отбор по волейбол за жени Иван Петков дойдоха след 11-ата загуба от 11 мача в първото участие в Лигата на нациите. Скоро след това България се пребори за първата си победа - за обрата с 3:1 срещу Корея. Въпреки трудностите в състава оценяват пътя, по който вървят, и гледат с надежда за израстване. \"Когато миналата година с ръководството на Българската федерация по волейбол започнахме стратегически да вървим по този път, знаехме, че ще е трудно, но целта беше да работим с перспектива\", каза Петков, който дни по-рано заяви: \"Пътят е ясен и който има характер, ще го издържи\". Селекционерът добави: \"Не мисля, че се случва нещо ненормално. Отборът играе добър волейбол, но нямаме единиците, които да направят разликата. Но има важни детайли, които дават надеждата за бъдещето. Отборът има химия, трябва да се появи класата. Трябва време, ужасно много време, но пътят е правилен. Отборът има стил, трябва да се работи върху повишаването на класата. Трупаният опит в момента ще се окаже много ценен.\" Една от основните състезателки в състава Гергана Димитрова заяви, че макар и дошла късно, победата е историческа, защото е първа в турнира. \"Момичетата играха прекрасно. Може би трупането на опит вече започва да дава резултат. Показахме, че знаем какво да правим и показахме добър волейбол. Що се отнася до настройката, понякога трябва да се форсираш сам от гледна точка на емоцията и после зарядът за мача идва сам. В този беше по-голям. Да, съперникът имаше досега само една победа, но можеше да направи и две. Ние я взехме и това е много радостно.\" Мирослава Паскова се надява отборът да запази положителната вълна и за турнира в Китай от последната пета седмица. \"Във всеки мач ние тръгваме заредени за победа, но този път издържахме до края и затова победихме. А не както досега след 20-а точка губихме контрол над емоциите и ставаха обърквания. На такова ниво това не трябва да се допуска, защото после се губят мачове. Преди този обаче отново имахме разговор в отбора за проблемите си, от които малко по малко излизаме.\" В последната седмица българките ще играят с домакина Китай, световния шампион Сърбия и Германия. \"Трябва да играем със сърцата си за удоволствие, за треньора и за всички, които все още ни подкрепят\", каза Паскова.", "date": "2019.06.14", "title": "Волейболистките гледат с надежда след първата победа от 12 мача в Лигата на нациите"}
{"url": "https://www.dnevnik.bg/sviat/2019/06/14/3925418_rusiia_zapochna_da_izdava_pasporti_za_jiteli_na_donbas/", "text": "Руското Министерство на вътрешните работи е започнало издаването на паспорти за жители на т.нар. народни републики в Донецка и Луганска област в Украйна. Това съобщава деловото издание  РБК , като цитира двама източници, близки до институцията. По думите им процесът на получаване на документите е организиран в два пункта на руско-украинската граница. Стъпката не е неочаквана - руските власти вече са изразявали подобни намерения. Президентът Владимир Путин е казвал, че тя  би била необходима от хуманитарни съображения . Според Путин украинците може да получават гражданство по опростена процедура, макар по-късно президентът да обясни, че  би предпочел да говори  с новия си колега Володимир Зеленски по въпроса. \"Практически ежедневно\" Украйна смята да не признава тези паспорти за валидни. През април, преди Русия да обяви тези планове, Зеленски заяви, че ще предложи  украинско гражданство на всички страдащи от режима  в съседната страна. В началото на юни украински политици отидоха още по-далеч - в парламента в Киев бе внесен законопроект за конфискация на имуществото на жители на ЛНР и ДНР, имащи руски паспорт. По думите на един от събеседниците на РБК към момента са одобрени заявления за издаване на паспорти на 1.2 хил. жители на Донбас. Документи са постъпили от общо 12 хил. жители на Донецката и Луганската \"народни републики\". По-рано началникът на донецката \"миграционна служба\" Владимир Красношчок, цитиран от \"РИА Новости\", съобщи, че в Русия са влезли 34-ма жители за получаване на гражданство и се планира \"практически ежедневно\" хора да се изпращат там.", "date": "2019.06.14", "title": "Русия започна да издава паспорти за жители на Донбас"}
{"url": "https://www.dnevnik.bg/skorost/2019/06/14/3925458_putnata_agenciia_tursi_koi_da_nabljudava_populaciiata/", "text": "Агенция \"Пътна инфраструктура\" обяви началото на обществена поръчка за провеждане на мониторинг върху популациите на два вида сухоземни костенурки и два вида змии в участъка на първокласен път Е-79 София - Кулата, преминаващ през Кресненското дефиле, съобщи пресцентърът на организацията. Става въпрос за шипобедрена костенурка, шипоопашата костенурка, ивичест смок и леопардов смок. Основната цел на мониторинга е да се проследят популационните тенденции на четирите вида влечуги и степента на изолация на субпопулациите, ако има такава, западно и източно от съществуващия път Е-79. Въз основа на тези данни ще се оцени реалната ефективност на предвидените дефрагментационни и преградни съоръжения след въвеждането в експлоатация на дясното платно на лот 3.2 Крупник - Кресна от автомагистрала \"Струма\", което ще преминава по съществуващото в момента трасе на пътя. Изследванията ще се извършват в продължение на 4 години. Индикативната стойност на обществената поръчка е 288 хил. лв. с ДДС. Средствата са осигурени от Оперативна програма \"Транспорт и транспортна инфраструктура\" 2014-2020 г., която се съфинансира от Кохезионния фонд на Европейския съюз и националния бюджет. Срокът за подаване на офертите е до 17.30 часа на 15 юли. Изграждането на магистралата с използване на настоящото трасе на пътя може да стане факт въпреки протестите на екологични организации, след като петчленен състав на Върховния административен съд  отказа да разгледа жалбата им . През март  природозащитници призоваха  първия вицепрезидент на Европейската комисия Франс Тимерманс да се намеси и спешно да започне наказателна процедура срещу България, за да защити европейското природно богатство в Кресненското дефиле.", "date": "2019.06.14", "title": "Пътната агенция търси кой да наблюдава популацията на костенурки и змии"}
{"url": "https://www.dnevnik.bg/bulgaria/2019/06/14/3925466_trimata_golemi_da_se_razsledvat_sled_razreshenie_ot/", "text": "Разследванията срещу \"тримата големи\" в съдебната власт (председателите на Върховния касационен съд, Върховния административен съд и главният прокурор) за умишлено престъпление от общ характер да започват по предложение на поне трима членове на съответната колегия или на министъра на правосъдието. Това предлага министърът на правосъдието Данаил Кирилов с поправки в Закона за съдебната власт и в Наказателно-процесуалния кодекс. Промените, които да позволят разследване срещу тримата най-висши магистрати в държавата, бяха обсъждани дълго, но едва днес бяха публично оповестени. Те бяха обсъдени на дискусия в министерството с експерти. (Вижте предложенията за промени  ). Разрешение за това дали ще започне разследване или не ще дава Пленумът на Висшия съдебен съвет, като решението се взема с поне 17 гласа \"за\". Самото разследване ще провежда прокурор от Специализираната прокуратура или от Софийската градска прокуратура в зависимост от престъплението. \"Тримата големи\" в съдебната система ще може да бъдат разследвани само за умишлени престъпления. \"Разследванията ще са само за умишлени престъпления и така даваме отговор на въпроса дали ако председател участва в пътнотранспортно произшествие, нещата ще бъдат по този ред – не, няма да бъдат\", обясни министърът на правосъдието Данаил Кирилов. Разследванията ще се разделят на такива за корупция и организирана престъпност, които ще се разследват от специализираната прокуратура, а всички останали - от Софийската градска прокуратура. Някои от участниците в дискусията са работили по промените, но други изобщо не са били запознати с новите текстове. Кирилов прочете подробно текстовете от законопроекта, но много от поканените на дискусията отправиха критики и предложения за нова среща, за да прочетат и обмислят предложенията и да вземат адекватно и компетентно становище по тях. Макар и \"на първо четене\" се чуха и критики за липса както на правна, така и на житейска логика в някои от промените, които трябва да залегнат в Закона за съдебната власт и в НПК. \"Сега просто ви се дава възможност да се запознаете, имам честта да ги представя пред вас. Но това не значи, че сте длъжни да ги одобрите и припознаете\", отговори министърът на критиките. Една от идеите е предложението за започване на наказателно преследване срещу някого от \"тримата големи\" да се разглежда не по-късно от 7-дневен срок от постъпването му от Пленума на ВСС, като се изслушва и засегнатото лице. При даване на разрешение за започване на дело ВСС постановява и временно отстраняване от длъжност. Срокът за отстраняване е година и половина при тежки престъпления и 8 месеца в останалите случаи. \"Тримата големи ще бъдат и временно отстранени с решение на Пленума на ВСС. Смятаме, че по този начин гарантираме безпристрастността и ненамесата при осъществяване на това досъдебно производство\", обясни правосъдният министър. Решението на Пленума може да бъде обжалвано в тридневен срок пред 5-членен състав на Върховния административен съд, а членовете ще се определят на случаен принцип от всички съдии. Решението дали да започне наказателно преследване се постановява в 7-дневен срок от постъпване на жалбата и е окончателно. Кирилов предлага изрично в чл. 175, ал. 5 от ЗСВ да се посочи, че решението за предсрочно прекратяване на мандата на тримата големи се взема поне със 17 гласа \"за\" от Пленума на ВСС. Измененията в НПК ще регламентират реда за разследване на тримата големи, като се предвижда и създаването на нова глава, в която ще има 6 разпоредби. Ако за съответното престъпление се предвижда наказание до 15 години затвор, тогава делата срещу тримата големи се разглеждат от тричленен състав, като всички магистрати в него се избират на случаен принцип. Ако предвиденото наказание е над 15 години лишаване от свобода, тогава заседават петчленни състави, като отново се спазва случайният подбор. При разглеждане на делата като въззивна инстанция съдът заседава в състав от петима съдии, а последна инстанция е ВКС. \"С приемането на промените в НПК ще се отговори на обществените очаквания за гарантиране на ефективното и безпристрастното провеждане на разследвания срещу \"тримата големи\", коментира министър Кирилов. Той каза, че с предлаганите промени се цели повишаване на общественото доверие в съдебната власт и изпълнение на препоръките за механизма и сътрудничество и проверка на ЕС посредством въвеждането на ефективен и съобразен с действащата конституционна уредба модел. Според министъра с тези промени ще се постигне \"баланс между обществения интерес от това служебното положение на \"тримата големи\" и няма да се възпрепятства разследването срещу тях. От друга страна, текстовете гарантирали, че правата на заинтересованите лица ще бъдат защитени. Мария Павлова от камарата на следователите взе думата и заяви, че не е чула кой знае какви мотиви, освен че министърът е прочел текста на проекта. \"Не е ясно кой ще уведомява Пленума на ВСС и въз основа на какви документи те ще дадат разрешение за започване на наказателно производство. И ако пленумът не събере мнозинство, значи ли, че няма да започне наказателно преследване, дори и да има доказателства срещу един от \"тримата големи\"?\", пита Павлова. Сред другите поставени въпроси бяха кой прокурор би започнал предварителна проверка срещу главния прокурор, както и дали не би трябвало по-висшестоящ обвинител да води разследването, при положение че то е срещу висш магистрат. \"Виждаме един проект, който ни се представя днес, и се очаква ние да имаме становище по него\", коментира Павлова. Подобни бяха критиките и на Атанаска Дишева, член на Висшия съдебен съвет, която заяви, че макар и на първо четене, в някои от предложенията не вижда житейска и правна логика. По време на дискусията се чуха и коментари, че всеки гражданин може да подава сигнали без доказателства, а трима от съдийската или съответно прокурорската колегия на ВСС да подкрепят и обосноват с това искане за започване на наказателно преследване. Данаил Кирилов обаче обясни, че това било \"предварително производство за формиране на воля и решение на органа\". Събирането на доказателства щяло да става едва след това. Сред предложенията и критиките бе и това, че актът на пленума на ВСС, с който се разрешава започване на производство, може да бъде обжалвано само на една инстанция. Поне така предвижда проектът на Кирилов в този му вид. Атанаска Дишева даде пример с това, че ако магистрат получи и най-лекото дисциплинарно наказание \"забележка\" може да обжалва пред две съдебни инстанции. Съдия Галина Тонева от ВКС предложи за обсъждане да се определи съставът, който ще разглежда производствата на последна инстанция във Върховния касационен съд. \"И на мен не ми е ясно как цялата Наказателна колегия ще се произнесе по казус с председателя на ВКС\", коментира министър Кирилов. Всички идеи ще бъдат обсъдени допълнително на 24 юни, след като се запознаят подробно с предложенията и изработят становища. Извън темата за промените в закона, които касаят \"тримата големи\", Данаил Кирилов засегна и друга тема. Той предложи да отпадне изискването в закона магистратите да декларират членството си в съсловни организации. Министърът обаче подчерта, че ще остане задължението да се декларира членството в тайни организации и припомни, че дебатът по темата е бил изключително горещ през лятото на 2016 г.", "date": "2019.06.14", "title": "Кирилов предлага \"Тримата големи\" да се разследват след разрешение от Съдебния съвет"}
{"url": "https://www.dnevnik.bg/sport/2019/06/14/3925441_bfs_otreche_selekcionerut_na_junosheskiia_nacionalen/", "text": "Българският футболен съюз (БФС) отрече твърденията, че селекционерът на юношеския национален отбор до 18 години Ангел Стойков е посягал на играчи. От организацията обявиха пред \"Дневник\", че случаят е силно преувеличен. В днешния си брой \"Меридиан мач\" твърди, че Димитър Стоянов от \"Славия\" и Мартин П. Петков от \"Левски\" са били ударени от селекционера след равенството 1:1 с Индия на турнира \"Валентин Гранаткин\". От БФС посочват, че вече са разговаряли както с треньора, така и с футболистите. \"Имало е разговор на висок тон след мача\", казаха от пресслужбата на футболния съюз пред \"Дневник\". При завръщането на отбора в България се очаква разговор с отговорника за детско-юношеския футбол към БФС Емил Костадинов. В четвъртък отборът стигна до първата си победа от пет мача в надпреварата, като се наложи срещу Молдова след дузпи в спора за седмото място. Днес съставът е на разходка в Санкт Петербург.", "date": "2019.06.14", "title": "БФС отрече селекционерът на юношеския национален отбор да е посягал на играчи"}
{"url": "https://www.dnevnik.bg/morski/2019/06/14/3925494_varnenskiiat_zookut_shte_bude_obnovet_sus_zaem_ot_12/", "text": "Варненският зоопарк ще бъде реконструиран и обновен със заем от 1.2 мил. лв., осигурени от Регионалния фонд за градско развитие и Ескпресбанк. Споразумението за отпускане на финансирането е било подписано днес, съобщиха от финансовите институции. Реконструкцията на зоопарка включва проектиране, реконструкция и ремонт на секторите за хищници и маймуни, обновяване на входната зона и изграждане на павилион за продажба на сувенири и нова зона за отдих с детска площадка. Реконструкцията цели да промени остарялата концепция на бетона и асфалта, използвана през 60-те и 80-те години на миналия век при строителството на клетките в зоопарковете, и да създаде условия, които удовлетворяват нуждите на животните, осигуряват личното им пространство и необходимата социална среда. Във варненския зоопарк на площ от над 23 дка се отглеждат 400 животни, сред които и защитени видове, включени в списъка на Международния съюз за опазване на природата и Червената книга. Началото на Варненския зоопарк е поставено през 1961 г. Всяка година той се посещава от над 150 хил. човека, като броят им расте с 10 хил. на година, показва статистиката на местната администрация. Зоопаркът помага за запазване на генофонда на дивите животни и особено на редки и застрашени видове. В момента условията за отглеждане на животни, които зоопаркът предлага, не съответстват на европейските и национални норми за този вид дейност. Амортизираната инфраструктура въпреки периодичните ремонти не позволява да се предложи качествена съвремненна услуга на посетителите и адекватна грижа към животните.", "date": "2019.06.14", "title": "Варненският зоокът ще бъде обновен със заем от 1.2 млн. лв."}
{"url": "https://www.dnevnik.bg/evropa/2019/06/14/3925493_brjuksel_reshavashto_za_kraia_na_monitoringa_nad/", "text": "Европейската комисия заяви днес, че се запазва целта да се прекрати наблюдението над България до есента, предаде БТА. Мога да потвърдя, че целта, поставена от председателя на еврокомисията Жан-Клод Юнкер в началото на мандата, е да се прекрати наблюдението до края на мандата (31 октомври - бел. кор.), заяви говорител на комисията. Естествено изпълнението от България на всички изисквания е решаващо, добави той. Говорителят поясни, че по изпълнението на препоръките от  последния доклад  от миналата година по механизма за наблюдение се оценява какво остава да бъде извършено, за да се изпълни обещанието на Юнкер. Говорителят направи този коментар в отговор на въпрос, свързан със заявката на министъра на правосъдието  Данаил Кирилов да се оттегли , ако тази година наблюдението над България не отпадне. Заканата на министър Кирилов породи въпросителни, тъй като неотдавна еврокомисарят по правосъдие Вера Йоурова отхвърли възможността евронаблюдението над България да бъде приключено през мандата на Юнкер.", "date": "2019.06.14", "title": "Брюксел: Решаващо за края на мониторинга над България е изпълнението на изискванията"}
{"url": "https://www.dnevnik.bg/analizi/2019/06/14/3925485_ot_juli_na_plaj_nai-dobre_hodete_s_betonovoz/", "text": "Депутатите не си вършат работата, за която сме ги избрали и за която им плащаме пребогато от нашите данъци. Защо мисля така? Защото видях как приеха 22-то изменение на Закона за устройство на Черноморското крайбрежие (ЗУЧК). Приеха го, въпреки че им се депозираха становища и в комисията им се обясняваше. Приеха го напук просто защото могат да го направят. В новоприетото изменение депутатите разпореждат, че който постави палатка, шатра или паркира кемпер или каравана в чужд имот извън местата, определени по реда на чл. 10а, се наказва с глоба от 500 до 1000 лв. За собствениците на местата, където се опъват тези палатки, шатри или се паркират каравани и кемпери, има по-големи глоби. макар че този термин липсва в закона, но не ми харесва \"местата по чл.10а на ЗУЧК\". Та тези биваци, предложени от председателя на комисията по регионална политика и депутат от ВМРО, имат за цел да концентрират свободно къмпиращите на определени места. На пръв поглед идея за някои нелоша, но както винаги - дяволът е в подробностите. Според гласувания от депутатите текст тези биваци ще се устройват извън територията на морските плажове, пясъчните дюни и категоризираните къмпинги, в имоти от горски територии, земеделски земи и в незастроени урбанизирани имоти. Така всеки, който е с кемпер, каравана, палатка или шатра, няма да се страхува от глоба само ако е в собствен имот или в бивак.  с палатки, кемпери и каравани в законните и лицензирани туристически къмпинги, защото къмпингите не са и не могат да бъдат биваци   или на паркинг в двукилометровата зона около Черно море, извън границите на населените места (при това границите им към 1 януари 2008 г., както определя законът за зона Б) , ако, не дай си боже, им хрумне да сложат една шатра за клиентите си, защото са го направили върху чужд имот -  , ако вземат че поканят някой приятел да ги посети с кемпера си, защото за да поканиш подобен гост, ще трябва имотът ти да е незастроен и да си го регистрирал като бивак. -  извън населените места, ако си позволят да поставят шатри за временна защита на участниците извън населените места, ако вземат да допуснат някой кемпер или каравана. И не си мислете, че това касае малки територии – даже курортите Слънчев бряг и Златни пясъци попадат тук, защото не са населени места със собствени граници към 1.01.2008 г. Така е и с всички по-големи или малки курорти по морето. По този начин законодателите, мислейки как ще накажат лошите свободно къмпиращи, се намесват в живота и бизнеса на стотици хиляди хора по непозволен начин, затруднявайки прилагането на конституцията, защитаваща правото на свободно придвижване – ограничавайки средството, с което го правиш – всичко друго, но не и кемпер или кола с каравана, щом си в двукилометровата зона на Черно море. По същия начин депутатите ограничават и гражданите в конституционно гарантираното право на разпореждане с тяхната собственост, набърквайки се в начина, по който си посрещат гостите и се разполагат със своята собственост. Отделно на хотели, заведения, безниностанции или паркинги какви клиенти да обслужват. Започвам да се чудя защо депутатите толкова не разбират защо хората ползват палатка, кемпер или каравана и от решенията им извира неподправена омраза към тях. И се сетих – ами ние им плащаме почивните бази и почивките, като почиваш в двореца в Евксиновград или в Слънчев бряг и ползваш сауна, подводен масаж и перлена вана със специални освежаващи тялото, соли, някак си от само себе си почваш да не харесваш простолюдието, дето ползва общите бани по къмпингите. В чл. 30 депутатите решават да се погрижат за опазване на пясъчните дюни, като предвиждат преместваеми обекти, шатри, палатки, навеси или заслони или пък преминава или паркира върху дюни. Всъщност не върху всички дюни, а само върху белите, сивите и облесените дюни. Не знаете какво са белите, сивите или облесените дюни? Няма значение и депутатите не знаеха какви са видовете дюни (и си го признаха) и не можаха да обяснят защо изключват от мерките за опазване зараждащите се дюни. Защото зараждащите се дюни заемат 70-80 процента от всичките площи на дюните у нас. Вече чувам въпроса \"Ама как да различим дюните, в които можем да опънем шатра, от тези в които ще ни глобят?\" Даже и да знаете ботаника и да можете да различите съобществата на песъчар, влагалищна властка, класник и морска люцерна (характерни растения за белите дюни) от тези на песъчар, бесарабски пирен, пясъчна метличина, ветрогон и класник (характерни растения за зараждащите се дюни), т.е. да сте добър ботаник, това няма да ви спаси от глобата, защото едва ли инспекторите, наети за лятото от общините срещу 600 лева, ще са добри ботаници и фитоценолози. А инспекторите няма и откъде да прочетат, защото в закона няма определение какво са зараждащи се, бели, сиви или облесени дюни. И в други закони също няма. Има определение за пясъчни дюни, но и то често става спорно при прилагането на закона (както в случая на строителството на къмпинг \"Юг\"). Тук можем да говорим за принципа, залегнал в конституцията, че България е правова държава. И как този конституционен принцип би могъл да се спази Иначе те не биха били годни да регулират обществените отношения. Но този член няма задача да регулира обществени отношение, нито да опазва дюните, а просто да наказва гражданите, поставяйки ги под удара на закона и на знанията и тълкуванията на репресивните органи, защото просто не харесват да спят в хотелите (им). Всъщност нашите плажове са съставени от 4 вида дюни – зараждащи се, сиви, бели и облесени и скали. И всичките четири вида дюни съгласно Червената книга на България от 2015 година, разработена от БАН, са включени в категория \"застрашено местообитание\", включително изоставените от депутатите зараждащи се дюни. Но да се върнем към плажа - ако сте на скала, със сигурност няма да ви глобят. Със сигурност няма да ви глобят и ако първо залеете плажа с два кубика бетон или поставите един бетонен панел, защото и този път депутатите забравиха да създадат глоби за незаконно строителство по плажа и дюните. Така че, уважаеми приятели – от юли на плаж най-добре ходете с бетоновоз – изсипвате бетона и после се разполагате върху него – хем ще ви е хладно, хем ще сте защитени от глобите.", "date": "2019.06.14", "title": "От юли най-добре ходете на плаж с бетоновоз"}
{"url": "https://www.dnevnik.bg/detski_dnevnik/2019/06/14/3925446_za_purvi_put_ot_godini_dvoikite_na_maturata_po/", "text": "Слабите оценки на задължителната матура по български език и литература растат, а отличните намаляват. На държавния зрелостен изпит т.г. двойки имат 4302 от общо 49 341 явили се дванадесетокласници, което е повече в сравнение с предходните три години. Това показва анализът на Министерството на образованието и науката (МОН) на резултатите от матурите, който бе представен днес. Миналата година слаби оценки на задължителната матура по български език и литература имат 3025 зрелостници, като  трайната тенденция досега бе те да намаляват  - през 2017 г. двойките са 3887, а през 2016 г. - 4189. През 2015 г. двойките са 3400. В същото отличните оценки драстично намаляват - тази година шестици на изпита имат 5062 зрелостници, докато през 2018 г. те са били 6474, а през 2017 г. - 6155. Най-добри резултати на матурата по български език и литература имат учениците в София-град, Варна, Пловдив, Смолян и Видин, а най-лоши - в Ямбол, Силистра и Кърджали. Средният успех - най-нисък досега  Средният резултат е 4.06, което по-малко от 2018 г., когато резултатът е 4.24. През 2017 г. пък е бил 4.13. При сравнение на данните излиза, че това е най-слабият среден резултат, откакто се провеждат матури, т.е. от 2008 г. През годините не е променяна скалата за оценяване и за тройка са били необходими 23 точки, а за отличен (5.50) и нагоре - 77 точки и нагоре. Максималният резултат е 100 точки. Две пълни шестици имат 17 зрелостници, а отлични оценки и на двете матури - 3065 при 5178 за 2018 г. Две слаби оценки имат 973 дванадесетокласници, което е наполовина по-малко от м.г. Тогава двойки и на двете матури са имали 1778. Зрелостници с трудности да резюмират текст  Според експертите от министерството расте броят на зрелостниците, които се затрудняват при четене, разбиране, резюмиране и създаване на текст на изпита по български език и литература. Близо 22% от зрелостниците имат нула точки на задача, в която трябва да резюмират текст, а още толкова - една точка, т.е. също не са се справили. Двойно повече зрелостници, или 6% от всички, са преписвали откъса от \"Косачи\" на Елин Пелин, вместо да пишат есе или интерпретативно съчинение. Празен лист са предали 15% от явилите се. Най-много грешки има при слятото и полуслято писане, при поставянето на препинателни знаци в сложно изречение, както и при преценката дали дадена дума е употребена уместно или не. Зрелостниците не са се справили добре при разпознаването чии герои са Пиер Спиридонов (\"Тютюн\" на Димитър Димов) и Куцар (\"Албена\" на Йордан Йовков). Не са успели да разпознаят още, че хронометър е чужда дума. Според зам.-министъра на образованието Таня Михайлова е нужно на учениците да се обърне внимание за усъвършенстване на уменията за разбиране, резюмиране и интерпретация на текст, заради което би трябвало да се работи с учителите, в т.ч. и чрез допълнителна квалификация. И селско училище сред отличниците  За първи път селско училище се класира на челните места по най-добри резултати. Средното училище в смолянското село Чепинци \"Христо Ботев\" има 5.66 среден успех на втората матура, която е по желание. Това го нарежда на трето място след Софийската математическа гимназия и Първата частна математическа гимназия - съответно с успех 5.76 и 5.67 (още за училищата с най-добър успех четете  тук ). Според данните на министерството голяма част от зрелостниците в селското училище, които са общо 26, са държали втора матура по биология, на която се дължи и добрият резултат. По информация на ведомството учителката Даниела Куцева е провела няколко пробни матури. Средната оценка на втората матура е 4.67, като най-високи резултати има по немски, френски и испански език, както и по химия. Най-ниски са резултатите по география и икономика и по биология. По философия има колкото двойки, толкова и шестици.", "date": "2019.06.14", "title": "За първи път от години двойките на матурата по литература растат, средната оценка - най-ниска"}
{"url": "https://www.dnevnik.bg/razvlechenie/2019/06/14/3925508_zatvor_grozi_ornela_muti_zaradi_poseshtenie_na_gala/", "text": "Италианската актриса Орнела Мути може да отиде в затвора, ако не успее да плати за щетите, нанесени от отмяната на дати от турнето й, за да посети гала вечеря с Владимир Путин и актьора Кевин Костнър, пише Би Би Си. Мути трябвало да играе на сцената през декември 2010 г., но се обявила за болна за три дни, в които летяла до Санкт Петербург, за да присъства на благотворителна гала вечеря. Сега обаче присъдата й за опит за измама е била потвърдена на висша инстанция в Италия. Според решението на Върховния касационен съд в страната тя трябва да излежи присъдата от шест месеца лишаване от свобода, ако не плати глоба в размер на 500 евро и 30 хил. евро компенсация за театър \"Верди\" в североизточния италиански град Порденоне. Присъдата й за опит за измама се основава на болничен, предоставен от нея на театъра. В него се казва, че тя страда от остро възпаление на трахеята с придружаваща го температура, кашлица и дрезгав глас. Препоръката е да се лекува за пет дни, а в същия период има данни, че е пътувала до Русия за благотворително събитие, на което президентът Путин я е поканил известно време преди това. 64-годишната Орнела Мути, известна извън Италия с ролите си във филми като \"Флаш Гордън\", продължава да се снима в киното и да играе на сцената в Италия. Преди няколко дни бе обявено, че  тя ще е сред гостите  на четвърто издание на Фестивала на италианското кино в България между 17 и 21 юни. Според италианските медии тя има 30-дневен срок да плати компенсацията, преди съдът да предприеме следващи действия. В първоначалното дело от 2015 г. актрисата заявява, че не може да си позволи да плати. Две години по-късно тя и семейството й биват изгонени от дома им в Рим заради 80 хил. евро дългове към агенция за недвижимо имущество, пишат италианските медии. Би Би Си припомня и че в миналото Мути е споделяла пред руските медии, че има апартамент в Москва и би искала да получи руско гражданство.", "date": "2019.06.14", "title": "Затвор грози Орнела Мути заради посещение на гала вечеря с Путин"}
{"url": "https://www.dnevnik.bg/biznes/2019/06/14/3925503_biznesut_tursi_nad_300_hil_rabotnici_-_disciplinirani/", "text": "Български работодатели са обявили, че през следващите 12 месеца ще са готови да наемат близо 327 хил. работници като над половината трябва да бъдат специалисти и работници с квалификация. Сред качествата на служителите си работодателите ценят най-вече дисциплината, а сред уменията, които помагат на човек да се развива - способността да общуват на роден език. Последното умение е по-важно, отколкото инициативността, справянето с технологиите, умението за учене, творчеството. Това сочи проучване на Агенцията по заетостта сред 396 хил. работещи компании. Най-търсени са работниците в хранително-вкусовата промишленост, машинните оператори, строителите, шивачите, охранителите, работниците по дървообработване, монтажниците в строителството, готвачите. Българският бизнес се нуждае и от други 70164 специалисти с правоспособност или висше образование, като петте най-търсени са учители, шофьори, медицински сестри, лекари и машинни инженери. Освен това, в различните сектори на икономиката през следващите 12 месеца, ще са необходими и 77710 работници без специалност. Осем от всеки 10 работодатели заявяват, че са готови да наемат на постоянен договор и пълен работен ден. Работодателите най-често очакват (85.5% от анкетираните) техните служители да притежават умения за самоконтрол и дисциплина и умения за работа под напрежение (62.9%). На трето място работодателите поставят потребността от знания и умения за въвеждане на нови технологии в 55.9% от случаите (при 55.2% през август 2018 г.), следвани от знания и умения за работа с клиенти (55.6%) . Най-ценената от работодателите ключова компетентност (умение, което помага на човек да се развива) е общуването на роден език - 30.6%. През миналата година едва една пета от анкетираните са дали приоритет на това умение. Инициативността, която преди година е била ценена от всеки трети работодател, сега отстъпва на второ място с 23.6% посочили този отговор. Дигиталната компетентност вече е четвъртото по значимост умение, предпочитанията към персонал с чуждоезикови умения се изкачват от последното 9-то място през миналата година на 7-ма позиция при сегашното. Само 3% от анкетираните мениджъри са заявили, че смятат да съкращават служители. Затруднения при набирането на кадри срещат повече от 78% от работодателите в страната, като най-сериозни са трудностите при намиране на машинни оператори, продавачи, програмисти и строители. В средносрочен план, след 3-5 години на българския бизнес ще са необходими повече от 22500 информатици и още толкова икономисти. Секторът, който ще търси най-много специалисти с висше образование следващите 3 до 5 години остава \"Държавно управление, образование, хуманитарно здравеопазване\" с 22% от всички заявени потребности или общо 48391 души. В индустрията приблизително еднакво е търсенето на специалностите информатика, икономика, администрация и управление. Ще продължи търсенето и на средни специалисти, най-много в търговията на едро и дребно – 52297, следвани от търговски представители, продавачи и организатори в търговията, строителни техници, текстилни специалисти (оператори в шевното производство, шивачи, кроячи, моделиери, организатори производство), специалисти по производствени технологии – дърво, пластмаса, стъкло и др. Областите, в които работодателите заявяват най-много потребности от работна сила с професии, тясно свързани с икономиката на знанието са София-град, Варна, Пловдив, Русе и Плевен. В проучването на потребностите на работодателите са обхванати пропорционално предприятия с различна численост – от микро-, с по-малко от 10 души персонал, до големи предприятия с над 250 души. Според икономическата дейност най-голям е делът на анкетираните предприятия от сектор \"Търговия, транспорт, хотелиерство и ресторантьорство\" (36.5%), следват предприятията в сектор \"Държавно управление, образование, хуманитарно здравеопазване\" с 14.2% представителност, а на трето място е сектор \"Индустрия\" с 14.0%. Най-ниска представителност имат предприятията от сектор \"Операции с недвижими имоти\" – 1.7%. Проучването на потребностите от работна сила се провежда два пъти в годината.", "date": "2019.06.14", "title": "Бизнесът търси над 300 хил. работници - дисциплинирани и да общуват на роден език"}
{"url": "https://www.dnevnik.bg/sport/2019/06/14/3925477_formula_1_otloji_finalnite_razgovori_za_budeshteto_si/", "text": "Формула 1 отложи за края на октомври определянето на правилата за 2021 г. Информацията беше обявена след среща с участието на всички страни в Париж в четвъртък. Една от ключовите промени в дневния ред е  въвеждането на таван на бюджетите . Първоначално се посочваше като сума 150 млн. долара, или няколко пъти под парите, с които разполагат в момента водещите отбори. Последните твърдения са, че част от отборите искат таванът да е 175 млн. долара и да има вписани изключения. Правилата трябваше да бъдат поставени за одобрение този месец, но някои отбори поискаха срокът да се удължи. Те смятат, че все още има работа по техническата и спортната страна на въпросите. Отлагането е прието единодушно, обяви международната федерация (ФИА). Директорът на \"Ферари\" Матиа Биното каза наскоро, че предложените промени за 2021 г. все още са в много суров вид и е необходимо повече време да бъдат изчистени.", "date": "2019.06.14", "title": "Формула 1 отложи финалните разговори за бъдещето си за края на октомври"}
{"url": "https://www.dnevnik.bg/photos/2019/06/14/3925229_fotogaleriia_bratiata_konur_ili_kak_da_suzdadesh/", "text": "Защо произведенията на Братята Конър (The Connor Brothers) се продават на все по-високи цени и са излагани по галерии заедно с работи на артисти като Banksy и Деймиън Хърст? Отговор на този въпрос може да даде тяхната нова изложба, която беше открита вчера в галерия \"Оборище 5\" и може да бъде видяна до 30 юли.", "date": "2019.06.14", "title": "Фотогалерия: Братята Конър, или как да създадеш легенда за себе си"}
{"url": "https://www.dnevnik.bg/bulgaria/2019/06/14/3925491_prokurorska_proverka_sreshtu_suzdatelite_na_bivolu_po/", "text": "Върховната касационна прокуратура проверява имотното състояние на двама журналисти и създатели на сайта \"БиволЪ\" - Асен Йорданов и Атанас Чобанов. Проверката е по сигнал, за който от полицията казват, ч е е получен от БОЕЦ, но от сдружението отричат да са го подавали. Въпреки опитите на сочените за податели на сигнала да уведомят разследващите, че не са сезирали прокуратурата, както и въпреки изричното изискване на наказателно-процесуалния кодекс да не се разглеждат анонимни сигнали, досъдебното производство срещу двамата журналисти продължава и те са викани на разпит. За това сигнализираха Йорданов и Чобанов, които в последните няколко месеца са особено активни в изнасянето на информации около имотното състояние на хора във властта,  включително на главния прокурор Сотир Цацаров . Досега множеството опити да бъде открит за коментар говорителят на прокуратурата Румяна Арнаудова остават без резултат. Тя не отговори и на въпроси на \"Дневник\", а в ранния следобед изключи и мобилния си телефон. Вчера във връзка с досъдебното производство Асен Йорданов прекара около три часа на разпит в главната дирекция \"Национална полиция\". Пред \"Дневник\" той каза, че и тогава, и до момента няма официална информация изобщо за това каква проверка тече, има ли проверка, няма ли. В полицията не са му казали на какво основание и защо го разпитват. \"Не ми показаха нищо, отказаха да дадат номер на преписката, не ми показаха и сигнала. Единственото, което разбрах, е, че става въпрос за досъдебно производство, образувано от Върховната касационна прокуратура. Не знам кой е наблюдаващият прокурор\", допълни Йорданов. На Йорданов казали, че е извикан на разпит във връзка с подаден сигнал от Гражданското движение БОЕЦ срещу журналистите от \"БиволЪ\" във връзка с публикация на вестник \"Труд\" от 2 юни, озаглавена \"Ефектът на бумеранга застигна сайта \"БиволЪ\". В нея се твърди, че Йорданов и Чобанов са придобили имоти на занижени цени. За сигнала до прокуратурата председателят на БОЕЦ Георги Георгиев научава в понеделник от телефонно обаждане на разследващ полицай, който го призовава да посети полицията, да се запознае със сигнала и преписката, разказа в сайта на сдружението Георгиев. Полицаят поискал от него: \"Да се запознаеш със сигнала, да драснеш пет реда и да го приключвам това\", написа председателят на сдружението, което от доста време работи често съвместно с двамата журналисти от \"БиволЪ\". Подозирайки, че става дума за фалшив сигнал, и твърдейки, че никой от движението не е подавал нищо срещу Йорданов и Чобанов, Георгиев веднага пожелал да уточни това с официален документ до разследващия полицай. Преди деня, в който е бил официално призован, той се опитал чрез свой адвокат да внесе директно към преписката декларация, че сигналът не е от БОЕЦ. Полицаят отказал да приеме декларацията и ги насочил към деловодството, където те подали документи и получили входящ номер. И до днес обаче производството продължава да се води по сигнал на БОЕЦ, а подадените от официалните представители на движението документи не са прикрепени към останалата преписка срещу \"БиволЪ\", каза Асен Йорданов пред \"Дневник\", цитирайки полицаи. \"Те нарочно не дават номера на преписката срещу нас, за да не може заявлението на БОЕЦ, че нямат нищо общо със сигнала срещу нас, да отиде в документите по досъдебното производство\", коментира Асен Йорданов пред \"Дневник\". По думите му това се прави с цел сигналът да продължи да има ясен автор и източник и да може да продължи да се работи по преписката, да има разпити. В момента, в който декларацията на БОЕЦ се прикачи към преписката, тя трябва автоматично да бъде прекратена, защото по Наказателно-процесуалния кодекс не се допуска разглеждането на сигнал, който се счита за анонимен, отбеляза още Йорданов. В същото време хората от БОЕЦ не могат да отидат и да кажат - прикачете по тази преписка нашето становище и декларация, защото не знаят номера на преписката. Въпреки че бил призован да се запознае със сигнала, председателят на БОЕЦ така и не получил повече информация, дори не могъл да види сигнала и не дал показания, разказа Георгиев на сайта на сдружението. \"Всичко тече непрозрачно, не се дава никаква възможност за защита. Как да се защитиш срещу прокуратура, която действа като организирана престъпна група. Самата прокуратура погазва законите, както и правата на засегнатата страна, а и собствените си правила, в които ясно е казано, че не се разглеждат сигнали без ясно обозначен подател\", коментира Асен Йорданов. \"Оказва се, че ако човек е неудобен на Цацаров, на Делян Пеевски, този анонимен сигнал активира цялата държавна машина\", допълни той. Йорданов обмисля да заведе дело и срещу в. \"Труд\", по повод чиято публикация тече разследване на имотното му състояние, тъй като по думите му неподписаният материал съдържа \"манипулативни, клеветнически и неверни писания\". В случая става въпрос за чиста репресия срещу нас и показва, че България е класически пример на диктатура и на режим, заяви още Асен Йорданов. По думите му прокуратурата си служи със сталински методи, където не обвинението трябва да доказва твоята вина, а репресираният човек трябва да се изправи срещу цялата машина и да доказва, че е невинен.", "date": "2019.06.14", "title": "Прокурорска проверка срещу създателите на \"БиволЪ\" по сигнал, приписан на БОЕЦ"}
{"url": "https://www.dnevnik.bg/evropa/2019/06/14/3925525_es_produlji_s_natiska_nad_italiia_zaradi_rastiashtiia/", "text": "Еврокомисарят по икономическите и финансови въпроси Пиер Московиси каза днес, че Европейската комисия ще продължи с подготовката за дисциплинарна процедура срещу Италия заради увеличаващия се дълг на страната, съобщи \"Ройтерс\". Той обаче добави, че мерките могат да бъдат избегнати, ако Рим предприеме стъпки за спазване на бюджетните правила на съюза. Московиси говори днес след срещата на финансовите министри от еврозоната, на която са били обсъждани държавните финанси на Италия. Рим е заплашен от започването на дисциплинарна процедура, което може да доведе до глоба. Председателят на Еврогрупата, португалецът Мариу Сентену, каза, че министрите са съгласни с  оценката на еврокомисията , че има основание за дисциплинарна процедура заради дълга, предаде \"Асошиейтед прес\". Сентену заяви след срещата на Еврогрупата, че \"Италия е призована да предприеме необходимите мерки, за да гарантира спазването на правилата\". Еврокомисията, която контролира бюджетните планове на 28-те страни членки, обяви, че италианският дълг е бил 132.2 процента от брутния вътрешен продукт на страната през 2018 година, което е повече от двойно спрямо ограничението от 60 процента, определено от ЕС. Комисията препоръча започването на процедура за \"прекомерен дефицит\". Италия може да плати огромна глоба, въпреки че това е малко вероятно да се случи, отбелязва \"Асошиейтед прес\", цитирана от БТА. Френският финансов министър Брюно льо Мер заяви, че в следващите няколко дена Италия трябва да разясни как възнамерява да избегне наказателни действия от ЕС заради растящия й дълг. Според европейски служители и документи на 26 юни се очаква Европейската комисия да реши дали да препоръча действия, макар да е възможно забавяне с една седмица. Крайното решение на финансовите министри на ЕС се очаква на 8 и 9 юли.", "date": "2019.06.14", "title": "ЕС продължи натиска над Италия заради растящия й дълг"}
{"url": "https://www.dnevnik.bg/analizi/2019/06/14/3925559_kompanii_za_politicheski_uslugi_nujdaiat_li_se_ot/", "text": "От няколко дни слушам за партийната субсидия и се смея с глас. Толкова приказки не се изговориха даже когато Слави Трифонов включи въпроса в референдума си. Сега вой до небесата. Вместо политически организации на хора със сходни интереси партиите се превърнаха в компании за политически услуги. Действат на пазарен принцип - много гласове (продажби) - много кинти в банката. Прехвърляне на депозита от година в година. Яка политическа реклама преди избори. Равни условия - забравете - ще ви изметем с милионите за кампания. Ако не пее Веско Маринов, може да ни пее Весна Змиянац или Миле Китич. Ние знаем кого обича електоратът. И това се отнася за всички партии. Накратко и моето скромно мнение: Повтарям - напълно заслужено! И така трябва да бъде поне няколко години. Искам да попитам има ли някой, който да е забелязал намаляване на купуването на гласове по избори? Не твърдя, че гласове се купуват с партийната субсидия. Едва ли счетоводителите на партиите раздават парите с разходен ордер и после събират ведомости с подписи. Напротив - парите за купуване идват от престъпен бизнес, за който държавата си е затваряла очите. Същото се отнася и за контролирания от работодатели вот. Да е чувал някой медия да откаже платена от партиите публикация? Парите не миришат. Да е чувал някой партиите или медиите да поставят въпроса за безплатна предизборна кампания само и единствено в обществените медии, които са платени от бюджета? Няма и да чуете - медиите и партиите са в силно сексуално привличане, особено частните. Нали партиите със своите министерски чиновници след изборите насочват парите за всякакви разяснителни кампании към медиите, които най-усърдно са ги рекламирали или най-усърдно замазват гафовете на партийните назначенци в администрацията. И крокодилските сълзи, че, виждате ли, партиите не знаели, че вземат повече пари от полагащите се. Някой изобщо вярва ли на тия простотии независимо кой ги дърдори. Извинявайте, неуважаеми, но 2.23 лева надвзети пари за един глас са 20.27% над позволеното. И то вземани години наред! И то вземани от всички независимо дали са на власт или в опозиция! Малко ли ви се виждат? Ами давайте ми всеки месец по 20.27% от дохода си, като не забелязвате 20.27%. Или ако са на минус, ще видите и 0.2%, а на плюс ставате кьорави за 20% далавера? Цирк! Да, прави са политолозите. Обясняват за френските субсидии, които се връщат в края на годината, за обвързване на субсидията с привлечения членски внос, за тавани, за целево финансиране на кампании и за др. чудеса на теорията. Прави са и за ограничаване на видовете разходи, прави са и за обученията на партийните активисти, за разяснителни кампании. Ама вие, уважаеми читатели, да видяхте такива работи на миналите избори? Да сте чули партиен активист от ДПС например да разяснява преференции на електората си? Не сте, нали? Най много да чуете забранителните команди - никакви преференции, никакви машинни гласове или вие гласувате така, за да знам за какво съм ви платил. Не вярвате? Ами вижте анализите за преференциите на разни политици из Врачанско, вижте къде не са гласували с машини. Изобщо четете. Може и да смятате, ако искате - аз виех като линейка, че на пробното машинно гласуване цената беше над 17 лева на един глас. Сега вия като самолет, че е станала 56.60 лева на глас. Не я виждате... Е не мога да ви помогна... Да не сте забравили, че освен субсидията на партиите си самите депутати имат едни безотчетни пари. Аз от 7 - 8 години предлагам да водя безплатно счетоводството на 10-ина депутати как ги харчат тия кинти. Всеки месец. Само срещу правото да качвам описа на разходите на \"Фейсбук\". Само че досега ни един не се е обадил. Защо ли?", "date": "2019.06.14", "title": "Компании за политически услуги нуждаят ли се от субсидии"}
{"url": "https://www.dnevnik.bg/sviat/2019/06/14/3925568_dvama_jurnalisti_ot_blumburg_i_oshte_36_dushi_otivat/", "text": "Турски съд прие обвинения от банковия регулатор на страната, поискал двама журналисти на \"Блумбърг\" и още 36 души да бъдат лишени от свобода, предаде \"Ройтерс\". Обвинителният акт, видян от агенцията, говори за опити за атака срещу икономическата стабилност, за които се твърди, че са извършени от репортерите Керим Каракая и Ферджан Ялънкълъч миналата година. При тези обвинения те могат да получат присъди от две до пет години затвор. Става дума за статия, публикувана през август 2018 г., когато турската лира загуби близо 40% от стойността си спрямо долара (и впоследствие си върна част от нея) заради въпроси около независимостта на централната банка, кризата на развиващите се пазари и напрегнатите отношения с Вашингтон. Другите 36 души са обвинени, че са публикували в социалните мрежи коментари за статията или други забележки, критични към турската икономика. Според \"Блумбърг\" първото заседание ще е на 20 септември. Агенцията обяви, че \"осъжда\" решението на турските власти да ги обвинят и ще ги \"подкрепят в хода на това изпитание\". Миналата година турското вътрешно министерство обяви, че е идентифицирало 346 профила в социалните мрежи с публикации за обменния курс на лирата, създали \"отрицателно възприятие\" за икономиката, и ще бъдат взети правни мерки.", "date": "2019.06.14", "title": "Двама журналисти от \"Блумбърг\" и още 36 души отиват на съд в Турция заради статия и коментари"}
{"url": "https://www.dnevnik.bg/sport/2019/06/14/3925580_cska_vze_vratar_ot_chetvurta_diviziia_v_braziliia/", "text": "ЦСКА привлече още един нов футболист. Червените впечатлиха с трансфера на вратар, който идва от четвърта дивизия в Бразилия. Срокът на договора на Густаво Бузато не се посочва. Стражът, който за последно е бил в \"Итуано\", има италианско гражданство и няма да заема квота за чужденец. Бразилецът е юноша на \"Гремио\", с който през 2013 г. печели сребърните медали в първенството. След това играе за редица други отбори от по-ниските дивизии. Бузато идва да бъде съперник на Витаутас Черниаускас за титулярното място. Бразилският вратар е седмият нов в ЦСКА. Преди него червените привлякоха защитника Петър Занев,  италианския плеймейкър Диего Фабрини , руския  атакуващ полузащитник Денис Давидов , шотландския нападател Тони Уот,  ирландския атакуващ полузащитник Греъм Кери  и взеха за постоянно бранителя Нуно Томаш, който през пролетта игра в отбора под наем.", "date": "2019.06.14", "title": "ЦСКА взе вратар от четвърта дивизия в Бразилия"}
{"url": "https://www.dnevnik.bg/detski_dnevnik/2019/06/14/3925558_koi_sa_otlichnicite_na_maturite_elitni_gimnazii_i_edno/", "text": "Въпреки  ниските средни резултати и ръста на двойките на матурата по български език и литература  традиционно има училища със среден отличен успех - четири гимназии в София и Езикова гимназия \"Пловдив\". За първи път в класацията на училищата с най-добри резултати на втората матура, която е по избор, попада и селско училище - СУ \"Христо Ботев\" в смолянското село Чепинци. Това сочат данните на Министерството на образованието и науката (МОН), коието бяха представени днес. За поредна година зрелостниците от Немската езикова гимназия \"Проф. Константин Гълъбов\" в София имат най-добрите резултати на матурата по български език и литература - среден успех 5.64. На второ място по успех са учениците от столичното училище 73 СУПЧЕ \"Владислав Граматик\" - с 5.60 среден резултат, а на трето - зрелостниците от испанската гимназия в столицата - 164 ГПИЕ \"Мигел де Сервантес\" - с 5.54. На четвърто място по успех на матурата по български език и литература се нарежда Американският колеж в столицата с 5.51, а на пето - английската гимназия в Пловдив ЕГ \"Пловдив\" - с 5.50. Следващи в класацията са ЧЕСУ \"Дорис Тенеди\" (5.46), СМГ \"Паисий Хилендарски\" (5.44), Първа частна математическа гимназия (5.41), ГПЧЕ \"Йоан Екзарх\" (5.38) и Първа английска езикова гимназия (5.37). На втората матура, чийто предмет е по желание, най-висок успех имат учениците от Софийската математическа гимназия \"Паисий Хилендарски\" - отличен 5.76. На второ място е Първа частна математическа гимназия с успех 5.67, а на трето - училището в смолянското село Чепинци \"Христо Ботев\" с 5.66. Следват ги немската гимназия \"Проф. Константин Гълъбов\" с 5.60 среден успех и Американският колеж - 5.58. Според данните на министерството голяма част от зрелостниците в селското училище, които са общо 26, са държали втора матура по биология, на която се дължи и добрият резултат на училището. По информация на ведомството учителката Даниела Куцева е провела няколко пробни матури на зрелостниците.", "date": "2019.06.14", "title": "Кои са отличниците на матурите: елитни гимназии и едно селско училище"}
{"url": "https://www.dnevnik.bg/photos/2019/06/14/3925648_snimka_na_denia_mostut_na_protesta/", "text": "Около 100 души блокираха и тази вечер Орлов мост в знак на протест срещу застрояването на Черноморието и последните  , с които се въведоха ограничения срещу дивото къмпингуване.", "date": "2019.06.14", "title": "Снимка на деня: Мостът на протеста"}
{"url": "https://www.dnevnik.bg/bulgaria/2019/06/14/3925653_demokratichna_bulgariia_ima_bezprecedentno/", "text": "Налице е масово посегателство срещу свободата на словото в България с цел да се пречупят малкото свободни медии и журналисти в страната. Това се казва в позиция на Обединение \"Демократична България\", публикувано на сайта му. Свидетели сме на безпрецедентно масово посегателство върху свободата на словото в България. Завладените институции и пропагандните проправителствени бухалки са в координирана атака, за да пречупят и унищожат малкото свободни медии и журналисти в страната. В ход е натиск по целия терен. Под удар попадат журналистите от \"Биволъ\", издателят на \"Капитал\" и \"Дневник\" и разследващите журналисти в \"Нова телевизия\". Освободен е и Изпълнителният директор на \"Нет Инфо\", направил публични опитите да бъде налагана цензура върху някои от медиите в медийната група. Възпрепятства се свободното разпространение на \"Прас–прес\". Междувременно, разследващият журналист Росен Босев е осъден за публикуване на нелицеприятни факти. Провеждани с цел разчистватване на публичното пространство от опоненти на властта, тези срамни действия се извършват в навечерието на местните избори. Целта е българските граждани да бъдат лишени от демократичното си право на информиран избор и държавата да бъде окончателно захваната и феодализирана. Последиците от тези посегателства ще бъдат трайни и силно увреждащи българското общество и българската демокрация. Ако те успеят, България ще бъде върната десетилетия назад в развитието си. \"Демократична България\" винаги е настоявала, че свободата на медиите е върховна демократична ценност. Без информиран избор не може да има честни избори. Осъждаме остро действията, които са насочени срещу свободните медии и журналисти, и настояваме репресията да бъде прекратена.", "date": "2019.06.14", "title": "\"Демократична България\": Има безпрецедентно посегателство над свободата на словото"}
{"url": "https://www.dnevnik.bg/sport/2019/06/14/3925287_sportni_subitiia_sa_nai-gledanite_predavaniia_v_sasht/", "text": "Спортните събития властват в САЩ като най-гледани телевизионни предавания през 2018 г. Общо 64 различни мачове или надпревари са в топ 100, показва проучване на Big Lead за телевизионната аудитория в САЩ и нейните предпочитания. Първите седем места се заемат от срещи в Националната футболна лига (НФЛ). Шампионатът по американски футбол е любимият спорт в САЩ и печели с разлика пред всички останали събития. Най-гледаното събитие в САЩ през миналата година е Супербоул LII – двубоят, в който  \"Филаделфия ийгълс\" победи \"Ню Инглънд пейтриътс\" , за да вземе трофея. В топ 20 само две от най-гледаните предавания не са спортни – наградите \"Оскар\" на филмовата академия, както и сериалът \"Това сме ние\". През 2018 г. Супербоул е бил гледан в осем от всеки 10 домакинства в САЩ. Това е аудитория, която е достигната единствено по време на  зимните олимпийски игри в Пьонгчанг . И двете събития бяха излъчени по NBC. Мачовете в НФЛ са привлекли средно по 15.8 милиона зрители. Сумарно всички други събития от списъка на най-гледаните са със средно 5 милиона зрители.", "date": "2019.06.14", "title": "Спортни събития са най-гледаните предавания в САЩ през 2018 г."}
{"url": "https://www.dnevnik.bg/photos/2019/06/14/3925401_fotogaleriia_svetovnite_snimki_na_denia_-_14_juni_2019/", "text": "В кадър е добитък, който се придвижва в района Джиан в Китай, който бе наводнен на места след обилни валежи.", "date": "2019.06.14", "title": "Фотогалерия: Световните снимки на деня - 14 юни 2019 г."}
{"url": "https://www.dnevnik.bg/morski/2019/06/14/3925656_carevo_veche_prie_naredba_za_globite_pri/", "text": "От 200 до 5 хил. лв. ще са глобите за нерегламентирано къмпингуване в Царево, реши общинският съвет днес, съобщи БНР. Приемането на нова наредба бе продиктувано от отмяна на досегашната, по която се налагаха глоби и на плажуващите около \"Корал\". По време на заседанието се стигна и до остра размяна на реплики между съветници и къмпингуващи, които присъстваха, предава държавното радио През седмицата Народонот събрание  одобри промени в Закона за устройство на Черноморското крайбрежие , с които забрани дивото къмпингуване. В резултат в София започнаха протести. В общински терени ще може да се къмпингува само след издадено разрешение и те трябва да са с такава цел, а за частни се иска позволение от собственик, което да е нотариално заверено и представено в общината. Адвокат Дончо Бораджиев от \"Да запазим Корал\", коментира, че наредбата противоречи на редица закони. \"Приемат текст, който противоречи на Конституцията, на Закона за нормативните актове\". По верме на заседанието на него не му е дадена думата и той напуска заседанието. \"Не къмпингувате диво и свободно. Вие живеете, в рамките на няколко месеца, на територия, която не е ваша. И ние не сме длъжни да ви чистим и да ви плащаме разноските\", обяви Стела Кюмюрджиева от ГЕРБ \"Община Царево никога не е била против къмпирането. За да няма проблеми, трябва да има някакви правила\", обяви кметът Георги Лапчев. Наредбата беше приета с почти пълно мнозинство, къмпингуващи се готвят да я атакуват в съда, посочва медиата.", "date": "2019.06.14", "title": "Царево вече прие наредба за глобите при нерегламентирано къмпингуване"}
{"url": "https://www.dnevnik.bg/kultura/2019/06/14/3925642_teodora_dimova_poluchi_nagradata_za_hristo_g_danov/", "text": "Теодора Димова е тазгодишният носител на голямата награда \"Христо Г. Данов\" за цялостен принос в националната книжовна култура, съобщи Министерството на културата. Наградите бяха дадени на церемония в къща музей \"Христо Г. Данов\" в Пловдив, в рамките на инициативата \"Пловдив чете\". \"Един писател се познава не по това какво пише, а по онова, което не си позволява да пише\", отбеляза Теодора Димова, цитирана от пресцентъра на министерството. С тези думи тя призова българите да не забравят отговорността, която носят пред предците. Сподели, че е силно развълнувана и трогната не само от високото признание, но и от факта, че се намира на метри от мястото, където е написан романът \"Тютюн\", вдъхновен от атмосферата на Тютюневите складове. Чавдар Ценов получи наградата за българска художествена литература за романа \"Накъде тече реката\" (Издателство \"Жанет 45\"). За преводна художествена литература призът отиде при Лиляна Табакова - за превода на \"Бестиарий\" от Хулио Кортасар (Издателство \"Агата-А\"). В категорията \"Хуманитаристика\" награден е Веселин Методиев за книгата \"Един много добър човек: Константин Стоилов и политическата добродетел\" (Издателство на Нов български университет). В \"Изкуство на книгата\" призът отиде при издателство \"Колибри\" - за поредица от книги за деца от Валери Петров. \"Издание за деца\" е категорията, в която наградата е за издателство \"Лист\" за поредицата \"Детски шедьоври от велики писатели\" Предаването \"Артефир\" на програма \"Христо Ботев\" на БНР получи наградата за представяне на български книги и автори, за библиотеки призът е за Регионална библиотека \"Христо Ботев\" - Враца - за уебсайта \"Карта на времето – дигитален архив на област Враца\", изграден по проект \" \". Регионалната библиотека \"Партений Павлович\" - Силистра получи награда за проекта \"Е-портал на паметта и знанието – маршрути на историческата памет, живото културно наследство и европейските знания\" Членове на журито са Александър Държиков, зам.-кмет на община Пловдив, Силва Хачерян, началник отдел \"Регионални дейности\" в министерството, проф. Светлозар Игов – хуманитарист, доц. Пламен Дойнов – литературовед, Георги Ангелов - преводач, Иван Александров - директор на РБ \"П. Р. Славейков\" - Велико Търново, Регина Далкалъчева, художник, Димитър Христов, писател и преводач. Наградата се присъжда всяка година за принос в националната книжовна култура. Насочена е към всички творци, свързани със създаването и популяризирането на книгата - автори, преводачи, издатели, художници, критици, библиотечни дейци, книгоразпространители. Националната награда \"Христо Г. Данов\" е учредена през 1999 г. от Министерството на културата и община Пловдив във връзка с провеждането на \"Европейски месец на културата\". ", "date": "2019.06.14", "title": "Теодора Димова получи наградата за \"Христо Г. Данов\""}
