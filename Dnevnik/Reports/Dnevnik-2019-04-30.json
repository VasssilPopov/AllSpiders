{"url": "https://www.dnevnik.bg/sport/2019/04/30/3427263_vduhnoveniiat_aiaks_dokosva_finala_v_shampionskata/", "text": "Аякс\" направи огромна крачка към финала в Шампионската лига. Холандците изиграха поредния си силен мач в надпреварата и победиха с 1:0 \"Тотнъм\" в Лондон. Ценния гол вкара Дони ван де Беек в 15-ата минута. Реваншът е на 8 май в Амстердам. Ако постигне крайната победа, \"Аякс\" ще стигне до седмия си финал в най-силния европейски турнир и първи от 1996 г. насам. До момента отборът е стъпвал на върха четири пъти. Отборът от Амстердам отново впечатли с футбола си и се възползва по най-добрия начин от отсъствието на ключовите играчи на съперника Хари Кейн и Хьон Мин Сон. Допълнителен проблем за мениджъра на \"шпорите\" Маурисио Почетино се появи в течение на мача, след като в 39-ата минута трябваше да смени принудително Ян Вертонген.  \"Аякс\" стана четвъртият отбор в историята на турнира от 1955 г. насам, който печели трите си гостувания в осминафиналите, четвъртфиналите и полуфиналите. Последните три състава, направили това, станаха шампиони (\"Ливърпул\" през 1984 г., \"Байерн\" през 2013 г. и \"Реал\" през 2018 г.) Холандците изиграха много силно първо полувреме. Те започнаха на скорост, притискаха съперника си и действаха с огромна увереност. Това даде резултат в 15-ата минута, когато Ван де Беек получи на ръба на засадата пред вратата и имаше достатъчно време да изчака най-добрия момент да стреля и да преодолее Юго Лорис. Добрите минути за гостите продължиха, като те държаха развоя под контрол. В 35-ата минута Вертонген се сблъска със съотборник и с вратаря на \"Аякс\" и получи тежък удар в лицето. Въпреки че се завърна в игра за кратко, той беше сменен от Муса Сисоко. След почивката \"Тотнъм\" показа друго лице и създаде добри положения, но без резултат. \"Шпорите\" успяха да държат повече топката и да са по-близо до полето на съперника. \"Аякс\" се стремеше да използва всяка възможност и беше близо до това да удвои. В 78-ата минута след бърза атака топката стигна до Давид Нерес, който стреля диагонално, но улучи греда. В другия полуфинал спорят \"Барселона\" и \"Ливърпул\".", "date": "2019.04.30", "title": "Вдъхновеният \"Аякс\" докосва финала в Шампионската лига след триумф в Лондон"}
{"url": "https://www.dnevnik.bg/sviat/2019/04/30/3427084_skandinavskite_aviolinii_otmeniat_504_planirani_za/", "text": "Шведската авиокомпания САС (SAS) обяви, че отменя 504 планирани за утре полета, което ще засегне около 47 000 пътници, предаде агенция \"Ройтерс\".  Флотилията на превозвача остана на летищата днес за пети пореден ден заради стачка на пилотите. \"Профсъюзите още не са дали да се разбере дали са готови да отстъпят от основните си искания и да се върнат на масата за преговори, което означава, че оставаме в задънена улица\", заяви президентът и главен изпълнителен директор на САС Рикард Густафсон в комюнике. Пилотите от Скандинавските авиолинии започнаха стачка в петък след провала на преговорите за заплатите. Това доведе до отмяна на около 70 полета и засегна плановете на стотици хиляди пътници. От началото на протеста са отменени 3306 полета, при което са пострадали над 326 000 пътници по данни на авиокомпанията, цитирана от ТАСС. По изчисления на експерти протестната акция на пилотите струва на САС от 50 до 70 милиона крони (5.26 - 7.37 милиона долара) дневно.", "date": "2019.04.30", "title": "Скандинавските авиолинии отменят 504 планирани за утре полета"}
{"url": "https://www.dnevnik.bg/analizi/2019/04/30/3426158_zalojnici_na_20_000_nechetiashti_i_uplasheni_bulgari/", "text": "Чувствам се длъжна да напиша този коментар, защото виждам, че много от приятелите ми се вълнуват от истерията, която се случи около Стратегията за детето и се питат какво и защо става. И това е съвсем разбираемо. Работя в Национална мрежа за децата, която обединява 152 организации, работещи с деца, родители и семейства. Става дума и за деца с увреждания, деца, лишени от родителска грижа, жертви на насилие, деца в риск, деца от етнически малцинства. Всеки ден психолозите, социалните работници, педагозите и експертите от тези 152 организации работят с децата, семействата и родителите или въпитателите им. Това са над 1000 професионалисти, които всеки ден са на терен, при децата и семействата. Миналата година мрежата имаше шанса да участва в разработването на Стратегията за детето заедно с много други организации и да консултира държавата за този така важен документ. За нас това беше голямо постижение, защото така имахме възможността да споделим опита на хората, които са именно там - на терен, при децата и семействата. Имахме възможност да се преборим в тази стратегия да се наблегне много повече на мисълта за детето, за семейството и неговата подкрепа. Защото досега не беше така. Защото онова, което много хора не разбраха е, че и досега имаше Стратегия за детето - за предходния десетгодишен период. В който ние все пак си гледахме децата и никой не ни ги взе и заведе в Норвегия. Защото така работят законодателствата на модерните държави. В тях не се пишат само закони, а се поставят рамки, в които искаме да се движим и развиваме в бъдещето, поставят се цели, които искаме да постигнем. Не можеш да се разиваш без да знаеш към какво се стремиш. Именно това е ролята на стратегиите. И да, тази нова Стратегия за детето може да не е идеална, но мрежата и многото организации, които се включиха в консултациите по нея, се постараха поне да е много по-добра от досега действащата. Доколко и как ще бъде приложена е наша роля и отговорност да следим и да се погрижим това да е с мисъл за децата и семействата им. Защо обаче тази стратегия предизвика такъв шум и беше свалена точно сега - малко преди изборите? Всички видяха истерията, фабрикуваните лъжи и нелепите пояснения колко ужасно се живее на Запад, особено в Скандинавието (където впрочем държавите са в топ листата на Световната банка на страните с най-добър живот и най-добро място да имаш семейство, но нейсе) и колко по-добре е у нас. Колко са ни по-хубави \"традиционните ценности\" от тези на западняците. Не че някой поясни кои точно са тези традиционни ценности. В случая говорим за системна антиевропейска пропаганда, чийто цели са делеч отвъд Стратегията за детето, но пък тя е чуден инструмент по пътя на постигането им. Тази антиевропейска пропаганда е подклаждана от проруски партии като ВМРО, \"Възраждане\", НФСБ и други подобни. В основата на най-голямата истерия залегнаха и две религиозни организации - Асоциация \"Общество и ценности\" и \"Поход за семейството\", които са свързани с евангелски, методистки и други секти. Организации с непрозрачно финансиране, които отдавна се борят срещу правата на семействата и децата. Те например са в основата на това от закона да отпадне фактическото съжителство - т.е. всички ние, семействата, живеещи без брак, да нямаме никакви семейни права. Те се борят срещу сурогатното майчинство, а някои техни последватели смятат, че децата, родени инвитро, са на Сатаната. За такива хора говорим. ( ) И докато ние сме си гледали нашите работи, те са се разраснали неимоверно и са навлязли във всички сфери на живота, включително във властта. Включително са заели много силни позиции в гореизброените проруски партии, особено ВМРО, което обяснява и защо те бяха първите, които яхнаха истерията. В добавка можем да сложим и големия предизборен дивидент, който ще получат. И така антиевропейската и сектантска пропаганда намериха общ интерес и ядро и с типично проруски похвати на лъжи, фалшиви новини и манипулации успяха да уплашат 20 000 родители. Родители, които са смачкани от живота, обезверени, невярващи на собствените си родителски способности и които се видяха в онзи, лошия родител, на който ще му вземат детето. И които е изключително грозно да манипулираш с най-големите им страхове. Стигна се дотам те да късат плакатите с държавния телефон за деца, пострадали от насилие от вратите на училищата и да ликуват и да се хвалят с този си престъпен акт. И все пак - те са 20 000. Това нито е мнозинство, нито е народът. Пред тях обаче Борисов клекна. Клекна пред хора, които нямат никаква представа на какъв хал е социалната система у нас, които нямат никаква представа от какви подобрения тя има нужда. Които, уплашени за собствените си деца и насъскани от патриотари и сектанти, обрекоха най-уязвимите деца и семейства да продължат да мизерстват, както и досега. Обрекоха и всяко едно дете и семейство в страната да няма по-добър достъп до социални услуги, какъвто се предвиждаше в стратегията. Честито, хора! Честито! Гответе се всяка една прогресивна промяна оттук нататък да става заложник на 20 000 уплашени и нечетящи хора, които да решават бъдещето ни! Знам, че битката е изгубена и тук ще става все по-зле. Само мога да се надявам Barnevernet да дойде да ме вземе, но уви - изглежда Норвегия не е платила достатъчно за това. Всичко тръгна от едни репортажи на Би Ти Ви миналата година, в които \"опарени\" българи, живеещи в Норвегия, се оплакват, че норвежките детски служби Barnevernet са им взели децата. Наистина изглеждаха много страшно и хората се уплашиха. Но, от една страна, беше дадено само мнението на потърпевшите родители, без да разберем какви реално са мотивите на службите. От друга страна, в Норвегия наистина са доста по-строги и не гледат с добро око на \"възпитателните\" шамари, крясъците, настройването на децата срещу единия родител, което у нас си е масова практика. И много емигранти са потърпевши от техните детски служби. От трета страна, всяка система има грешки и там сигурно също ги правят. Масовата истерия дойде от това, че някакви хора, които грам идея си нямат как функционират държавите по света и собствено нашата, открили, че България получава много средства от Норвежкия финансов механизъм. Те отиват за всички области на живота, включително екология, здравеопазване, градска среда и прочие. Защото обикновено в света по-богатите държави помагат на по-бедните. Което също е убягнало до този момент на много хора. Норвежкият финансов механизъм си действа тук от 10-15 години, но същите тези хора сега са установили това му наличие. И връзката вече я правите, нали? Норвегия ни плаща много пари, Норвегия взима деца, съответно - Норвегия иска да вземе нашите деца. Което, съчетано с бурна фантазия, доведе до твърдения, че в Норвегия вече не се раждали деца (там имат по 3-4) и имало квота за износ на 2000 български деца годишно, които да бъдат давани на гей двойки и педофили (Бел.ред. - последното е извадена от архива и раздухано през социалните мрежи разследване на Би Би Си от миналата година за норвежки спихиатър, консултирал Barnevernet и осъден през април 2018 г. за притежаване на детска порнография).", "date": "2019.04.30", "title": "Заложници на 20 000 нечетящи и уплашени българи"}
{"url": "https://www.dnevnik.bg/sport/2019/04/30/3427070_plovdivskiiat_futbol_i_obshtinata_pregurnaha_ideiata/", "text": "Футболните клубове на Пловдив прегърнаха идеята за модернизацията на стадион \"Пловдив\". На среща с кмета Иван Тотев в общината представителите на \"Ботев\", \"Локомотив\", \"Марица\" и \"Спартак\" си подадоха ръка с поглед към обновяване на съоръжението. По думите на Тотев ключово за проекта е дали Пловдив попада в плановете на държавата като евентуален град домакин в  балканската кандидатура за голямо първенство по футбол  - световно или европейско първенство. За момента като варианти са София, Пловдив, Варна и Бургас. \"Съоръжението ще бъде използвано от всички клубове, както е било планирано при неговото създаване в края на 80-те години\", заяви Тотев. От няколко месеца  се обсъжда възможността стадион \"Пловдив\" да стане изцяло футболно съоръжение , а до него да бъде изграден атлетически стадион с писта с девет коридора. Собственикът на \"Локомотив\" Христо Крушарски посочи, че най-добрият вариант е големите мачове на отборите в града да са на стадион \"Пловдив\". Според него при осъществяване на проекта той като инвеститор ще бъде облекчен за изграждането на 10-хиляден стадион на \"Локомотив\", където да се играят по-малките мачове. \"Как ще преборим държавата? Това може да стане само ако сме единни. София не е България в края на краищата. Пловдив е бил винаги футболен град за разлика от Варна и Бургас и е дал много повече на българския футбол. Твърдо заставам зад идеята да се направи стадион \"Пловдив\". Искам държавата и тези, които се борят за власт, да си поемат ангажимента и тази идея да се осъществи. Защото аз виждам само един човек да се бори, а другите само плюят\", каза Крушарски. Представителят на \"Ботев\" Иван Йотков също изрази подкрепа. \"Нашият клуб също приветства идеята – стадион \"Пловдив\" трябва да го има и категорично ще бъде използван. Има и много исторически аргументи – този стадион винаги е бил пълен за големи мачове на \"Ботев\", \"Локомотив\" и дори на \"Спартак\". Футболната атмосфера в града я има, има ги и детско-юношеските школи, така че най-нормалното е да се играе отново на стадион \"Пловдив\". От години \"Ботев\" и \"Локомотив\" говорят за изграждане на свои стадиони, но до момента без успех. Президентът на \"Марица\" Христо Христов и Тодор Симеонов от \"Спартак\" подкрепиха идеята. Според Христов стадионът би помогнал много за развитието на детско-юношеските школи в града. Около 200 хил. лева от бюджета на града ще бъдат насочени за проект за лекоатлетическия стадион. Местните атлетически клубове вече са запознати с плановете.", "date": "2019.04.30", "title": "Пловдивският футбол и общината прегърнаха идеята за модернизация на стадион \"Пловдив\""}
{"url": "https://www.dnevnik.bg/zelen/2019/04/30/3427091_obshtina_biala_otkazva_da_predostavi_konteineri_za/", "text": "Община Бяла отказва да предостави контейнери за пролетното почистването на плаж Карадере, въпреки че има събрани средства от доброволци за закупуването им, алармират представители от гражданската инициатива \"Да спасим Карадере\". От групата на инициативата в социалната мрежа \"Фейсбук\" става известно, че позицията на кмета е, че не може да предостави банкова сметка, а отпадъците трябва да бъдат изхвърлени във Варна \"откъдето са донесени\". На фона на този аргумент доброволците алармират, че местни хора си изхвърлят боклуците в нерегламентирани сметища в гората. Организаторите, за които акцията вече е традиционна, планират почистването на първи и втори май и продължават да търсят варианти за осигуряване на контейнери. Пролетните и есенните почиствания се провеждат всяка година в началото и в края на сезона. Те обновяват и информационните табели за дюните и правилата за отговорно къмпиране. За почистването се очакват доброволци от Русе, Пловдив, Варна, Бургас, Котел, Стара Загора, Ямбол, София, Кюстендил и Шумен, както и собственици на малки хотели и вили от село Горица и от гр. Бяла, населените места в близост до Карадере. Гражданска инициатива \"Да спасим Карадере\" от години работи доброволно за запазването на местността, като се бори да предотврати последиците от извършваните закононарушения през годините, които позволяват застрояването на Карадере. Паралелно с това се грижи за запазването на местността и за поддържането й. Те припомнят, че Карадере е един от трите плажа за природосъобразен туризъм, но местността зад плажната ивица не е защитена от застрояване съгласно Подробния устройствен план (ПУП) \"Бяла-север\", който е обявен за незаконосъобразен с Решение 1121/03.02.2016 г. на Върховния административен съд, но съгласно Закона за устройство на територията е в сила. \"Да спасим Карадере\" от три години предлага промяна в Закона за устройство на Черноморското крайбрежие за запазване на незастроените местности и въвеждане на превантивна устройствена защита за тях.", "date": "2019.04.30", "title": "Община Бяла отказала кофи за боклук на доброволци за почистването на Карадере"}
{"url": "https://www.dnevnik.bg/sviat/2019/04/30/3427124_24-chasova_stachka_v_gurciia_shte_spre_transporta_utre/", "text": "                        24-часова стачка в Гърция ще засегне утре автобусния, тролейбусния, градския електрически железопътен транспорт, както и движението на метрото, на корабите и на фериботите, съобщи Министерството на външните работи, позовавайки се на информация от българското посолство в Атина. Шофьорите на тролейбуси, градски и крайградски автобуси, както и на градския електрически железопътен транспорт, който обслужва Атина и Пирея, ще стачкуват през целия работен ден. Водачите в метрото ще стачкуват от 9:00 часа до края на работното време, а на кораби и фериботи – от 00:00 до 24:00 ч. Трамваите, такситата и междуградските автобуси, както и другият масов транспорт, ще се движат съгласно разписанията. За допълнителна, по-подробна информация българските граждани могат да се обръщат към посолството в Атина на телефони: 0030 2106748105 и 0030 6937096220. Пътуващите могат да се свързват и с бреговата охрана в Гърция и туристическите компании, чиито услуги са използвани при резервациите.", "date": "2019.04.30", "title": "24-часова стачка в Гърция ще спре транспорта утре"}
{"url": "https://www.dnevnik.bg/biznes/2019/04/30/3427127_ochakvano_arteks_objalva_spiraneto_na_zlaten_vek/", "text": "Очаквано строителната компания \"Артекс\" е обжалвала пред съда решението на Дирекцията за национален строителен контрол (ДНСК) да спре изграждането на сградата \"Златен век\". За това се разбира от съобщение на ДНСК, която ще препрати жалбата в Софийския административен съд. 34-етажната сграда в софийския кв. \"Лозенец\" е най-големият проект на строителната компания. До спирането му се стигна след като се разбра, че високопоставени политици са купували от \"Артекс\" луксозни апартаменти на цени под пазарните, а това поднови съмненията на протестиращите срещу строежа граждани, че депутати от ГЕРБ са прокарали законова поправка, от която \"Артекс\" са се възползвали. Инициативен комитет от \"Лозенец\", в който има и общински съветници, протестира срещу строителството повече от година, но преди скандала с апартаментите, отговорните институции не намираха проблем. Спирането на строителството беше обявено след  среща на инициативен комитет от протестиращи с премиера Бойко Борисов на 8 април . От компанията веднага обясниха решението с  натиск на улицата  и обявиха, че ще обжалват.. Писмената жалба е получена от администрацията на 25 април - последния работен ден преди великденските празници. Съдът ще преценява кой е прав в спора за законността на строителството, след като самите държавни и общински институции изпаднаха в противоречие и смениха мнението си за това дали е строителното разрешително на компанията е валидно, или не. Досега \"Артекс\" са построили десетина етажа от сградата. Заповедта за спиране влиза в сила веднага, а по съществото на спора предстои да се произнесат две съдебни инстанции.", "date": "2019.04.30", "title": "Очаквано \"Артекс\" обжалва спирането на \"Златен век\""}
{"url": "https://www.dnevnik.bg/sviat/2019/04/30/3427055_indiiskata_armiia_otkri_sledi_ot_mitichniia_zviar_ieti/", "text": "Индийската армия съобщи, че е открила следи от Йети, разсмивайки и възмущавайки потребители в социалните мрежи. Институцията, която има близо 6 млн. последователи в \"Туитър\", публикува снимка на \"мистериозни следи от митичния звяр Йети\", открити в Хималаите. Следите са били открити на 9 април, но армията е решила да съобщи публично за тях, след като е установила, че те съвпадат с предишни теории, пише в. \"Таймс ъф Индия\".  Митът за Йети е типичен за Индия, Непал и Бутан, но няма научни доказателства, че такова създание съществува, припомня Би Би Си. През 2013 г. британско изследване заключи, че Йети може да е подвид на кафявите мечки. През 2011 г. ДНК тестове на \"пръст от Йети\", открит в Непал, показаха, че това е човешка останка.", "date": "2019.04.30", "title": "Индийската армия откри \"следи от митичния звяр Йети\" в Хималаите"}
{"url": "https://www.dnevnik.bg/bulgaria/2019/04/30/3427142_kratki_novini_letovishte_sveti_konstantin_krai/", "text": ". Археолози ще проучат трасето на бъдещата магистрала Русе - Велико Търново  С обществена поръчка агенция \"Пътна инфраструктура\" ще обяви кой ще издирва археологически обекти по трасето на бъдещата автомагистрала ,,Русе - Велико Търново\". Осигурени са 102 000 лв. без ДДС. Срокът за извършване на археологическите проучвания е 35 календарни дни. Кандидатите могат да подават офертите си до 17.30 ч. на 3 юни. Издирването на археологически обекти е начален етап от археологическото проучване, в който чрез теренни проучвания се разпознават археологическите ценности. В процеса на издирването им задължително се документират всички археологически обекти, структури и следи от древността, независимо от техния вид и хронология. Премиерът Бойко Борисов ще посети Полша Премиерът Бойко Борисов ще бъде на посещение във Варшава на 1 май. Той ще участва в честването на 15-годишнината от присъединяването на Полша към Европейския съюз по покана на полския министър-председател Матеуш Моравецки. Честването в полската столица ще се отбележи със среща на високо равнище под надслов \"Заедно за Европа\", в която ще участват лидерите на всички страни-членки, приети след 2004 г. в ЕС, както и представител на ръководството на Европейската комисия. След заседанието се очаква лидерите да излязат с обща декларация за обединението на Европа. Създава се ново село в община Пещера С решение на Министерския съвет се създава ново населено място - село, на територията на община Пещера, област Пазарджик. То ще бъде в границите на съществуващото населено място с местно значение - летовище \"Свети Константин\", съобщиха от пресцентъра на Министерския съвет. Областният управител на Пазарджик е предложил новото населено място да носи името \"Свети Константин\". Със създаването му общият брой на селата в страната ще стане 5000. Министерският съвет прие Решение за осигуряване на държавна гаранция за временна експозиция на движими културни ценности от колекцията на Ермитажа. Изложбата е организирана от Националната галерия като част от официалната програма на Дните на Ермитажа в София и ще бъде на 27 и 28 май. През периода 24 май - 30 юни в Националната галерия ще бъде представена изложба, която ще включва меча на хан Кубрат, свързаните с него артефакти и други движими културни ценности от фонда на Ермитажа, Санкт Петербург, Русия. В съответствие със застрахователната стойност на експонатите, е необходимо да бъде осигурена държавна гаранция за временни експозиции в страната в размер на 50 000 лв., като сумата ще бъде блокирана за периода на транспортиране, организиране и експониране на изложбата.", "date": "2019.04.30", "title": "Кратки новини: Летовище Свети Константин край Пещера става село"}
{"url": "https://www.dnevnik.bg/sport/2019/04/30/3427132_otpadashtite_v_rannite_krugove_shte_poluchavat_poveche/", "text": "Наградният фонд на тенис турнира \"Уимбълдън\" ще е 38 млн. паунда (49 млн. долара), обявиха организаторите. Това е ръст с 11.8% спрямо предишния сезон. Шампионите при жените и мъжете ще вземат по 2.35 млн. паунда, което е с по 100 хиляди паунда повече от 2018 г. Продължава тенденцията да се увеличават парите за тенисистите, които отпадат рано. Ръстът на премиите за тези, които приключват до третия кръг, е с 10%. Отпадане в първия кръг ще осигурява на състезателите 45 хиляди паунда. Преди две години  US Open стана първият турнир в тениса, преминал границата от 50 млн. долара  за награден фонд. От тази година на \"Уимбълдън\"  се въвежда тайбрекът, ако в решителния сет се стигне до 12:12 . Наскоро  Григор Димитров заяви, че се надява големият му пробив през сезона да е на \"Уимбълдън\" . Българинът минава през труден момент, като  се смъкна на 49-ото място в световната ранглиста . Следващото му участие ще е в мастърса в Мадрид другата седмица.", "date": "2019.04.30", "title": "Отпадащите рано ще получават повече след увеличението на парите на \"Уимбълдън\""}
{"url": "https://www.dnevnik.bg/sviat/2019/04/30/3427154_kakvo_da_praviat_bulgarite_zasegnati_ot_stachkata_v/", "text": "Министерството на външните работи публикува информация за засегнатите от стачката н а Скандинавските авиолинии (САС) българи:  те могат да изчакат да им бъде определен нов полет, да резервират билети за по-късна дата или да се откажат от полета, при което да им бъде възстановена стойността на закупените билети. В случай че пътниците изберат да изчакат да им бъде определен нов полет, процесът на резервация започва незабавно след като техният полет бъде отменен. Авиокомпанията изпраща СМС съобщение или имейл до пътниците, че полетът им е отменен и че ще им бъде резервиран нов полет. Ако засегнатите клиенти изберат да резервират полет за по-късна дата, те трябва да се свържат с отдел \"Обслужване на клиенти\" на САС, ако са закупили билета директно от авиокомпанията, или със съответното посредническо бюро. Пътниците могат да се откажат сами от отменения полет, при което авиокомпанията ще възстанови стойността на закупените билети, след като регистрацията им бъде анулирана. Ако съответният полет е отменен или е закъснял най-малко с три часа и пътниците не желаят да пътуват, те имат право на възстановяване на сумата за закупения билет. Гражданите имат право на възстановяване на сумата на издадения от САС билет и когато сами са резервирали нов полет, въпреки че САС им е предложил алтернативен полет с начален час не по-рано от 24 часа след отменения. Ако пътниците са избрали пътуване с друго превозно средство (влак, автобус, наета кола) и Скандинавските авиолинии не са им предложили алтернативен полет в рамките на 24 часа от отменения, авиокомпанията възстановява ценовата разлика между неизползвания билет на САС и цената на алтернативното пътуване. Пътниците, чиито полети са отменени, имат право на пренощуване, храна, транспорт между летището и хотела и телефонни разговори при определени условия. Подробна информация може да бъде открита на интернет сайта на авиокомпания САС:   https://www.sas.se/trafikinformation/storningar/installda-flyg/ >", "date": "2019.04.30", "title": "Какво да правят българите, засегнати от стачката в Скандинавските авиолинии"}
{"url": "https://www.dnevnik.bg/bulgaria/2019/04/30/3427180_tri_subitiia_ot_programata_na_papa_francisk_dostupni/", "text": "Гражданите и гостите на София ще могат да присъстват на 3 основни събития от програмата на посещението папа Франциск на 5 и 6 май, съобщиха от правителствената информационна служба. За да може всички желаещи граждани и гости на столицата и на град Раковски да посетят събитията от програмата на Светия отец, е създадена координация между всички институции, които има пряк ангажимент преди, по време и след провеждане на мероприятията в предстоящото посещение. Целта е постигане на максимална ефективност по охрана на обществения ред, организация на движението и противодействие на престъпността. Гражданите и гостите на София ще могат да присъстват на 3 основни събития от програмата на папа Франциск. Контролно-пропускателните пунктове за тях ще са отворени 3 часа преди събитието. Две от събитията в София ще са на 5 май. В 13.00 часа Светият отец ще произнесе неделната молитва \"Царица небесна\" на площад \"Свети Александър Невски\". В 16.45 часа на площад \"Княз Александър Първи\" папа  Франциск ще отслужи света литургия . Третото събитие в София е на 6 май. В 18.15 часа на пл. \"Независимост\" гражданите и гостите на столицата ще могат да присъстват на събитието за мир с участието на представители на различни вероизповедания в България. В Раковски жителите и гостите на града  ще могат да проследят светата литургия с първо причастие, което папа Франциск ще даде на деца в църквата \"Пресвето сърце Исусово\" в 11.15 часа на 6 май. За целта пред храма са определени зони за граждани, до които достъпът също ще става през контролно-пропускателни пунктове. Те ще са отворени 3 часа преди началото на събитието. На 3 май ще бъде разпространена допълнителна информация за предприетите мерки и местоположението на контролно-пропускателните пунктове за събитията от пътуването на папа Франциск в София и Раковски. Всички желаещи да присъстват на събитията в София и Раковски ще бъдат допускани след проверка на изградените контролно-пропускателни пунктове. Няма да бъдат допускани посетители във видимо нетрезво състояние, както и такива, които носят обемисти багажи и забранени предмети – огнестрелно оръжие, пиротехнически изделия, ножове, палки, боксове, бутилки, парфюми. Може да бъдат носени чадъри. По време на провеждането на събитията от посещението на папа Франциск е възможно да възникне временно затруднение в движението. Гражданите трябва да следват задължителните организационни указания с цел доброто протичане на събитията. Необходимата информация за контролно-пропускателните пунктовe за гражданите ще бъде публикувана на официалния сайт за посещението на папа Франциск в България  www.popeinbulgaria.gov.bg , на сайтовете на МВР, на СДВР и на Областната дирекция на МВР в Пловдив.", "date": "2019.04.30", "title": "Три събития от програмата на папа Франциск, достъпни за граждани"}
{"url": "https://www.dnevnik.bg/sport/2019/04/30/3427179_novo_delnichno_derbi_mejdu_levski_i_cska_se_zadava_na/", "text": "Левски\" и ЦСКА отново ще играят помежду си в делничен ден. Последното дерби за сезона в Първа лига ще е от 18 часа на 21 май, обяви Спортно-техническата комисия към БФС. Миналата година двата състава изиграха поредица двубои в делнични дни в първенството и полуфиналите за Купата на България. Тогава се породи недоволство както сред привърженици заради ранните начални часове, определени след обичайното настояване на полицията дербито да се играе в светлата част на деня. Недоволство имаше и заради ограниченията в движението в центъра на София. Подобен ще е случаят и на 15 май, когато  пловдивските \"Ботев\" и \"Локомотив\" ще играят във финала за Купата на България . Мачът на \"Васил Левски\" е от 19.00 часа. ЦСКА ще приеме водача \"Лудогорец\" на 11 май от 20.15 часа на \"Българска армия\". Сезонът приключва на 24 май. Тогава шампионите се надяват да вдигнат осмата си поредна купа като първенец след домакинството срещу \"Черно море\". ЦСКА приема \"Ботев\", а \"Левски\" гостува на \"Берое\", като и трите мача са в 20.00 часа.", "date": "2019.04.30", "title": "Ново делнично дерби между \"Левски\" и ЦСКА се задава на 21 май"}
{"url": "https://www.dnevnik.bg/sviat/2019/04/30/3427088_ispanskite_socialisti_shte_izchakat_sledvashtite/", "text": "Победителят на парламентарните избори в Испания, социалистът Педро Санчес, е единственият, който може да състави правителствена коалиция след раздробяването на десницата, но той реши да използва цялото време, с което разполага, най-малко един месец. На 26 май испанците ще застанат пред урните за евроизборите, ще гласуват също на местни и много регионални избори (в 12 области от общо 17). Преди да избере варианта за коалиция Педро Санчес, ще трябва да оцени разположението на силите. \"Ще изчакаме да видим какво ще се случи на местните избори ( . . . ) в много автономни области, и разбира се, на евроизборите\", заяви вчера председателката на Испанската социалистическа работническа партия (ИСРП) Кристина Нарбона в интервю за националното радио. \"Нищо не ни притиска . . . все още сме в предизборна кампания\", допълни тя. Провалът на консерваторите Педро Санчес  може да си позволи да почака. \"Можем да продължим да се занимаваме с текущите въпроси\", подчерта вицепремиерката Кармен Калво. Дошъл на власт без избори, след сваляне на правителството на консерватора Мариано Рахой с вот на недоверие, Санчес се чувства легитимиран от категоричната победа на парламентарните избори и спечелването на 123 места в 350-членния парламент. Още повече че спечели мнозинство в Сената. Той остави далеч зад себе си консерваторите от Народната партия (НП), подкрепата за които се срина до 66 депутати спрямо 137 на предишните избори през 2016 г. Коалиция между партии от десницата вече не е алтернатива за съставяне на правителство. Евентуален съюз на НП с 57-те либерални депутати от  \"Сиудаданос\"  (\"Гражданите\") и крайнодясната партия  \"Вокс\" , която влиза в парламента с 24 депутати, набира не повече от 147 места, далеч от необходимите 176 места за получаване на мнозинство в 350-членния парламент. Вариантите пред Санчес От друга страна, Санчес има няколко възможности. Може да продължи да управлява сам, както прави повече от 10 месеца, но този път със 123 депутати, а не с 85. \"Ще се опитаме\", заяви Кармен Калво, която отбелязва, че избирателите вече оценяват партията и правителството. Санчес може да покани в правителството си \"Подемос\" (\"Ние можем\"), партията на радикалната левица, чиято подкрепа получи. Подкрепата за нея на изборите намаля - \"Подемос\" спечели 42 места спрямо 67 на предишните избори през 2016 г., което вече не й позволява да диктува на Санчес условията си. С подкрепата на малките регионални партии Санчес получава парламентарно мнозинство, без да трябва да разчита на подкрепата на каталунските сепаратисти. Достатъчно е само един депутат сепаратист да се въздържи, за да може Санчес отново да спечели вот на доверие, защото може да бъде избран за премиер и с обикновено мнозинство. Санчес може да формира също по-голяма коалиция с умерените каталунски сепаратисти от Републиканската левица на Каталуния, но те са тежък и непредвидим съюзник. Десницата го обвинява, че е готов да \"направи компромис\" със сепаратистите за сметка на единството на Испания, макар че именно десните го принудиха да свика предсрочни избори, като отказаха да гласуват бюджета за 2019 г. На теория Педро Санчес би могъл да се съюзи също със \"Сиудаданос\", единственият вариант, който му осигурява абсолютно мнозинство (180 депутати общо). Но председателят на \"Сиудаданос\" Алберт Ривера поведе злостна кампания срещу него, обеща, че \"ще го свали от власт\" и показа, че има намерение да оспори лидерската позиция на НП в дясното политическо пространство. Впрочем по-голямата част от активистите на ИСРП не желае подобен съюз и в неделя вечерта скандираше: \"Не с Ривера!\", когато приветстваше победата на Педро Санчес. А вчера основната фигура на \"Сиудаданос\" в Каталуния Инес Аримадас още повече стесни възможността за споразумение, като заяви на премиера социалист: \"Имаме правителство, което е обществена заплаха. Ние ще станем водач на опозицията\". /БТА", "date": "2019.04.30", "title": "Испанските социалисти ще изчакат следващите избори, за да съставят коалиция"}
{"url": "https://www.dnevnik.bg/bulgaria/2019/04/30/3427190_ot_dogodina_nap_shte_predlaga_danuchnite_deklaracii/", "text": "През 2020 г. декларирането на доходите ще бъде значително по-лесно за хората, които имат персонален идентификационен код (ПИК) или електронен подпис. Тогава всички доходи от трудов договор, както и хонорарите и възнагражденията по граждански договори, ще бъдат предварително попълнени от Националната агенция по приходите (НАП) в данъчните декларации на гражданите и те ще имат възможност да ги прегледат, коригират и допълнят при нужда. \"В началото на 2020 г., когато работодателите подадат информацията, ние ще я заредим онлайн и всеки, който има електронен подпис или персонален код на НАП, ще види данъчната си декларация почти изцяло предварително попълнена. Ако няма други източници на доход или не иска да ползва някакъв вид данъчно облекчение, трябва да потвърди попълнената вече данъчна декларация\", обясни говорителят на НАП Росен Бъчваров. Тази година повече от половината данъчни декларации за доходите на физическите лица са подадени по интернет с ПИК или електронен подпис, отчетоха от ведомството. Тази година е първата, в която електронните формуляри са повече от хартиените. От началото на годината до момента чрез електронната система за плащане (т.нар. виртуален POS) и чрез физическите POS терминали в офисите на НАП са платени над 70 млн. лв. без такси. Над половин милион данъчни декларации от граждани са подадени към края на работния ден на 30 април, сочат данните на НАП. Електронната система за деклариране на доходите ще продължи да функционира до полунощ, допълват от приходното ведомство.  Днес е последният ден , в който се приемат декларации за доходите на физическите лица. \"Отчитаме успешна данъчна кампания 2019 г. Благодаря на колегите в НАП за професионализма и очаквано добрия резултат. Виждаме ясна тенденция на ръст на електронното деклариране и плащане, ще продължим да работим за усъвършенстване на електронните услуги\", каза в края на кампанията директорът на \"Обслужване\" в НАП Боряна Георгиева.", "date": "2019.04.30", "title": "От догодина НАП ще предлага данъчните декларации попълнени"}
{"url": "https://www.dnevnik.bg/bulgaria/2019/04/30/3427206_snimka_na_denia_novite_avtobusi_v_sofiia/", "text": "Нови 22 автобуса на природен газ бяха представени днес в София.", "date": "2019.04.30", "title": "Снимка на деня: Новите автобуси в София"}
{"url": "https://www.dnevnik.bg/bulgaria/2019/04/30/3424981_tolkova_mnogo_istoriia_v_curkvata_sv_francisk_na_ul/", "text": "Църквата \"Св. Франциск\" е осветена е 1899 г., построена е за година. Тя е изградена заради все по-нарастващите нужди на католическата общност в София. В квартала тогава е имало близо 70 католически семейства, основно чехи, дошли за строежа на железниците. Затова братята Прошек, известни с бирената фабрика и с приноса си за изграждане на столицата като европейски град, подемат инициатива за строежа на църквата и отчасти финансират изграждането й. По същото време се падат и 50 години от управлението на императора на Австро-Унгария Франц Йосиф и той отбелязва това със строежи на множество църкви, сред които и тази в София. Той също финансира частично строителството, а храмът се води негова юбилейна църква. С идването си в България, архиепископ Анджело Ронкали решава да се установи до църквата. И купува три къщи в непоредствена близост. Едната е унищожена по време на бомбандировките на столицата, но другите две още стоят и се ползват от католическата общност. Отец Йоан отваря една от малките зали на къщата, непосредствено до църквата. Тук е бил уреждан бракът между цар Борис Трети и царица Йоанна Савойска, разказва свещеникът. Преговори, които са били ключова част от мисията на монсеньор Ронкали в България. \"Религиозният въпрос\" на брака между българския монарх – православен християнин и глава на православна държава, и дъщерята на католическия италианския крал Виктор Емануил III е ключов, тъй като и двете църкви имат различни изисквания, за да приемат брака. А архиепископ Ронкали активно съдейства за преодоляване на църковните догми, съпътстващи сватбата. След дълги разговори в малката стаичка на днешната столична улица \"Анджело Ронкали\" в крайна сметка цар Борис потвърждава, че бракът ще е католически. Това се потвърждава и пред папата. И бракът е сключен в папската базилика \"Св. Франциск\" в град Асизи. Няколко дни по-късно обаче в София православната църква също извършва ритуал в храм-паметник \"Св. Александър Невски\" за венчавка между Борис и Йоанна Савойска. Впоследствие и децата – княгиня Мария Лиуза и Симеон Сакскобургготски са кръстени като православни християни – нещо, което също е в разрез с обещанията към католическата църква. Мисията на архиепископ Ронкали като апостолически визитатор в България е имала и по-глобална и голяма цел, отбелязва отец Йоан. След Балканската и Първата световна война започва разместване на населението от Северна Гърция. И значителна част от т.нар. източни католици напускат Северна Гърция и се местят от българските католически епархии в Цариград, Солун и Одрин и идват в България. Част от тях отиват и в сегашната Северна Македония. Основната мисия на Ронкали е да обгрижи и обедини хората от тези три епархии и да основе сегашната екзархия, да изгради новата структура. Той полага наистина стабилни основи. Купува и земи от името на Светия престол, за да може на тях да се изгради бъдеща семинария, манастири, църкви. Когато заминава 1935 г. за Атина, архиепископ Ронкали подпомага в църквата \"Св. Франциск\" в София и в къщите към нея да се установят няколко монахини кармилитки от Истанбул. Такова желание е имал и първият католически екзарх Кирил Куртев. \"Ронкали е искал тук да има такъв тип сестри, кармитилки, които са съзерцателен орден. Те не извършват нищо друго, освен молитва, изцяло са отдадени на молитва и имат напълно ограничен контакт с външния свят\", разказва свещеникът. Когато през 1949 г. Народна република България скъсва отношенията си с Ватикана, сградите, които са на Светия престол биват национализирани заедно с други техни имоти. Въпреки това сестрите остават още известно време в къщите и църквата. През 1952 г. започва преследване на католическата общност и на нейните представители, а комунистическата власт изгонва със закон всички чуждестранни мисионери. Сред тях попадат и значителна част от сестрите кармилитки към църквата. Малък брой обаче са българки, те биват обвинени в шпионаж в полза на САЩ и Ватикана и са осъдени, изпратени на принудителен труд в затвора в Белене. След смъртта на Сталин, режимът поотслабва натиска и сестрите биват освободени от Белене. Връщат се в църквата, която е вече затворена от комунистическата власт и не се ползва за нищо. Сестрите обаче заживяват в църквата, на балкона й, където правят временна пристройка и оформят килийки, в които да живеят и се молят. А държавата мълчаливо ги допуска. Сега сестрите кармелитки са в манастир в кв. \"Малинова долина\" в София, от 2002 г. Те нямат право изобщо да излизат навън, могат да бъдат посещавани във вътрешната част на манастира единствено от папата, кардиналите, нунция, местният епископ, някой със специална мисия там, както и от държавния глава във всяка държава, за България – президентът. В едната от двете къщи към църквата, която също е национализирана, пък биват преместени сестрите евхаристинки. Те допреди това са поддържали голямо сиропиталище в покрайнините на София. Държавата решава да затвори сиропиталището покрай закона за изгонване на чуждите мисионери, децата са настанени из държавните институции, а оставащите сестри /около 25 жени/, идват в малката къща до църквата. Сега те са в манастир в кв. \"Овча купел\" на ул. \"Монтевидео\", където земята също е била купена от епископ Ронкали с идеята да се направи католическа семинария там.  \"България е по особен начин свързана с епископ Ронкали, той след това е бил в Гърция и Турция, във Франция е бил нунций. Но пътят му започва тук и по някакъв начин първата му мисия, която е тук, повлиява бъдещата му дейност, включително и като папа\", казва отец Йоан. \"Тук Ронкали за първи път вижда изобщо какво означава православна църква. И това му отваря очите за бъдещи други негови решения, като например свикания от него, вече като папа, Втори ватикански събор, който реформира изцяло визията на църквата към света тогава. Отварянето към други деноминации – протестанти, православни, и желанието за диалог с тях. Тук научава повече за това как да намери път за диалог и отваряне на църквата\", допълва свещеникът. Както и сегашната визита на папа Франциск в България, провокирала хладно становище на Светия синод на православната църква, така и идването на епископ Ронкали предизвиква противоречиви чувства, отбелязва отец Йоан. Дори медиите тогава твърдят, че се готви масирана католическа пропаганда. \"В същото време има среща със Светия синод, приемат го радушно. Тези първи стъпки, това че Ронкали е живял съвсем близо до сградата на Светия синод, тези контакти, му дават много познание и за бъдещите връзки с православната общност\", отбелязва отец Йоан. На въпрос как си обяснява това, че преди толкова години свещениците на православната църква посрещат радушно католическия епископ, стъпил за първи път в страната, а сега Светият синод се отнася хладно към визитата на папата, отец Йоан коментира: \"Губим страшно много от подобно поведение. Много малко световни лидери привличат толкова сериозно световно внимание. Не са много тези лидери, чието действие, посещения, послания, да се следят толкова внимателно, като тези на папата\". По думите му проява на един вид негостоприемство или поне дистанция, е загуба за България в момент, в който световните медии ще се интересуват от страната и въпросът е какво послание ще отправим. \"Каноните са ясни, и ние не бихме могли с православните свещеници да имаме някакво общо литургично служение. Не би могло да има официална молитва. Но такава официална молитва не е и искана от страна на папата\", посочи свещеникът. И въпреки каноните, не е изключена и е допустима обща молитва, неформална, това да застанат един до друг и да кажат например \"Отче наш\", това е напълно възможно, допълни той. Това ще се случи например по-късно през май тази година, където в новата православна катедрала в Букурещ папа Франциск ще измоли молитвата \"Отче наш\" заедно с патриарх Даниил. Отец Йоан посочи, че едно от ключовите събития при посещението на папата е т.нар. Събитие за мир, където се е очаквало представители на всички вероизповедания да застанат единно в защита на тази световна ценност. В страна, където основното население е православно, би било важно да се покаже присъствието на техните пастири и да се даде знак за единство, допълни той. \"Тук не става въпрос за нищо литургично, а за проява на желание или нежелание за общуване. Двете църкви са разделени, това е факт и никой не е поискал обединение или асимилация. Една обща неформална молитва нямаше да доведе до схизма или някакви други сериозни последствия. Идеята на това събитие за мир е да покажем, че сме обединени в защита на световните ценности и желанието за мир. Щеше да се покаже знак за сътрудничество и че християните са обединени, обединени от Христос, че са над човешките дрязги. Какво ще стане сега – молитва за мир без основната религия на тази страна. Губи се смисълът сякаш\", смята свещеникът.", "date": "2019.04.30", "title": "Толкова много история в църквата \"Св. Франциск\" на ул. \"Анджело Ронкали\""}
{"url": "https://www.dnevnik.bg/bulgaria/2019/04/30/3425700_dnes_izticha_srokut_za_podavane_na_danuchnite/", "text": "Днес е последният ден за подаване на декларациите на физическите лица и плащането на данъка върху доходите им, получени през 2018 г. Най-лесната възможност е документът да се попълни и подаде по електронен път с персонален идентификационен код (ПИК). Кодът може да бъде получен в офис на Националната агенция за приходите безплатно. Над 600 хил. души вече го притежават. Електронната система за подаване ще работи до полунощ, уверяват от НАП. През тази година данъчните очакват за пръв път е-декларациите да бъдат повече от хартиените. Тези, които предпочитат да попълнят формуляра на хартия, могат да го изпратят в НАП по пощата с обратна разписка или да го подадат в офиса на приходната администрация по постоянния си адрес.  Днес изтича срокът и за плащане на данъка. Това също може да стане електронно с банкова карта и без такси чрез електронна услуга на НАП, достъпна на сайта  www.nap.bg . Също до края на април се декларират авансовите данъци за първото тримесечие на 2019 г. най-често от упражняващи свободни професии, земеделци и наемодатели. Също до края на април самоосигуряващите се трябва да подадат осигурителната декларация 6, с която се определят окончателните вноски за социално и здравно осигуряване, припомнят още от НАП.  И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така, според данъчните, рискът от пропуски и грешки значително намалява.", "date": "2019.04.30", "title": "Днес изтича срокът за подаване на данъчните декларации"}
{"url": "https://www.dnevnik.bg/sport/2019/04/30/3426843_totnum_i_aiaks_davat_nachalo_na_polufinalnite_bitki_v/", "text": "В коренно различно настроение, но с една цел \"Тотнъм\" и \"Аякс\" се включват в приключението, наречено  полуфинали в Шампионската лига . Двата тима, които не бяха слагани в сметките, ще открият битката във финалната четворка тази вечер на \"Тотнъм стейдиъм\" в Лондон. Дотук в надпреварата и \"Тотнъм\", и \"Аякс\" поднесоха няколко изненади, за да стигнат до полуфиналите. И след като холандците се представят отлично и във вътрешния шампионат, то не такава е ситуацията при \"Тотнъм\". \"Шпорите\" са блестящи в Европа, но много колебливи във Висшата лига, а през уикенда записаха и  първата си загуба на своя нов стадион . Срещу себе си футболистите на Маурисио Почетино ще имат младият и вдъхновен състав на Ерик тен Хаг, който вече отстрани фаворитите \"Реал\" (Мадрид) и  \"Ювентус\" . \"Много внимаваме за съперника и сме разучили всичко за него, смятам че знаем много за \"Аякс\", каза преди срещата мениджърът на \"шпорите\" Маурисио Почетино. Той обаче се оплака, че \"Тотнъм\" има ден по-малко за почивка. Проблемите на \"шпорите\" не се изчерпват с това, като Почетино няма да може да ползва и ключови играчи. Хари Кейн продължава да лекува контузия, а героят от мачовете с \"Манчестър сити\" Хюн Мин Сон е наказан заради натрупани жълти картони. \"Тотнъм\" играе много силно в Шампионската лига, като спечели осем от последните си 10 домакинства в турнира, включително четири поред. \"Шпорите\" са и непобедени срещу холандски съперници дотук (четири победи и две равенства). От другата страна предизвикателството е голямо, след като \"Аякс\" е сред най-убедителните отбори в турнира. Холандците са със само една загуба, която претърпяха в Амстердам. Тимът спечели последните си три гостувания, като особено впечатляващи бяха успехите над \"Реал\" (Мадрид) на \"Сантяго Бернабеу\" и \"Ювентус\" в Торино. \"Аякс\" е и първият тим в историята, който преминава три квалификационни кръга в Шампионската лига и после стига до полуфиналите. \"Тимът е в много добра физическа форма, амбицирани сме и свежи. Определено можем да се представим на най-доброто ни ниво, знаем го. Трябва да уважаваме съперника - правим го във всеки мач, така вършим работата си. Искаме да продължим възхода си. Невероятно е, че сме на полуфиналите. Не искаме да лежим на старите лаври \", заяви треньорът на \"Аякс\" Тен Хаг. Единственият проблем пред него е десният бек Мазрауи, който е под въпрос за мача заради контузия. Двубоят между \"Тотнъм\" и \"Аякс\" е тази вечер от 22 часа и ще бъде предаван пряко по \"Макс Спорт 3\".", "date": "2019.04.30", "title": "Мечтателите \"Тотнъм\" и \"Аякс\" откриват полуфиналните битки в Шампионската лига"}
{"url": "https://www.dnevnik.bg/analizi/2019/04/30/3426750_antikorupcionnata_komisiia_v_stranata_na_chudesata/", "text": "Неистовото желание на управленското статукво в България да демонстрира борба с корупцията доведе дотам, че преди година няколко неработещи структури получиха име ново, но останаха със съдържание и същност стари. Така бе създадена Комисията за противодействие на корупцията и отнемане на незаконно придобитото имущество (КПКОНПИ). Една от функциите на мегакомисията е реално това, което години наред правеше Центърът за превенция на корупцията БОРКОР, а именно – да осъществява политиката по борба с корупцията. Да сме по-точни - \"държавната политика по борба с корупцията\". Ако кажем, че и в тази си дейност не бихме сгрешили. Като част от тези си законови задължения КПОКОНПИ преди няколко дни представи за обществено обсъждане Методология за оценка на корупционния риск. Чрез нея комисията указва в детайли реда и условията за извършване на оценка на риска от корупция, както и изискванията за антикорупционни мерки. Целта е публичните институции сами да оценяват в кои звена от работата им има потенциал за развитие на корупционна среда и вследствие на това - сами да осуетяват рисковете или да разкриват настъпилите вече нарушения. Практически дейностите по оценка на корупционния риск в институциите следва да се извършват или от обособените звена \"Инспекторат\" към различните ведомства, или от комисия от служители. От своя страна, проектът на методология би следвало да дава точни указания как да се правят проверките, така че като техен резултат да е ясно кой провежда корупционните практики и кой следва да носи отговорност – както дисциплинарна, така и наказателна. Но какво се получава на практика? Методологията страда от недостатъци, типични за документ, който е създаден от администрацията. а също и липсата на идея каква е точно целта. Поставените тегла на групите индикатори не се базират на емпирични изследвания. Изобщо не става ясно защо са избрани тези групи, а не например потенциални групи като \"разпореждане със значителен публичен финансов ресурс\", \"администриране на регулаторни режими, включително издаване на разрешителни\" и др. Внимателен преглед на включения в методологията въпросник увеличава множеството въпроси. Най-напред прави впечатление неговата повърхностност и неясната връзка между част от поставените въпроси и риска от корупция. Част от въпросите са по-скоро излишни, защото не носят адекватна информация, например \"Имат ли всички служители във Вашето административно звено разработени и връчени длъжностни характеристики?\" или \"Има ли Вашето административно звено (дирекция, отдел, сектор) конкретни годишни цели?\". Въпросите са малко на брой (общо 25) и не се задълбочават в търсенето на конкретния източник на риск. Това, което не е разбираемо, е свързано с: Защо въпросите с оценката на риска продължават да се решават несвързано и \"на парче\"? Как си кореспондират предложената методология и изискванията на Закона за финансовото управление и контрол в публичния сектор (ЗФУКПС), който задължава всички ръководители на организации в публичния сектор да извършват управление на риска, включително на корупционния такъв, на база на специална стратегия за управлението на риска? Всяка организация разработва свой риск-регистър, в който подробно описва и оценява своите рискове. Нещо повече, методологията на КПКОНПИ поставя допълнителни изисквания към ръководителите на публичните организации (например да подготвят планове и отчети специално за корупционния риск), които съвсем спокойно могат да се обединят с изискванията по ЗФУКПС. Законът се прилага от достатъчно дълго време от ръководителите на публичните организации и има наличен достатъчен капацитет по оценка на рисковете.  Нормативната уредба по въпросите за управлението, контрола и одита в публичния сектор е много широка и, понякога, противоречива, както се констатира във функционалния анализ на секторна политика \"Контролна среда в публичния сектор\", наличен тук. Независимо че подготвянето ѝ е задължително по закон, настоящата методология задълбочава тези противоречия. Вероятно би било по-ефективно да се допълнят нормите на ЗФУКПС с изрично изискване ръководителите на публични организации задължително да оценяват и корупционния риск, съвместно с останалите рискове, пред които е изправена организацията. Анализът и оценката на риска в една организация е управленски процес, който следва да е интегриран в нейната структура. Анализът на риска обикновено се базира на оценка на неговото влияние (impact) и вероятност да се случи (probability). Комбинацията от двата фактора показва общото въздействие от реализирането на едно рисково събитие и насочва ръководителите към възможните методи за неговото управление. Мерките, които се вземат за управление на риска, предварително се описват и изясняват. Подробности за всичко това липсват в предложената методология, а то е приложимо и към специфичния риск от корупционни действия. Така представената методология не само няма да предотврати или пресече корупцията, напротив, би довело до хаос в правоприлагането и до още по-голямо объркване. Глава трета от закона е в структурата на КПКОНПИ. И това не би било проблем, ако служителите на КПКОНПИ в нормотворческата си дейност познаваха и изследваха действащото българско законодателство и се опитваха да го синхронизират по удачен начин. Бихме препоръчали на КПКОНПИ най-напред да се запознае с наличните нормативни документи по темата, след това – с наличните учебници и методологии за оценка на риска и чак накрая да се заеме с внимателно допълване или корекции на нормативната уредба. В противен случай ще се създават правила и ще се налагат изисквания, които нито има как да се изпълняват адекватно, нито ще носят обществена полза.", "date": "2019.04.30", "title": "Антикорупционната комисия в страната на чудесата"}
{"url": "https://www.dnevnik.bg/sviat/2019/04/30/3426250_afrikanskata_strana_kudeto_stotici_umirat_zaradi/", "text": "Половин милион души в рядко споменавана в европейските медии страна в Африка са напуснали домовете си за няколко години заради езици, които само преди век техните прадеди не са и подозирали, че съществуват. Правозащитни организации периодично напомнят, че в Камерун, на изток и юг от границата с Нигерия, цели села биват изгаряни заради сблъсъци на англофони с въоръжените сили, докато Западът и Африканският съюз оказват съдействие най-вече за борбата с \"Боко Харам\" в северните щати. В държавата с общо 24 млн. души население над 1.3 млн. имат спешна нужда от хуманитарна помощ. Проблемът, който отприщи насилието преди над две години и половина, бе свързан с говоренето на два европейски езика: английски и френски. Колониално минало Френският и английският са официалните езици на Камерун, но вторият се говори в едва 2 от 10 административни района, в северозападната и югозападната част на страната. Там живеят около 20% от населението ѝ. Само допреди сто години камерунците се сблъскват ежедевно с друг западен език - до края на Първата световна война земята им е германска колония. Поражението на Германия обаче изисква територията да се раздели на две от Обществото на народите - район с френски мандат (по-голямата част) и такъв с британски мандат (останалата) близо до границата с Нигерия. Британският мандат управлява две територии - Северен и Южен Камерун, заедно създаващи Британски Камерун. Независимостта на Камерун и Нигерия от Обединеното кралство през 1960 г. поставя въпроса какво да се случи с двете територии. На референдум северът решава да се обедини с Нигерия, а югът - с Камерун. \"Амбазония\" Активисти в двата англоезични региона от години твърдят, че жителите им са маргинализирани. Темата изплува в регионалните медии през 2016 г., при мащабни протести в западните региони по границата с Нигерия. Те бяха предизвикани от решението да се назначат говорещи френски магистрати начело на съдилища в регионите, както и изпращането на учители франкофони там. Година по-късно въоръжени бунтовници обявиха, че двата региона по границата символично са станали независими и започва кампания за натиск върху централното правителство, за да се съгласи то на отцепването. Това подтикна властите в столицата Яунде да изпратят армията. Оттогава сблъсъците продължават, като враждуващите страни се обвиняват в нарушения на човешките права. Не е известно колко са убитите в конфликта от 2016 г. насам, но според публикации на Би Би Си и неправителствената организация \"Хюмън райтс уоч\" броят им се измерва в стотици, а може и да е по-голям. През септември миналата година \"Амнести интернешънъл\" съобщи, че 400 цивилни са загинали в резултат на сблъсъците и на сепаратистко насилие само за година. Кризата постави въпроси за преизбирането на управляващия от 1982 г. президент  Пол Бия , но той все пак получи нов мандат през октомври миналата година. Заради сепаратистките вълнения някои представители на властите искаха вотът да се отложи (Би Би Си съобщи през юни 2018 г., че председателят на сената е поискал той да се състои поне година по-късно). В говорещите английски обаче малцина отидоха до урните. Бия, който е на 85 години, отхвърля призивите за диалог с думите, че \"Камерун е един и не се дели\", а ООН отправя периодични - и безрезултатни - критики както към армията, така и към бунтовниците. Напусналите домовете си в двата региона често избират сигурността на големите градове, но някои се страхуват да го направят. Десетки хиляди се крият далеч от населените места без достъп до храна или медицинска помощ, над милион деца нямат възможност да посещават училища, каза преди дни генералният секретар на Норвежкия бежански съвет Ян Егеланд. \"Бил съм по цял свят, занимавал съм се много години с хуманитарна работа, но бях наистина шокиран от невероятния мащаб на тази извънредна ситуация, който е подценяван, за който се пише малко и който международната общност пренебрегва.\" Заради основната сепаратистка организация - \"Бойците за свобода на Амбазония\" - стотици англофони са напуснали домовете си. Част от бойците атакуват училища, търговски обекти и други и се опитват да окажат натиск за създаване на държава с името Амбазония в Северозапада и Югозапада - двете англофонски провинции. Амбазония е река в южен Камерун. Властите вече повдигнаха срещу ръководителите на бунта обвинения в държавна измяна, опитаха и да овладеят медиите и интернет. Това обаче не отказва бунтовниците и конфликтът скоро ще навлезе в третата си година.", "date": "2019.04.30", "title": "Африканската страна, където стотици умират заради европейски езици"}
{"url": "https://www.dnevnik.bg/bulgaria/2019/04/30/3426812_kak_borisov_postroi_bulevard_po_snimki_i_pusna/", "text": "Необезопасени пешеходни подходи на височина повече от 10 м над пътните платна, недовършени и неизползваеми пешеходни надлези, стълбища без предпазни парапети и без асансьори за хора с двигателни проблеми, неохранявани строителни площадки на метри от жилищни блокове... В това състояние премиерът Борисов остави след себе си  варненския бул. \"Васил Левски\" миналия петък, след като внезапно го инспектира  и разпореди на кмета на града Иван Портних: \"Кажи им да пускат движението!\" Съобщението на правителствения пресцентър, че министър-председателят внезапно е решил да нагледа строежа, достигна до медиите в последния работен ден на миналата седмица със спешни телефонни обаждания два часа преди събитието. Въпреки уточнението, че \"рязане на ленти няма да има\", на него неизвестно защо бе поканен и варненският владика Йоан. Освен че нареди пускането на движението по недовършен, необезопасен и все още невъведен в експлоатация път, Борисов обясни на гражданите на Варна, че преди реконструкцията трасето на булеварда (който съществува от началото на 70-те години на миналия век) \"преди 2 години е било шубраци и струпан боклук, а днес е един булевард, построен от нищото\". Борисов каза също, че през цялото време е ръководил проекта за реконструкцията му \"по снимки\". Въпреки това през март м.г.  трасето на булеварда внезапно премина през трибуните на градския стадион \"Спартак\" , а само преди седмица се оказа, че едно от кръговите му кръстовища е елипсовидно и наклонено. Обяснението на премиера по този повод прозвуча странно, объркано и неясно: \"Тази елипса, която виждат варненци, ако не е кръг, а е елипса, няма да могат да карат. Четири метра има разлика в денивелацията, защото проектантите така го бяха направили\", каза Борисов. Според официалната информация на общинската администрация във Варна  реконструкцията трябваше да струва приблизително 113 млн. лв. , от които 80.5 млн. лв. бяха отпуснати от държавния бюджет, без да е изготвен проект. Какви опасности дебнат пешеходците по трасето на новата варненска придобивка вижте във видеото:", "date": "2019.04.30", "title": "Как Борисов построи булевард \"по снимки\" и пусна движението по него, преди да е завършен (видео)"}
{"url": "https://www.dnevnik.bg/photos/2019/04/30/3423895_fotogaleriia_kandidatite_za_evrodeputati_na_bsp/", "text": "Европейските избори са на 26 май. \"Дневник\" представя кандидатите на партиите, които ще бъдат представени в Европейския парламент. Слоганът на \"БСП за България\" за предизборната кампания е \"Справедливост сега\".", "date": "2019.04.30", "title": "Фотогалерия: Кандидатите за евродепутати на БСП"}
{"url": "https://www.dnevnik.bg/sport/2019/04/30/3426846_fotogaleriia_botev_valteri_botas_i_tiim_-_chast_ot/", "text": "Футболистите на \"Ботев\" (Пловдив) ликуват след  . Пловдивчани спряха червените в трети пореден мач и след като ги елиминараха за Купата на България, сега прекършиха и мечтите им за титла. Играчите на \"Ботев\" бяха само част от героите в спортния уикенд около Великден.", "date": "2019.04.30", "title": "Фотогалерия: \"Ботев\", Валтери Ботас и Тийм - част от героите в спортния уикенд"}
{"url": "https://www.dnevnik.bg/sviat/2019/04/30/3423768_prilejniiat_princ_i_tujnata_princesa_-_koia_e_novata/", "text": "Добросъвестен и прилежен - така е известен новият император на Япония Нарухито, който ще се качи на Хризантемовия трон, след като днес баща му Акихито абдикира. 59-годишният Нарухито ще бъде първият японски император, роден след Втората световна война, първият, отгледан изцяло от собствените си родители, първият, завършил университет и учил продължително в чужбина, пише агенция \"Ройтерс\". Нарухито е най-големото сред три деца , отгледани от императрица Мичико вместо от дойки и учители. Дори храната му за училище е била приготвяна от нея в опит императорското семейство да изглежда по-близко до обикновените хора. След като получава бакалавърската си степен по история в Япония, той отива в Оксфордския университет, за да изучава средновековния речен транспорт в Европа. Защитава магистърска степен и в Япония след завръщането в родината си. Съпругата на Нарухито - Масако Овада , дълго време отхвърля ухажването му и два пъти отказва предложенията му за брак. Изборът на Нарухито не е посрещнат с добро око и в двореца, но в крайна сметка двамата се женят през 1993 г. Десет години след сватбата им Масако спира публичните си прояви заради \"проблемите си с адаптацията\", както гласи формулировката на двореца. Изоставила с неохота дипломатическата си кариера, измъчена от натиска да роди момче (което така и не се случва), Масако трудно приема живота на принцеса. Нарухито изненада консервативната нация, когато яростно защити съпругата си с думите, че е имало опити \"кариерата и личността ѝ да бъдат потиснати\" и че тя \"напълно се е изтощила\" в опитите да спази строгите правила на двора. По-малкият му брат и самият император изразиха недоволство и тъга от тези необичайни коментари. В последните години Масако се появява отново на публични места, а междувременно Нарухито започна да призовава японските мъже да отделят повече време на децата си, давайки пример със своите грижи за 17- годишната им дъщеря Айко . Миналата година бъдещата императрица коментира, че се чувства \"несигурна\" доколко ще бъде от полза на народа, но ще направи всичко по силите си. В отделно изявление лекарите ѝ уточниха, че Масако страда от \"разстройство на адаптацията\", което се причинява от стрес и често се свързва с депресия или тревожност. Здравето ѝ бавно се подобрява, но тя не бива да бъде подлагана на прекалено силен натиск, подчертаха те.", "date": "2019.04.30", "title": "Прилежният принц и тъжната принцеса - коя е новата императорска двойка в Япония"}
{"url": "https://www.dnevnik.bg/analizi/2019/04/30/3426765_da_taka_e_v_malkiia_grad/", "text": "Как изкарахте Великден? Разходихте ли се извън София? Видяхте ли западащата провинция? Тормозиха ли ви с усилена до дупка чалга? Минахте ли по надупчените като швейцарско сирене пътища? Разбрахте ли защо цяла България се опитва да се натъпче в столицата? Покрай протестите в Габрово преди няколко седмици на преден план излязоха проблемите, които от години съществуват извън столицата, но централната власт предпочита да не ги забелязва. Местната пък се е окопала феодално и не се трогва изобщо. За нея е важно да има избиратели, които отново и отново да гласуват за нея. но те излизат на преден план само когато стане ромско сбиване. Тогава от поста си изхвърчава някой дребен полицейски шеф, както стана в Габрово, и прожекторите се угасват. Сега да не мислите, че там проблемите свършиха? Че нещо се реши? Че има някаква промяна? Не, просто напрежението се тушира с уволнението и всичко си върви постарому. В крайна сметка незаконното, агресивно поведение не е запазена марка на ромите. По-лесно е обаче те да бъдат обвинявани, а не управляващите, които разполагат с всички лостове да противодействат на престъпността. Защо шефът на габровската полиция беше уволнен едва след като твърди, че е имал информация, \"че се пият бири по детски площадки\"? естествено. Кога впрочем някой ще излезе на протест срещу българите, които бият, крадат, убиват и укриват данъци? Разпадът в провинцията е по-видим, отколкото в столицата. Там всичко личи – и беззаконието, и задушената икономика, и безработицата, и бедността. Затова младите хора масово напускаме родните си градове. За какво да останем? Проблем №1 – няма работа. Много предприятия, които са давали работа на родителите ни и бабите ни, са закрити. Нямаме перспектива за развитие, затова почти никой не се връща след завършване на университета. Навсякъде си личат разрухата, обезлюдяването, културното ниво пада. Нормални пътища няма. Безработицата, бедността и застоят на средата потискат ужасно. Хората не са същите, променени са. Здравеопазването е под всякаква критика. Лекарите в малкия град са дефицит, нови не постъпват. Средно големи градове остават без педиатри и родилно отделение. Страшно е, но на много места липсва адекватна и навременна помощ при спешни и тежки състояния. Редица общински болници страдат от липса на персонал, болнични легла, оборудвани линейки, отказват направления по финансови причини, а хигиена и стерилност на средата не се поддържат. За да повикаш линейка, трябва да се обадиш на 112, да съобщиш в кой град се намира и да изчакаш линейката от най-близкия голям или областен град. Обикновено минава половин час или повече, докато тя пристигне. Да не говорим, че няма кой да оперира и лекува спешните пациенти и всички те поемат към София. Ако оцелеят. Хората в малкия град не смеят да изразят негодуванието си от лекарите в местната болница, защото знаят, че после никой няма да им окаже здравна помощ при спешен случай. защото няма къде другаде да отидеш и се задоволяваш с малка заплата. Хората в малкия град не си позволяват да оставят възрастен родител в старчески дом, защото всички ще ги укоряват. Хората в малкия град не се оплакват, че полицаите бездействат и не санкционират нарушенията, за да не си изпатят. Хората в малкия град знаят, че не бива да изразяват гласно политически или лични позиции, защото може да ги уволнят от работа и да не ги наемат на друго място след това. Хората в малкия град знаят, че могат да протестират безнаказано само срещу ромите. И го правят.", "date": "2019.04.30", "title": "Да, така е в малкия град"}
{"url": "https://www.dnevnik.bg/bulgaria/2019/04/30/3426877_sled_napadenieto_v_kuklen_e_povdignato_obvinenie_na/", "text": "На 40-годишна жена и четирима младежи е повдигнато обвинение след нападението над патрулка в Куклен, което  става в неделя вечерта , съобщава \"Фокус\". Те са за хулиганство и нанасяне на лека телесна повреда на полицай, предвиденото наказание е до 5 години затвор. Инцидентът стана след нападение в частен имот заради направена забележка за силна музика, отправена към компания от видимо пияни роми. Раздразнени, те нахлули в имота на семейство от Пловдив. Пристигналият екип на полицията е бил нападнат от агресивните пияни мъже. В града остава засилено полицейското присъствие. По думите на съседите, цитирани от Би Ти Ви, свадата е започнала, след като две ромски семейства са се карали, а дошлите полицаи са ударили жена, което е предизвикало останалите да започнат да хвърлят камъни по патрулната кола. Пред медията кметът на града Мария Белчева беше категорична, че такова напрежение никога не е имало в Куклен и всички са притеснени. Според нея всички роми са интегрирани.", "date": "2019.04.30", "title": "Петима души са с обвинение след нападение на полицай в Куклен"}
{"url": "https://www.dnevnik.bg/sviat/2019/04/30/3426908_hiliadi_chehi_protestiraha_snoshti_sreshtu_smianata_na/", "text": "Хиляди чехи протестираха снощи в стария град на Прага и в още стотина населени места срещу планираната за днес смяна на министъра на правосъдието  Ян Кнежинек  с приближената на президента Милош Земан Мария Бенешова, предаде ДПА. Протестът е организиран от мрежата \"Милион моменти за демокрация\". Протестиращите изразиха подкрепа за независимостта на съдебната система и поискаха премиерът Андрей Бабиш - милиардер и лидер на партията АНО - да бъде разследван за корупция и злоупотреба с европейски фондове. Те скандираха \"Ние не сме слепи\". Смяната на министъра на правосъдието съвпада с очакваното решение на прокуратурата дали да предяви обвинения на Бабиш. Бенешова е юрист и съветник на президента Земан. Като депутат тя гласува против искането на полицията да бъде отнет имунитета на Бабиш, за да бъде разследван, отбелязва агенция \"Асошиейтед прес\". Протестиращите и опозицията смятат, че тя ще се опита да влияе върху този случай. Съюзът на съдиите също изрази съмнения към предстоящото назначение на Бенешова. / БТА", "date": "2019.04.30", "title": "Хиляди чехи протестираха снощи срещу предложената за нов правосъден министър"}
{"url": "https://www.dnevnik.bg/sport/2019/04/30/3426913_krasimir_balukov_veche_podbiral_shtaba_si_za/", "text": "Красимир Балъков е все по-близо до това да застане начело на националния отбор. Треньорът, който води \"Етър\", вече подбира щаба си като селекционер, пише \"Труд\". Според информацията президентът на БФС Борислав Михайлов вече е предложил поста на Балъков. Досегашният селекционер  Петър Хубчев се разделя с отбора . Желанието на Балъков е да довърши сезона с \"Етър\". Отборът от Велико Търново се бори за седмото място, което дава възможност за участие в плейофа за класиране за Лига Европа. Преди дни треньорът на \"Етър\" даде знак, че все още не е получил предложение. \"Моето име го свързват почти винаги, когато има смени в националния отбор. Досега не съм станал селекционер. Нормално е да ми свързват името. Нека да изчакаме дали (националният отбор на) България ще почука на вратата и тогава ще отговоря\", каза Балъков пред \"Диема спорт\". Преди месец се появи информацията, че Хубчев отива в \"Левски\", а начело на националния отбор идва Балъков. Тогава  всички страни отрекоха, като заговориха за саботаж . Самият  Балъков заяви: \" българският манталитет заби нож в гърба на българския футбол\" . Преди ден  \"Левски\" се раздели с Георги Дерменджиев .", "date": "2019.04.30", "title": "Красимир Балъков вече подбирал щаба си за националния отбор"}
{"url": "https://www.dnevnik.bg/sviat/2019/04/30/3426914_nju_iork_zatvaria_uchilishta_i_nalaga_globi_za_da_spre/", "text": "Служители в щата Ню Йорк продължиха да затварят училища и да налагат глоби, за да ограничат разпространението на  морбили , предаде агенция \"Асошиейтед прес\". Федерални служители съобщиха, че от 1 януари в САЩ има 704  заболели от морбили , главно в град Ню Йорк и окръг Роклънд. Повечето заболели са от общността на ортодоксалните евреи. Департаментът за здравеопазване на град Ню Йорк е изпратил призовки на 57 души, които не са изпълнили нареждането за  ваксиниране срещу морбили . Всеки от призованите може да бъде глобен с 1000 долара.  Служителите приканиха щатския парламент да отмени закон, допускащ освобождаване от задължението за имунизация заради религиозни убеждения, добвя АП. ", "date": "2019.04.30", "title": "Ню Йорк затваря училища и налага глоби, за да спре разпространението на морбили"}
{"url": "https://www.dnevnik.bg/bulgaria/2019/04/30/3426919_pravitelstvoto_odobri_75_mln_lv_za_unss/", "text": "Правителството одобри 7.5 млн. лв. за Университета за национално и световно стопанство (УНСС), става известно преди началото на правителственото заседание, съобщава \"Нова телевизия\". \"Миналата седмица бяхме там в университета, изговорихме всичко. Нашият ангажимент е 7.5 млн. лв. Днес го гласуваме, надявам се да ни подкрепите\", заяви премиерът Бойко Борисов. На 23 април ръководството на университета  изпрати отворено писмо  до медиите, в което се искаха пари от държавата за покриване на задължения за довършване на новия учебен корпус. Предупреждаваше се, че в противен случай сметките на университета може да бъдат запорирани и да се стигне до фактическа неплатежоспособност. Искането на университета беше за 10.3 млн. лева, за да бъде завършен и оборудван новият корпус. Строителството, чийто изпълнител е консорциум между фирмите \"Главчев инженеринг\" ЕООД и \"Вамос\" ООД, е започнало през декември 2016 г. и трябваше да приключи през юни т.г. Част от финансирането е по оперативна програма \"Региони в растеж\" - 4.5 млн. лева, а останалата - 7.5 млн. лева - ангажимент от страна на държавата, като според ръководството на УНСС са обещани траншове от по 2.5 млн. лева всяка година.  В позицията се съобщаваше, че държавата не е превеждала средствата, които е обещала, спешно поиска не 7.5, а 10.3 млн. лева, за да не се провали проектът. Два дни след това  премиерът беше на място и разгледа строежа , след което обеща да бъдат отпуснати 7.5 млн. лв. - договорената сума през 2016 г. Така ръководството на университета ще трябва да намери 1.2 млн. лева за допълнителните разходи по строежа и поне 450 хил. лева, за да покрие финансовите корекции, които са наложени заради нередности при усвояването на финансирането от 4.5 млн. лева по оперативна програма \"Региони в растеж\". За оборудването и обзавеждането на корпуса, в който се очаква да се обучават 2 хиляди студенти, ще се търси финансиране от държавата. Прогнозната стойност на тези разходи е 1.5 млн. лева. \"Другата сряда МОН ще вкара още 20 млн. лв. за училищни автобуси, за да обменим парка, където има нужда. Отпускаме и 2 млн. лева за ремонт на Националната библиотека\", добави Борисов. Той официално обяви и кандидатурата на България за седалище на Европейския орган по труда. Ремонтът на покрива  на националната библиотека \"Св. Кирил и Методий\" започна на 3 април. Той ще продължи 90 дни, стойността му е 782 400 лв., а част от покрива ще бъде снабдена със съоръжение за снайперисти. Компанията, която е ангажирана за ремонта, е \"Биас-С\" ООД. Ще бъде подменена отлепилата се миналата година каменна пластика, както и големият оберлихт - плоскостите от прозрачния покрив. През февруари 2017 г. няколко от тях  паднаха и раниха човек , а през 2016 г.  покривът протече след обилни дъждове . По време на ремонтните дейности библиотеката няма да спира да работи. Институцията се нуждае от смяна на електрическата инсталация, на ВИК инсталацията, на парното отопление, на дограмите, както и от измазване на фасадата. Всички етапи ще се извършват поетапно. ", "date": "2019.04.30", "title": "Правителството одобри 7.5 млн. лв. за УНСС"}
{"url": "https://www.dnevnik.bg/bulgaria/2019/04/30/3426920_fond_zemedelie_bezogledno_si_zatvarial_ochite_za/", "text": "Фонд \"Земеделие\" безогледно си е затварял очите, че проекти за къщи за гости с еврофинансиране са замисляни да служат за лично ползване, нито е контролирал впоследствие как функционират. Това коментира пред Би Ти Ви земелският министър между 2001 и 2005 г. Мехмед Дикме по повод повдигнатото обвинение на доскорошния зам.-министър на икономиката Александър Манолев,  за накърняване на финансовите интереси на Европейския съюз., свързано с къща за гости, която е ползвал със семейството си като личен имот По думите на Дикме проблемът е много по-сериозен от случая с апартаментите, купени от властимащи по по-ниски от пазарните цени. Става дума за над 200 млн. евро, които са отишли неправомерно за субсидии на къщи, каза той. Дикме подчерта, че нарушенията са забелязани в Брюксел и именно затова програмата вече не работи, докато в България \"всички си мълчаха\". Бившият земеделски министър каза, че дали една къща се проектира да приема туристи или за лично ползване може да се прецени дори по плана - дали има общи части за хранене, бар, какво е разположението на стаите и пр. Служители на фонда са си затваряли очите за това, не са проверявали и след като обектът е готов - дали имат табели, обявен телефон за връзка с потенциални клиенти, дали са плащали туристическа такса в общината, дали са плащани осигуровки на 1-2 ма служители, каквито са били длъжни да назначат за обслужването на посетители - лесни за установяване неща. \"Задължително трябва да се търси отговорност защо служители на фонда не са написали доклад до ръководителя защо има проблеми. Тази програма не функционира именно заради тези проблеми, а всички те си мълчаха и тук трябва да се търси обвързаност\", коментира Дикме и подчерта, че сегашният земеделски министър Румен Порожанов, който между 2011 и 2017 г. макар и с прекъсване оглавяваше фонда, дължи обяснения. Дикме изрази скептицизъм, че може да се търси възмездие за недобросъвестните, ако са изтекли пет години от получаването на еврофинансирането. \"Ако са минали петте години, не главният прокурор, и господ не може да им попречи да си ги ползват лично\", каза той. От друга страна обаче допусна, че ако се докаже неправомерно ползване на субсидията, държавата може да изиска парите с лихвите, а в краен случай - чрез съдебен изпълнител да изземе имота. Самият Порожанов преди седмица призна, че ефектът от европроектите с къщи за гости е неясен, а проверките са обхванали 17% от тях. Къщата за гости в имота на Манолев е проверена при плащането дали отговаря на проекта, но след това - дали изпълнява функцията, за която е получила субсидия, не е проверявана. След медийните разкрития за къщата, свързана с Манолев и оставката му прокуратурата обяви, че ще провери  всички къщи за гости , изградени с еврофинансиране.", "date": "2019.04.30", "title": "Фонд \"Земеделие\" безогледно си затварял очите за лични \"къщи за гости\""}
{"url": "https://www.dnevnik.bg/photos/2019/04/30/3426746_fotogaleriia_nai-goliamata_bolnica_za_sokoli_v_sveta/", "text": "Когато сокол в арабските страни в Персийския залив се разболее, собствениците на тези обичани и скъпи ловни птици знаят къде да ги заведат: в най-голямата в света болница за соколи в Абу Даби.", "date": "2019.04.30", "title": "Фотогалерия: Най-голямата болница за соколи в света се грижи за наследството на бедуините"}
{"url": "https://www.dnevnik.bg/sviat/2019/04/30/3426947_zam-glavniiat_prokuror_na_sasht_podade_ostavka/", "text": "Заместник главният прокурор и заместник-министър на правосъдието на САЩ Род Розенстайн, който наблюдаваше близо двегодишното разследване за  руска намеса в изборите в САЩ  през 2016 г., обяви, че ще се оттегли от поста на 11 май, предадоха агенциите \"Франс прес\" и \"Асошиейтед прес\". Розенстайн подаде оставка в писмо до президента Доналд Тръмп, в което пише: \"Нашите избори протичат при по-голяма сигурност и нашите граждани са по-добре информирани за тайните усилия на чужди сили да влияят на нашите избори.\" Той изказва благодарност на президента Тръмп за \"куртоазията и хумора\", които е проявявал в отношенията им. Род Розенстайн назначи специалния прокурор Робърт Мюлър, който разследваше дали е имало сговор между предизборния  екип на Тръмп и Русия . Неговата оставка бе очаквана, след като Уилям Бар бе утвърден от Сената за министър на правосъдието и главен прокурор. Розенстайн имаше намерение да се оттегли в средата на март, но остана на поста, докато Мюлър приключи разследването за Русия. След като Мюлър предаде доклада за разследването си, Бар и Розенстайн стигнаха до заключението, че президентът Тръмп не е възпрепятствал правосъдието. Разследването на Мюлър  не откри доказателства, че кампанията на Тръмп е имала незаконен сговор с руското правителство. Мюлър не се произнесе дали Тръмп е възпрепятствал правосъдието, но представи позициите на двете страни по въпроса. Президентът Тръмп вече номинира заместник-министъра на транспорта Джефри Розън да заеме поста на Розенстайн.", "date": "2019.04.30", "title": "Зам. главният прокурор на САЩ подаде оставка"}
{"url": "https://www.dnevnik.bg/sviat/2019/04/30/3426949_palestinskata_vlast_e_izpravena_pred_finansov_sriv/", "text": "Заместник генералният секретар на ООН по политическите въпроси Розмари Дикарло предупреди, че палестинската власт е застрашена от финансов срив, предаде агенция \"Асошиейтед прес\". Дикарло каза пред Съвета за сигурност, че е спешно необходима резолюция за финансирането на палестинската власт. Израел удържа около 11 милиона долара от общо 180 милиона данъци, които събира месечно за палестинците с аргумента, че тези пари се използват в подкрепа на семейства на терористи. В знак на протест палестинците отказват да приемат каквито и да било трансфери на данъци, посочва АП. Освен това Съединените щати орязаха милиони долари помощ за палестинците. Дикарло прикани двете страни да се опитат да уредят кризата, да прилагат двустранните споразумения и да избягват действия, подкопаващи сигурността и стабилността и на палестинците, и на израелците, добавя АП. ", "date": "2019.04.30", "title": "Палестинската власт е изправена пред финансов срив, предупреди ООН"}
{"url": "https://www.dnevnik.bg/razvlechenie/2019/04/30/3426957_koi_sa_pobeditelite_v_igrata_otmustitelite_kraiat/", "text": "Играта \"Отмъстителите: Краят\", посветена на филма от поредицата на \"Марвел\", която поставя финала на сагата от общо 22 филма, приключи. В нея са се регистрирали общо 410 участници. Дадени са общо 284 верни отговора. С жребий бяха определени победителите във второто ниво, които ще получат по една двойна покана за една от прожекциите на филма в периода между 3 и 20 май. Награда печелят потребителите със следните имена в id.capital.bg: starsky pen4o26 markm ekl13542803 cerveau Честито!", "date": "2019.04.30", "title": "Кои са победителите в играта \"Отмъстителите: Краят\""}
{"url": "https://www.dnevnik.bg/evropa/evropeiski_parlament/2019/05/03/3424384_tri_sedmici_predi_evroizborite_edinstvenoto_iasno_e/", "text": "Малко повече от три седмици преди евроизборите изглежда все по-ясно, че след 26 май Европейският парламент ще бъде много по-различен и т.нар. голяма коалиция между Европейската народна партия и групата на социалистите и демократите за пръв път ще загуби мнозинството си. Не е ясно обаче друго - ще се сбъднат ли прогнозите за крайнодесен блок,  способен да парализира ЕС , за нов балансьор и за появата на несъществували досега групи. Неяснотите се увеличават и от буксуването на Брекзит - ще успеят ли да напуснат британците ЕС преди евроизборите; ако не - ще саботират ли техни евродепутати дейността на Европарламента; как ще се промени разпределението на тежестта на отделните групи в ЕП, когато британските евродепутати си тръгнат. Правилата и принципите за разрешаване на всеки възникнал казус изглеждат ясни и по някои от тях има изрично решение на Съда на ЕС. Но никой не знае кога в следващите седмици ще се случи събитие, което ще насочи процесите в ново русло и може да промени темпото за взимане на решения. Така расте рискът от бавен старт на Европарламента, трудното му конституиране, проблемен избор на нова Европейска комисия и задвижване на законодателния процес. Прогнозите Според  проучване  от средата на април, изработено от агенция Kantar Public, в бъдещия Европейски парламент видимо присъствие (8.6%) ще имат представители на партии и коалиции, които не са съществували при предишния вот през 2014 г. Сега те са в категорията \"Други\" и вероятно ще имат 73 депутати (в двете части на политическия спектър), за които тепърва ще се разбере към коя група ще опитат да се присъединят при формирането на новия състав. Друг  анализ  (на Европейския съвет за външна политика) сочи, че антиевропейските партии може да сформират втората по големина коалиция в Европейския парламент с до 35% от местата. Като отделни групи най-много гласове се очаква да получат Еворпейската народна партия и Прогресивния алианс на социалистите и демократите. \"Голямата коалиция\" между тях обаче вече няма да има мнозинство и затова тези политически семейства ще трябва да работят с други групи. Ще се обединят ли крайнодесните? Сигналите за обединение на крайнодесните засега са противоречиви. Най-сериозни са опитите на италианския вицепремиер и вътрешен министър Матео Салвини. В началото на април той бе домакин на среща на няколко крайнодесни партии, които  обявиха, че ще обединят сили  след изборите в опит да създадат нов блок. Малко по-късно към тези партии (\"Алтернатива за Германия\", Австрийската партия на свободата, датската Народна партия, партия \"Финландците\" и Консервативната народна партия на Естония) се присъедини и  френският крайнодесен \"Национален сбор\"  на Марин льо Пен. И все пак според повечето анализатори крайнодесните трудно ще излязат с единен фронт заради различните им възгледи по редица политики. Те традиционно трудно гласуват като блок, лесно се разпадат, а депутати лесно бягат от тях. Салвини направи няколко опита да разпространи посланието си отвъд границите на Италия. Той пътува до Варшава през януари, където се срещна с лидера на управляващата партия \"Право и справедливост\" и с други нейни представители. Там Салвини говори за започването на \" европейска пролет \", която да сложи край на \"германско-френската ос\", доминираща на континента. Тези разговори обаче все още не са прераснали в официално сътрудничество.  Различия по въпроси  като отношенията с Русия са една от причините съюзът да се оказва труден. Друга възможност е  съюз между Салвини и унгарския премиер Виктор Орбан , който определи италианския вицепремиер като \"герой\". Партията на Орбан \"Фидес\" все още е член на дясноцентриската Европейска народна партия (ЕНП), въпреки че членството й  бе замразено  заради реториката срещу Брюксел и опасенията за върховенството на закона в Унгария. Унгарският премиер подхвърли възможността за съюз със Салвини след изборите. \"След европейските избори във \"Фидес\" ще решим какво е най-добро за Унгария: дали трябва да продължим в ЕНП или нашето място не е вместо това в някакъв друг вид нов партиен съюз\",  каза Орбан през март . Не е изключен и сценарият, при който крайнодесните не успяват да спечелят достатъчно гласове, за да могат да блокират решения на ЕС, но успяват да оказват влияние, налагайки темите в дневния ред. Ще бъде ли фактор партията на Макрон? Френският президент Еманюел Макрон многократно се обяви против националистките сили. Той обърка много наблюдатели в Брюксел с  нежеланието си да се присъедини  към либерално-центристкото семейство в Европейския парламент - Алианса на либералите и демократите за Европа (АЛДЕ). Основната причина е желанието на Макрон да изгради по-широка коалиция, която  освен Зелените  би могла да включва евродепутати от двете основни групи – дясноцентристката Европейска народна партия и лявоцентристкия Прогресивен алианс на социалистите и демократите (С&Д). Подобна коалиция, в която евентуалните 20-24 евродепутати на Макрон ще са най-голямата група, може да постави френския президент в решаваща позиция, тъй като ЕНП и С&Д е малко вероятно да спечелят мнозинство. Все още не е ясно дали в крайна сметка няма да се стигне до съюз между АЛДЕ и Макрон. Вътрешните проблеми, които му създадоха протестите на \"жълтите жилетки\",  могат да се окажат от полза  за него, тъй като плановете им да участват на европейските избори размесват наново картите, отнемайки гласове от всички формации и особено от крайната десница, основният съперник на Макрон. Разместване в традиционните групи Франс Тимерманс, кандидатът на социалдемократите за председателския пост в Европейската комисия, заяви,  че ще опита да сформира прогресивно мнозинство  след евроизборите, но ще се нуждае от някои от \"прогресивните либерали\" от групата на АЛДЕ и ще протегне ръка към партията на Еманюел Макрон, който все още не е взел окончателно решение за съюзници след изборите Холандецът, който е зам.-председател на Еврокомисията, отговарящ за върховенството на закона, и е открит критик на крайнодесните антидемократични тенденции, каза, че единствената му червена линия в изграждането на политически съюзи е \"никакво сътрудничество с крайнодесни при никакви обстоятелства\". Същевременно социалистите са изправени пред трудна ситуация заради румънската партия членка. Миналия месец президентът на Партията на европейските социалисти Сергей Станишев обяви, че ПЕС смята отношенията с румънската си членка, управляващата Социалдемократическа партия,  за замразени , докато \"румънското правителство не изясни ангажимента си към върховенството на закона и не последва препоръките на Европейската комисия\". Показателно е обаче, че официална дискусия за членството на партията ще се проведе през юни, тоест след евроизборите. Фракцията на социалистите и демократите в Европейския парламент се надява на победа, както и нейният основен кандидат Тимерманс да стане председател на Европейската комисия. А за това ще е важен всеки един глас. Трудни преговори Мнозина се страхуват, че Европейският парламент може да бъде парализиран от възхода на партии от политическата периферия, а той ще има решаваща роля за назначаването на следващите членове на Европейската комисия преди да поеме ежедневната си работа по разглеждане на нови инициативи и гласуване по ключови въпроси като бъдещия бюджет на блока. Очакванията са, че след евроизборите преговорите за бъдещите групи ще са трудни и може да се проточат, което обаче би забавило и дейностите по сформирането на новата Еврокомисия. Възможно е да се стигне до битка за всяко място, заради което ще са изключително важни представителите и на предизвикали противоречия формации като \"Фидес\" и румънската Социалдемократическа партия. В най-добрия случай евродепутатите ще се заемат сериозно със законодателна работа от ноември. През септември трябва да се представи кандидатурата за председател на Европейската комисия. Би трябвало това да е т.нар. водещ кандидат на най-голямата парламентарна група - засега изглежда, че това ще е Манфред Вебер от Европейската народна партия. Но понеже за пръв път в историята на ЕП е почти сигурно, че ЕНП и най-големият лявоцентристки блок около Партията на европейските социалисти няма да контролират над 50% от депутатите, то не е изключено третата група, нужна за мнозинство, да не хареса нито Вебер, нито водещия кандидат на левицата Франс Тимерманс. Това ще наложи преговори за компромисно име и отлагане на гласуването. Неяснота около Брекзит На извънредния Европейски съвет по-рано този месец ЕС даде на Великобритания нова отсрочка на Брекзит.- до 31 октомври -  с предупреждението  да не пропилява това време. Удължаването е \"гъвкаво\". Великобритания все още има три варианта: може да ратифицира споразумението за оттеглянето и да напусне по всяко време до 31 октомври, може да се откаже от Брекзит и да остане в ЕС, може и да напусне без сделка. Премиерът Тереза Мей се зарече да продължи битката за одобрение на сделката преди 22 май, за да избегне провеждането на избори за Европейски парламент. Тя все още се надява, че  новоизбраните евродепутати  няма да се налага да заемат местата си, когато новият Европарламент се събере на първото си заседание на 2 юли, ако успее да прокара сделката си преди 30 юни. Председателят на Европейския съвет Доналд Туск предупреди, че Великобритания не може да използва никакви политически блокажи или трикове, за  да действа деструктивно  или да спира работата, докато е членка на ЕС. Според него възможностите на Великобритания  да блокира  са \"много, много ограничени\" заради системата за гласуване с квалифицирано мнозинство. Тъй като Великобритания трябваше да напусне ЕС на 29 март, бе направено преразпределение на местата в Европарламента, като някои държави членки получиха повече места заради очакваното оттегляне на британските представители. Обединеното кралство разполага със 73 места, от които 46 бяха определени като резерв за бъдещи разширявания на ЕС, а 27 трябваше да бъдат преразпределени. След като се оказа, че Великобритания по всяка вероятност ще трябва да проведе евроизборите, сега предстои всяка държава членка, получаваща допълнителни места, според законодателството си да реши как да постъпи. Според  обзор на настроенията на избирателите  в 28-те държави от ЕС, изработен от агенция Kantar Public по поръчка на Отдела за наблюдаване на общественото мнение на ЕП, връщането на британците в евроизборите  не се очертава  да промени структурата на бъдещия парламент.", "date": "2019.04.30", "title": "Три седмици преди евроизборите: Единственото ясно е, че се задава неизвестност"}
{"url": "https://www.dnevnik.bg/sviat/2019/04/30/3426954_semeistvo_trump_sudi_banki_za_da_ne_dadat_finansova/", "text": "Президентът на САЩ Доналд Тръмп, неговата компания и три от децата му са завели дела срещу банките \"Кепитъл уан\" и \"Дойче банк\", за да им попречат да предадат документи за него, поискани от комисии на Конгреса. Данните са били поискани от комисията за финансовите услуги и  комисията по разузнаване на Конгреса , които разследват финансовите дела на президента, включително връзките му с Русия, предаде ДПА, цитирайки американски медии. Адвокати на Доналд Тръмп и децата му  Доналд-младши, Ерик и Иванка  заявяват в иска, подаден вчера в Ню Йорк, че настояването за предаване на документите преследва политически цели, включително \"да тормози президента Доналд Тръмп, да рови във всички аспекти на личните му финанси и предприятия, в личната информация на президента и семейството му и да издирва всички материали, които могат да му причинят политически вреди\". \"Дойче банк\" е заявявала, че ще изпълни искането на Конгреса, припомня ДПА. Председателите на двете комисии Адам Шиф и Максин Уотърс в съвместно изявление, цитирано от Си Ен Ен, отхвърлиха президентския иск като неоснователен. Според тях той не цели да бъде спечелен, а само да печели време. ", "date": "2019.04.30", "title": "Семейство Тръмп съди банки, за да не дадат финансова информация на Конгреса"}
{"url": "https://www.dnevnik.bg/sport/2019/04/30/3426960_antuni_djoshua_e_nameril_supernik_za_debjuta_si_v_sasht/", "text": "Световният шампион по бокс за професионалисти в тежка категория Антъни Джошуа има съперник за дебюта си в САЩ, съобщава Би Би Си. Според информацията той ще се изправи срещу Анди Руис-младши, като се очаква това да бъде обявено официално до часове. Първият мач на боксьора Антъни Джошуа в САЩ трябваше да е срещу Джарел Милър. Американецът обаче  се провали на допингтест  и екипът на шампиона започна да търси нов вариант. Мачът остава по програма на 1 юни в \"Медисън скуер гардън\" в Ню Йорк. Руис победи преди две седмици германеца Александър Димитренко. В единствения си мач за световната титла досега роденият в Калифорния боксьор загуби от Джоузеф Паркър. Мениджърът на Джошуа - Еди Хърн, очаква Руис да бъде достоен съперник. Той обясни, че не би избрал опонент на шампиона, който да не е на достатъчно добро ниво или да не осигури забавление за зрителите. Джошуа имаше насрочен двубой за 13 април на \"Уембли\", но  срещата беше отменена , след като се провалиха преговорите с друг от водещите британски боксьори в категорията - Дилиън Уайт.", "date": "2019.04.30", "title": "Антъни Джошуа е намерил съперник за дебюта си в САЩ"}
{"url": "https://www.dnevnik.bg/bulgaria/2019/04/30/3426956_pet_godini_sled_kraia_na_programata_durjavata_zapochva/", "text": "Премиерът Бойко Борисов на днешното правителствено заседание изрази неудовлетворение от неефективността на държавната администрация, която не е установила всички нарушения при финансирането на къщи за гости с евросредства. Министерският съвет е обсъждал темата, излязла на дневен ред, след като зам.-министърът на икономиката Александър Манолев беше уличен, че ползва такава къща като личен имот, и получи обвинение от прокуратурата, че е нарушил финансовите интереси на ЕС. Последва нареждане на главния прокурор Сотир Цацаров да бъдат проверени всички 746 къщи за гости, изградени по Програмата за развитие на селските райони 2007 - 2013 г. Бенефициентите са длъжни да приемат туристи в продължение на пет години след получаването на евросредствата. Днес пред членовете на кабинета премиерът заяви, че е наредил пълни проверки от полицията и НАП, а министърът на вътрешните работи Младен Маринов, цитиран от БНР, добави, че ще се проверяват и строителните фирми, изграждали въпросните къщи. \"Аз нито съм ходил в апартаменти, нито в къщи за гости, нито има как да знам. Плащаме, и то добри заплати, на контролни органи, които всичко това е трябвало да установят или вече да са приключили конфискацията. Безкомпромисно!\" - заявиш премиерът, се вижда от стенограмата на тази част от правителственото заседание, разпространена от правителствената пресслужба. Има ли виновни - да се уволняват и да се дават на прокурор веднага. Безкомпромисно! - повтори Борисов. От обясненията пред членовете на кабинета на земеделския министър Румен Порожанов, който е бивш шеф на фонд \"Земеделие\", отговорен за отпускането на еврофинансирането, се разбира, че проблемът е известен от 2016 г., когато проверка на Европейската комисия е установила, че преподавател от Пловдивския университет си е построил такава къща за лично ползване. Оттогава досега са проверени  над 110 къщи за гости, или близо 18%, и са наложени санкции за над 10 млн. лв. за възстановяване, като над 9 млн. са за пълно възстановяване на субсидията за над 32 къщи. Останалите са финансови корекции за непълно изпълнение на бизнес плана, докладва Порожанов. Борисов коментира, че идеята за къщите за гости е добра, но \"за съжаление винаги се намира някой, който да опорочи програмата\". .", "date": "2019.04.30", "title": "Пет години след края на програмата държавата започва свръхпроверки на къщите за гости"}
{"url": "https://www.dnevnik.bg/biznes/2019/04/30/3426992_hotel_riga_v_ruse_shte_bude_sankcioniran_zaradi/", "text": "Министерството на туризма започна проверка в четиризвездния хотел \"Рига\" в Русе, настанил деца в опасни стаи, съобщава пресцентърът на министерството. Инспекцията бе предприета след оплаквания от родители на деветокласници за лоша хигиена и услуги, които не отговарят на категорията на хотела и където са били настанени децата им. Проверката е установила, че стаите в хотела от 11-ия етаж нагоре не отговарят на нито една от категориите, които са определени в Закона за туризма. По тази причина веднага ще започне принудителна административна мярка за понижаване на звездите. Законът за туризма предвижда и финансова санкция за хотелиера в размер от 200 до 1000 лв. и от 1000 до 3000 лв. за юридически лица, гласи съобщението. Поискано е етажите, които не отговарят на изискванията, веднага да бъдат запечатани. Ще бъде потърсено съдействие от Регионалната здравна инспекция (РЗИ) и за принудително запечатване на етажите, които не съответстват на категоризацията на мястото за настаняване. Очаква се това да бъде извършено до 3 май 2019 година. \"Тези стаи се продават по изричното настаняване на нашите клиенти\", казва Женя Петрова, мениджър на хотела, пред \"Нова телевизия\". По думите й клиентът в случая е туристическата агенция, предложила екскурзията на училището. Мнението й е, че снимките, чрез които родители на деца сигнализираха за проблема, са извадени от контекста. \"Ние с хотела имаме подписан договор за настаняване в нереновирани стаи, но в договора ни изрично пише, че те трябва да са годни за пребиваване на деца, за всички санитарни изисквания\", беше коментарът на Деница Иванова, представител на туристическата агенция.", "date": "2019.04.30", "title": "Хотел \"Рига\" в Русе, настанил деца в опасни стаи, ще трябва да ги запечата"}
{"url": "https://www.dnevnik.bg/intervju/2019/05/01/3425575_virdjiniia_dignum_horata_se_nujdaiat_ot_principite_na/", "text": "- Ако трябва да обясните на първокласник какво работите, как ще го направите? - Много интересен въпрос. Бих казала, че работя да карам компютрите да разбират по-добре хората, за да можем да работим заедно, за да направим живота си по-интересен, по-лесен, по-ефикасен, така че да е полезно за нас. - Това не е единственият път напред. Трябва да разглеждаме различни подходи. Проблемът с данните е, че след като веднъж ги съберем, носим отговорност да ги държим на сигурно място, да опазим неприкосновеността, да се използват за добри цели, а не за лоши. Към данните върви и голяма отговорност. Начинът, по който трябва да ги съхраняваме, е голямо бреме за природата. Техниката се подобрява, но още са необходими много енергия и материали, които не са устойчиви, за компютрите и сървърите, където се намират данните. Повечето данни, които събираме, няма да използваме почти никога. Така че съхраняваме всичко от всекиго в това бунище за боклучави данни, в случай че някой ден ни потрябват. Мисля, че трябва да помислим за алтернативи, с които да извличаме същите ползи, но да представяме знанието по друг начин и да открием начини за представяне на знание с данните, които имаме. Няма нужда да прегледаш 1000 снимки на времето, за да разбереш, че когато вали, земята ще се намокри. Машината трябва да изгледа всички тези снимки, но ние го знаем. Като правило, за да дадем това знание на машината, ако вали, шансът, че ще се намокрите, е висок, машината няма нужда да пази информация за милионите различни снимки на времето. - Точно така. Ако учим машините, ако искаме те да разпознават шаблоните на това, което правим, за някои неща се нуждаем данни, за да се уловят разликите, но за други - не. И трябва да преценим как можем да интегрираме тези неща. - Аз съм част от тази група. Етиката не е цел, а средство за създаване на изкуствен интелект, в който можем да вярваме и да знаем, че ще работи правилно и в съответствие с това, което ние смятаме за важно като общество. Етиката е един от начините. По същия начин трябва да гарантираме, че системите, които изграждаме, са в съответствие със закона. Трябва да гарантираме, че функционират правилно, че са здрави, че не се чупят и не създават хаос. Това са трите принципа: етика, законност, здравина, която трябва да работят заедно, за да гаратират, че можем да вярваме на системата на изкуствения интелект. Защото тези системи ще извършват все повече и повече неща, от които зависим. От малките неща до важните решения в живота ни минават през системи с изкуствен интелект. Така че аз поне не мисля, че това е нужно, за да отличим Европа от другите страни. Това е сфера, в която ние по традиция сме по-консервативни. Можем да направим нещата различни не само за Европа, а за целия свят, като покажем, че можем да работим по начин, който е отговорен и фокусиран върху човека и който все пак доставя добри технически и ефикасни ползи за всички. - Да. От една страна, трябва да предприемем стъпки, за да гарантираме, че правилата се спазват, но, от друга страна, ползите са много големи. Ако знаем, че можем да вярваме на определена система, която ще се грижи за неприкосновеността ни, много по-спокойно ще споделяме данни. - В сегашния момент изкуственият интелект, поне този, който се използва и от който се печели най-много, не е интелигентност, в смисъла на това, че наистина има сложна познавателна способност, по-скоро е напреднала способност за анализ, за математика. В този случай до голяма степен контролираме какви са системите. Така че няма реална нужда да се боим, че роботите ще завземат света. Няма нужда да се притесняваме, че изкуственият интелект, който използваме днес, за да определи най-удачния начин да се разпределят дрехи (в търговската верига), ще избяга и ще започне да убива. Не мисля, че изобщо някога ще трябва да се притесняваме за това, заради начина, по който го градим. Системите са инструменти. Разбира се, трябва да се притесняваме от това как хората биха ги използвали, но по същия начин трябва да се боим от това как биха използвали чук, оръжие или нещо друго. Можем да ги използваме за добро или за лошо. Но това зависи много повече от нас, отколкото от самия инструмент. В този смисъл мисля, че хората се нуждаят от принципите на Азимов и ако те бъдат обучени, всичко с машините ще е наред. - Данните, които хората имат за нас, са до голяма степен начинът, по който ние искаме светът да ни види. Пускаме \"Фейсбук\" или \"Тиндър\" и показваме как искаме да бъдем видени, но не задължително това, което сме наистина. В \"Туитър\" аз говоря за етика, отговорен изкуствен интелект, и това е изцяло различно от това, което пиша във \"Фейсбук\", където пиша за приятелите си, за тичане, за децата ми и за други неща. Така че трябва да сме по-наясно как позиционираме себе си и как системите за изкуствен интелект научават неща за нас. От друга страна, става въпрос и за малките разлики между хората. Изкуственият интелект намира шаблон - всички хора, които се намират тук днес, попадат под един и същ шаблон, така че могат да бъдат използвани по определен начин, да им се даде някакво намаление в H&M. Ако започнем да туитваме за това събитие, шансът да получим това намаление, е много по-голям, отколкото за хората, които не са били тук. Има го и факта, че нямаме достатъчно данни за всички. Има много данни за богатите хора в Европа и много по-малко за бедните хора в Африка. Не можем да генерализираме това, което знаем за хората в Берлин, за да си вадим изводи за хората в Африка. Не за да им продаваме дрехи, а и за да разберем например нещо за здравето им, за болестите, за диагностиката, от която се нуждаем. Трябва да сме наясно с тези разлики.", "date": "2019.04.30", "title": "Вирджиния Дигнум: Хората се нуждаят от принципите на Азимов повече, отколкото машините"}
{"url": "https://www.dnevnik.bg/v_pamet/2019/04/30/3426987_pochina_rejisyorut_na_burzi_i_iarostni_2_djon_singultun/", "text": "Джон Сингълтън, който прави режисьорския си дебют с високо признатия от критиката филм \"Момчетата от квартала\" (Boyz n the Hood) през 1991 г., почина на 51 години след сърдечен удар, съобщи \"Ройтерс\", позовавайки се на съобщение от семейството му. В понеделник близките му обявиха, че са взели тежкото решение да изключат животоподдържащите системи на Сингълтън. След тежък сърдечен удар на 17 април животът му бе поддържан с тяхна помощ в болница в Лос Анджелис. Сингълтън е първият афроамериканец и в същото време най-младият номиниран за наградата на Академията за най-добър режисьор на възраст 24 години за филма \"Момчетата от квартала\", на който той е и сценарист. След него режисьорът прави и други популярни филми като историческия \"Розууд\" и екшъните \"Шафт\" и \"Бързи и яростни 2\". Режисирал е и някои епизоди на сериали като \"Империя\" и \"Милиарди\". Последно той бе съавтор и изпълнителен продуцент на сериала на мрежата FX - Snowfall, разказващ за разпространението на кокаина в Лос Анджелис.", "date": "2019.04.30", "title": "Почина режисьорът на \"Бързи и яростни 2\" Джон Сингълтън"}
{"url": "https://www.dnevnik.bg/sviat/2019/04/30/3426967_papa_francisk_frizyorite_da_ne_kljukariat/", "text": "Да не се клюкари във фризьорските салони - такава препоръка даде  папа Франциск  на среща с италиански коафьори и козметици вчера. Папата не за пръв път  критикува навика на хората да обсъждат семейството и приятелите си, но сега отправи посланието си специално към работниците в козметичните студиа. Той призова 230 членове на тази общност, посетили го в Рим, \"да избягват изкушението на клюката, типично за работата им\" и вместо това да работят \"по християнски, с нежно и любезно отношение към клиентите, с добра дума и насърчение\". Папата напомни, че светецът - закрилник на тази професия, е свети Мартин де Порес - бръснар и хирург от Доминиканския орден в Перу, който е отдал голяма част от живота си на това да помага на бедните.", "date": "2019.04.30", "title": "Папа Франциск: Фризьорите да не клюкарят"}
{"url": "https://www.dnevnik.bg/politika/2019/04/30/3427018_dogan_eksrperimentiral_sus_sustava_na_evrolistata/", "text": "С нито един етнически турчин на избираемо място в евролистата на ДПС Доган експериментира дали ще успее да консолидира 300-400 хил. гласа. Това коментира пред Би Ти Ви бившият депутат от движението Мехмед Дикме. \"Правят се големи експерименти - нито един турчин на избираемо място. Не само Кърджали, но и Шумен, Разград, Търговище - всички региони (бел. ред. - с обичайно голяма подкрепа за ДПС) са изключени. Доган ще натисне и ще им покаже дали ще може да вземе 400 хил. гласа, дали ще може да им натрие носовете на турските региони\", коментира Дикме, който скъса с движението още преди повече от 10 г. По думите му Доган си позволява да експериментира, защото евроизборите не са важни както за почетния председател, така и за ДПС като цяло. Дикме подчерта, че мястото на ДПС е в управлението, но след като се реформира и \"без Доган, Пеевски, Данчо Ментата, Рамадан Аталай\". Той повтори тезата си, че оставането на Доган в управлението на ДПС вреди и на България, и на българските турци и прогнозира, че ако премиерът Борисов продължи да управлява с негласната подкрепа на движението, на следващи избори ГЕРБ може да стане втора или дори трета политическа сила. Самото ДПС определи листата си като \"най-младата и печеливша\". В нея на първо място е лидерът Мустафа Карадайъ, а втори е депутатът и медиен магнат Делян Пеевски, представен като \"утвърден политик и авторитет сред избирателите на ДПС\". Междувременно  движение \"Боец\" подаде в ЦИК жалба  срещу регистрацията на Пеевски с аргумента, че той живее предимно в чужбина. ДПС събира 10.6% от потенциалния вот и е третата политическа сила, сигурен участник в Европейския парламент, според  последното социологическо проучване  на \"Алфа Рисърч\". Това означава двама сигурни евродепутати, а при преразпределение на остатъчните мандати е възможно да станат и четири. Цялата листа на движението вижте  тук. ", "date": "2019.04.30", "title": "Доган експериментирал със състава на евролистата"}
{"url": "https://www.dnevnik.bg/bulgaria/2019/04/30/3427033_ministri_razkazaha_pred_suda_za_remonta_na_ndk_i/", "text": "Вицепремиерът Томислав Дончев, бившият министър по европейското председателство на България Лиляна Павлова и бившият вицепремиер в служебното правителство на Огнян Герджиков – Деница Златева дадоха показания като свидетели по делото срещу бившия изпълнителен директор на НДК Мирослав Боршош. Той е подсъдим за длъжностно присвояване, умишлена безстопанственост и сключването на неизгодни сделки, с които според държавното обвинение Националният дворец на културата е ощетен с около 3.5 млн. лева. Обвинение има и бившият председател на Съвета на директорите на НДК Валентин Кръстев. Според прокуратурата, отпуснати целево за подготовка и оборудване на сградата за председателството на Съвета на ЕС средства са били разходвани за текущи разходи на НДК. Томислав Дончев и Лиляна Павлова обясниха пред съда, че не са имали достатъчно добра комуникация с ръководството на НДК по времето на Боршош, имало е съмнения за това как се разходват целево отпуснатите средства и дали извършения ремонт на сградата е достатъчно качествен. Те са изисквали доклади, документи и информация за обществените поръчки и как са изразходвани средствата, но не винаги са ги получавали. Имало срещи и разговори, разменяла се и официална писмена кореспонденция. \"Не се получи тази екипна работа, с която съм свикнал, но това е по-скоро личен и емоционален проблем и няма отношение към работата на съда. Кореспондирахме си, пишехме си писма\", заяви Дончев пред журналисти след като излезе от съдебната зала. Той подчерта, че е имало и спорове по различни теми и извън тези, свързани с европредседателството. \"За начина, по който се управлява дружеството. Моето притеснение беше, че темпът на разходите не съответства на темпа на приходите и се формира дефицит. Неведнъж съм говорил по тази тема. Изисквал съм документи. Някои от тях съм ги получавал веднага или със закъснение, но някои от тях се е налагало да пиша втори или трети път. Доколкото си спомням някои така и не ги получих\", обясни Дончев. Според него не би било проблем да се погасяват текущи разходи с целево отпуснати средства, но в случай, че това може да се компенсира с други приходи. Лиляна Павлова разказа подробно, че първоначално са били отпуснати целево 17 млн. лв. за ремонт на част от НДК. \"Отидох на място 6 месеца след като договорът вече се изпълняваше и имаше съмнения както за качеството на настилките и използваните материали, така и за това как се разходват средствата. По-голямото ни притеснение беше дали ще успеем със сроковете. Изпълнителят заплашваше, че ще спре работа, тъй като му е платен 20% аванс и искаше гаранции, че ще му бъде платен целия обем от работа\", обясни Павлова. Правителството отпуснало допълнително още 28 млн. лв. с решение на Министерския съвет. Павлова разказа, че са били назначени външни одити, а заключенията от докладите били притеснителни. Тогава самата тя написала доклад, в който предложила смяна на ръководството и на самия Боршош. Лиляна Павлова припомни, че е била принципал на НДК само 45 дни - от 10 май до 26 юни 2017 г. \"Важното е, че сградата беше приведена в готовност и изпълни своите функции по председателството\", заяви тя пред журналисти. Софийският градски съд изслуша и съдебно-счетоводна експертиза, според която първоначално постъпилите по сметка на НДК средства били разпределени в 4 други сметки. Някои от тях били на срочен депозит. Експертите обясниха, че би било добре в случаи на целеви плащания да се разкриват отделни сметки за тях. Освен това посочиха, че не е забранено от закона прехвърлянето на целеви средства в други сметки, но би трябвало да се води счетоводна политика. Делото е на първа инстанция, следващото заседание ще бъде на 26 юни.", "date": "2019.04.30", "title": "Министри разказаха пред съда за ремонта на НДК в процеса срещу Мирослав Боршош"}
{"url": "https://www.dnevnik.bg/sviat/2019/04/30/3427016_ceta_ne_narushava_evropeiskoto_pravo_reshi_sudut_v/", "text": "Споразумението за свободна търговия на ЕС с Канада е съвместимо с европейското законодателство от гледна точка на разпоредбите за разрешаване на спорове. Това постанови днес Съдът на ЕС, цитиран от световните агенции. Решението, което е правно обвързващо, се отнася до компромиса, който Белгия си осигури в замяна на подкрепата си за  Всеобхватното икономическо и търговско споразумение (CETA  - лат. букви) през 2016 година, припомня ДПА. Съдът трябваше да се произнесе по законността на разпоредбите в споразумението, уреждащи начините за разрешаване на спорове между държави и инвеститори. Френскоезичният белгийски район Валония до последния момент се  противопоставяше на пакта , отлагайки подписването му за няколко напрегнати дни заради редица опасения, включително че клаузите за разрешаване на спорове могат да дадат прекомерно голямо влияние на корпорациите. Споразумението предвижда да бъде създадена система от арбитражни съдилища за разрешаване на подобни спорове.  Белгия предупреди , че това може да влезе в противоречие с европейското право и да наруши правомощията на Съда на ЕС. В необвързващо становище през януари генералният адвокат Ив Бот отхвърли тези твърдения и мнението му днес бе потвърдено от съдиите. Правомощията на арбитражните съдилища според магистратите са строго ограничени до самото търговско споразумение за разрешаване на въпроси като например как да се определят обезщетения за инвеститори, засегнати от нарушаване на договор. Правомощията на арбитражите обаче не се разпростират до европейските институции, включително Съда на ЕС, отбелязват съдиите. \"Поради тази причина е запазена изключителната юрисдикция (на Съда на ЕС) да издава решения по разделението на правомощията между ЕС и страните членки\", допълват те. Арбитражите не нарушават вътрешния пазар на ЕС, включително разпоредбите за безопасност на храните и правата на потребителите, допълва съдът. /БТА", "date": "2019.04.30", "title": "CETA не нарушава европейското право, реши съдът в Люксембург"}
{"url": "https://www.dnevnik.bg/photos/2019/04/30/3427061_snimka_na_denia_iaponski_imperator_abdikira_za_pruv/", "text": "Японският император Акихито официално абдикира днес в кратка церемония в Боровата зала на Императорския дворец и след като изпълни съответните шинтоистки ритуали. \"От целите си сърца аз и императрицата се надяваме, че новата епоха \"Рейва\", която започва утре, ще бъде мирна и плодотворна. Молим се за мира и щастието на страната си и на народите по света\", каза той. Кой е наследникът на Акихито на Хризантемовия трон, ", "date": "2019.04.30", "title": "Снимка на деня: Японски император абдикира за пръв път от двеста години"}
{"url": "https://www.dnevnik.bg/sviat/2019/04/30/3427019_franciia_osudi_protestirasht_prizoval_policai_da_se/", "text": "Мъж, който на демонстрация на френските \"жълти жилетки\" преди десетина дни отправи призиви към полицаите да се самоубиват, беше осъден днес на осем месеца затвор условно, предаде агенция \"Франс прес\". Безработният 49-годишен готвач ще трябва да положи също 180 часа общественополезен труд, като е длъжен да си намери работа и да изплати по 500 евро на всеки от двамата полицаи, подали срещу него жалба за нанесени морални вреди. На 20 април заедно с други участници в парижкото шествие на \"жълтите жилетки\" той крещял \"Самоубийте се, самоубийте се!\" срещу силите на реда. По този повод \"Франс прес\" припомня, че от началото на годината френската полиция е засегната от безпрецедентна вълна от самоубийства. Всичко започна, след като бременна жена беше блъскана от силите на реда, оправда се подсъдимият, облечен в черна тениска с лика на бившия колумбийски наркобарон Пабло Ескобар. Мъжът, участвал във всички демонстрации с искане за социална и данъчна справедливост, организирани в съботите от пет месеца насам, заяви, че \"не е престъпник\". Просто ми се изплъзна. Не го мислех наистина. Беше миг на безразсъдство, обясни той и уточни, че не е подстрекавал никого да вика подобни фрази. Призивите бяха остро осъдени от френската политическа класа и полицейските профсъюзи. От началото на годината във Франция са се самоубили 28 полицаи. Вчера вътрешният министър Кристоф Кастанер обяви създаването на звено за предотвратяване на самоубийства./БТА", "date": "2019.04.30", "title": "Франция осъди протестиращ, призовал полицаи да се самоубият"}
{"url": "https://www.dnevnik.bg/sport/2019/04/30/3427068_blizo_40_sa_zaiavkite_za_rali_bulgariia_iliia_carski/", "text": "Общо 39 са заявките за рали \"България\", обявиха организаторите. Юбилейното 50-о състезание ще се проведе от 10 до 12 май, като стартът ще бъде даден във Варна. В надпреварата ще участва и  световният шампион по плуване в ледени води Петър Стойчев . Той влиза в нова роля, като ще е навигатор на Димитър Илиев. Рали \"България\" се провежда в разгара на напрежението около промяната на управлението на автомобилния спорт в страната. Наскоро министерството на спорта отне лиценза на досегашната федерация и връчи такъв на Автомобилна федерация България, ръководена от Камен Михайлов. От промените се възползва Илия Царски. Пилотът,  чийто лиценз беше отнет от досега управлявалата федерация , сега е получил право да се състезава. Той ще се впусне в надпреварата с навигатор Лазар Тевекелов.", "date": "2019.04.30", "title": "Близо 40 са заявките за рали \"България\", Илия Царски се завръща"}
{"url": "https://www.dnevnik.bg/bulgaria/2019/04/30/3427063_prez_izminalata_godina_22_ot_naselenieto_e_bilo_pod/", "text": "През изминалата година 22% от населението, или 1.5 млн. души, са били под прага на бедността, която е била 351 лв. Това показват данните на Националния статистически институт (НСИ), оповестени днес. В сравнение с 2017 г. размерът на линията на бедност се запазва, а относителният дял на бедното население намалява с 1.4 процентни пункта. Основният фактор, увеличаващ риска за попадане в групата на бедните за преобладаващата част от населението, е тяхната икономическа активност и участието им на пазара на труда. За целия период на наблюдение относителният дял на бедните е най-висок сред безработните лица. Данните сочат, че рискът от бедност при безработните мъже е с 11.8 процентни пункта по-висок в сравнение с безработните жени. Запазва се делът на бедните сред заетите  През 2018 г. делът на бедните сред заетите лица във възрастовата група 18 - 64 години се запазва на нивото от предходната година - 10.1%, като при работещите на непълно работно време рискът за изпадане в бедност е повече от 4 пъти по-висок от този при работещите на пълно работно време. Същевременно рискът от бедност сред работещите жени е с 2.9 процентни пункта по-нисък от този при мъжете. Образователното равнище оказва съществено влияние върху риска от бедност при заетите лица. Най-висок е относителният дял на работещите бедни с начално и без образование - 66.2%. С нарастване на образователното равнище относителният дял на бедните сред работещите намалява приблизително 2 пъти за лицата с основно образование и над 4 пъти за лицата със средно образование. Делът на работещите бедни с висше образование е 6.2%. Най-голяма е бедността при едночленните домакинства Оценките на бедността в зависимост от типа на домакинството показват, че най-висок е относителният дял на бедните сред едночленните домакинства с лице на възраст над 65 години, самотните родители с деца, както и домакинствата с три и повече деца. Най-голямо намаление на риска от бедност през 2018 г. в сравнение с 2017 г. се наблюдава при домакинствата с двама родители и три и повече деца - с 13.8 процентни пункта (фиг. 3). Относителният дял на бедните е най-нисък в домакинства с двама възрастни и едно дете (12.0%) и в домакинства с двама възрастни под 65 години (13.3%). Сред едночленните домакинства рискът от бедност при жените е с 16.3 процентни пункта по-висок, отколкото при мъжете. Близо 70% от ромите са бедни През 2018 г. най-висок е относителният дял на бедните сред лицата, самоопределили се от ромската етническа група - 68.3%, а най-нисък - сред лицата, самоопределили се от българската етническа група - 15.6%. Наблюдават се съществени различия в разпределението на бедните от различните етнически групи според икономическата им активност. Сред бедните от българската етническа група преобладават пенсионерите (48.7%), докато при ромската етническа група най-висок е относителният дял на безработните лица (39.2%). По отношение на работещите лица най-висок е относителният дял на работещите бедни сред ромската етническа група - 28.6%, при 26.5% работещи бедни от турската етническа група и 25.3% сред българската етническа група. Над 20% живеят в материални лишения  През 2018 г. 20.9% от населението живее в материални лишения . Най-голям брой лица изпитват ограничения по отношение на плащането навреме на разходите, свързани с жилището (27.5%). Успоредно с това 22.6% от лицата не могат да си позволят консумация на месо, пиле или риба всеки втори ден, а 19.6% от лицата не могат да посрещнат със собствени средства неочаквани финансови разходи. Ограничения при отоплението на жилището си имат 26.2% от лицата. За всички етнически групи най-висок е процентът на лицата, които имат затруднения при плащането навреме на разходите за жилището, като сред ромите това са 65.1%, за турската етническа група – 33.3%, и за българската етническа група – 24.8% от лицата, самоопределили се към съответния етнос. Повече от половината от ромите (51.5%) не могат да си позволят, ако желаят, едноседмична почивка извън дома и около 63% не могат да си позволят консумация на месо, пиле или риба всеки втори ден. При турската етническа група 29.4% от лицата не могат да посрещнат със собствени средства неочаквани финансови разходи и 30.3% не могат да си позволят консумация на месо, пиле или риба всеки втори ден. През 2018 г. в домакинства с нисък интензитет на икономическа активност (чиито членове не са били заети през последните четири седмици) живеят 331.2 хил. лица на възраст 18 - 59 години, или 8.6% от населението, като спрямо 2017 г. относителният им дял намалява с 1.9 процентни пункта, а делът на мъжете (9.0%) е с 0.9 процентни пункта по-висок от този при жените (8.1%). Най-висок е относителният дял на лицата с нисък интензитет на икономическа активност сред ромите - 34.1%, при 11.5% за турската етническа група и 5.2% за лицата от българския етнос. Данните сочат, че през 2018 г.  са били в риск от бедност и социално изключване. Стойността на показателя намалява с 6.1 процентни пункта спрямо 2017 г., повече при мъжете - с 6.4 процентни пункта, в сравнение с жените - с 5.8 процентни пункта. Над 1/4 от децата са изложени на риск от бедност През 2018 г. 26.6% от децата на възраст до 17 години в България са изложени на риск от бедност, или с 2.6 процентни пункта по-малко спрямо 2017 година. Социалните трансфери към домакинствата намаляват риска от бедност сред децата с 14.9 процентни пункта. През 2018 г. всяко седмо от десет деца (70.7%), чиито родители са с начално или без образование, живее в бедност. Приблизително една трета от децата (34.3%) не могат да си позволят почивка извън дома поне една седмица в годината (вкл. празници със семейството, гостуване при роднини, приятели, организирана почивка от училището и т.н.); редовни занимания с плуване, свирене на музикален инструмент, участие в младежки организации и др. (33.5%) и екипировка за игри навън (колело, ролери, кънки и др.) - 33.8%. За всяко едно от четири деца не може да бъде осигурено купуването на книги, които са подходящи за възрастта. През 2018 г. 40.7% от децата с материални лишения живеят и в риск от бедност. Най-ниска е линията на бедност в областите Пазарджик и Монтана, най-висока - в София През 2018 г. най-ниската линия на бедност се наблюдава в областите Пазарджик и Монтана - съответно 239 и 240 лв., а най-високата - в област София (столица) (513 лв.), следвана от областите Стара Загора (403 лв.) и Варна (383 лeвa). Най-висок е относителният дял на бедните в областите Монтана и Велико Търново - по 26.2%, Ловеч - 25.8%, и Сливен - 25.5%. Най-нисък е относителният дял на бедните в областите Перник - 11.2%, Кюстендил и Разград - по 14.7%, и Русе - 14.9%. Линията на бедност за 2018 г. намалява спрямо 2017 г. в областите - Ловеч (с 13.8%), Габрово (с 10.2%), Шумен (с 9.9%), Разград (с 9.6%), Кърджали (с 8.4%), Ямбол (с 6.6%), Русе (с 6.0%), Област Габрово е с най-нисък относителен дял на бедност за мъжете - 9.4%, а с най-високо равнище е област Ловеч - 28.3%. В област Разград жените са с най-ниско равнище на бедност - 12.1%, при 28.0% за област Ямбол. В областите Габрово, Смолян, Русе, Ямбол, Враца, Добрич, Варна и Стара Загора относителният дял на жените, живеещи в риск от бедност, е по-голям с повече от 5 процентни пункта спрямо относителния дял на мъжете. В пет области - Видин, Силистра, Разград, Ловеч и Сливен, относителният дял на бедните мъже е по-голям от този при жените.", "date": "2019.04.30", "title": "Общо 1.5 млн. българи продължават да живеят под прага на бедността"}
{"url": "https://www.dnevnik.bg/bulgaria/2019/04/30/3427057_antikorupcionniiat_fond_podade_signal_za_konflikt_na/", "text": "Фирма на първи братовчед на зам.-кмета на Перник по строителството е спечелила поръчка за близо 370 хил. лв. от общината без да е обявен конфликт на интереси. За това Антикорупционният фонд сигнализира прокуратурата и Агенция за държавна финансова инспекция (АДФИ). Подаден е сигнал и до комисията за конфликт на интереси (КПКОНПИ), се разбира от съобщение на фонда. \"Виа Интелего\" ООД с управител инж. Иво Гаджов е спечелила през август 2017 г. договор за реконструкция и рехабилитация на мост над река Струма, финансирани по оперативна програма \"Региони в растеж\" 2014-2020.", "date": "2019.04.30", "title": "Антикорупционният фонд подаде сигнал за конфликт на интереси на зам.-кмет в Перник"}
{"url": "https://www.dnevnik.bg/razvlechenie/2019/04/30/3427030_netfliks_shte_pravi_miniserial_za_spasiavaneto_na/", "text": "Нетфликс\" ще прави минисериал за спасяването на тайландския детски футболен отбор, преживял  17 дни в пещера миналата година.  12 момчета и футболният им треньор преживяха  повече от две седмици  под земята, а в усилията за спасяването им се включиха  експерти от цял свят . В крайна сметка всички те – 25-годишният мъж и децата на възраст между 11 и 16 години,  бяха извадени на повърхността успешно.  \"Тази история съчетава много уникални местни и универсални теми, които обединиха хора с всякакви съдби от целия свят\", коментира директорът за авторските международни продукти Ерика Норт. \"Тайланд е важен пазар за \"Нетфликс\" и очакваме с нетърпение да вдъхнем живот на тази вдъхновяваща история, която е местна, но докосна хората по целия свят.\" \"Нетфликс\" е купила правата за екранизацията от компанията 13 Thamluang, която бе създадена от момчетата и треньора им. Засега по темата са публикувани две книги, а британско-тайландският филм The Cave приключи снимки през декември.", "date": "2019.04.30", "title": "\"Нетфликс\" ще прави минисериал за децата, блокирани в пещера в Тайланд"}
{"url": "https://www.dnevnik.bg/sviat/2019/04/30/3427094_predi_evroizborite_vuv_velikobritaniia_samo/", "text": "Лагерът на еврофилите във Великобритания тръгва разединен към европейските избори на 23 май, а съперническата Партия на Брекзит на Найджъл Фараж е начело в класациите, обединила евроскептиците от всички цветове. Представяйки в петък миналата седмица кандидатите на своята партия за европейските избори, лидерът на либералните демократи  Винс Кейбъл  сподели, че \"съжалява\", че не е успял да се коалира с другите партии, склонни кралството да остане в ЕС, \"за да спре Брекзит\". \"Трябваше да сме единни\", заяви бившият министър и увери, че такива са били \"надеждите\" на милионите британци, гласували страната да остане в Европейския съюз на  референдума през юни 2016  г., спечелен обаче от лагера за напускане. В момента либералните демократи са едва на пето място в предизборните анкети - за тях смятат да гласуват 9 на сто от избирателите. С почти същия резултат са още две партии, неприемащи Брекзит: Зелените с 10 на сто и \"Промяна за Обединеното кралство - независима група\" (Change UK - The Independent Group) с 8 процента, сочи допитване на ЮГав от 16 и 17 април. Двете основни политически сили - лейбъристите и управляващите консерватори, се очаква да заемат съответно второто и третото място. Вътрешни разногласия по повод Брекзит пречат засега и на двете да се впуснат в кампанията. Правителството си запази възможността да отмени вота до 22 май, ако успее да убеди парламента да подкрепи сделката му за Брекзит, отхвърлена трикратно от депутатите, което го принуди да отложи датата за напускане на ЕС. \"Честолюбие\" срещу \"реализъм\" Ако обединят усилията си, либералдемократите, Зелените и \"Промяна за Обединеното кралство\" - всички настояващи да се проведе  втори референдум  за излизане от ЕС, биха събрали почти 30 на сто от гласовете, задминавайки сегашния фаворит, Партията на Брекзит на еврофоба Найджъл Фараж, която води с 23 на сто в предизборното проучване на YouGov. Но \"Промяна за Обединеното кралство\", включваща бивши фигури от Консервативната и Лейбъристката партия, не пое протегнатата ръка на либералдемократите - стратегия, която предизвика критики.  Филип Колинс - някогашен сътрудник на бившия премиер Тони Блеър, а днес колумнист на всекидневника \"Таймс\", заклейми поведението на новата партия, предпочела според него \"честолюбието\" пред \"реализма\". Сформирането на съюз срещу Брекзит \"би потвърдило претенциите на партията, че прави политика по нов начин\", съжали Колинс и подчерта: \"Британците редовно споделят пред социолози, че биха искали партиите да загърбят партийните си интереси\".  Новосъздадената партия претовари донякъде политическото поле, след като в листите й за европейските избори пожелаха да се включат близо 3700 души. \"Разумна стратегия\" Според Ананд Менън, преподавател по европейска политика в лондонския Кралски колеж, решението на \"Промяна за Обединеното кралство\" да участва самостоятелно е \"разумна стратегия\" и й дава възможност да съществува като \"независима партия\", печелейки популярност и средства. Еврофилският лагер тръгва към вота разединен и естествено \"ще получи може би по-малко кресла, отколкото, ако водеше обща кампания\", но европеистът смята, че в крайна сметка тази конфигурация би могла \"безспорно да увеличи общия брой гласове\" с проевропейска насоченост, тъй като електоратът ще може да избира измежду голям брой еврофилски партии, каквито са например Шотландската национална партия (SNP) и уелската \"Плайд камри\". \"Промяна за Обединеното кралство\" доста изостава засега в предизборните анкети от новата Партия на Брекзит, лансирана \"далеч по-ефикасно\", изтъква Ананд Менън. Партията на Брекзит има ясно лого и слоган - \"от името й веднага личи какво иска\", отбелязва аналитикът. И щом начело е Найджъл Фараж, \"оглавява я един от може би най-влиятелните политици от нашето поколение\". Последният вече спечели през 2014 г. европейските избори като водач на друга политическа сила - Партията за независимост на Обединеното кралство (ЮКИП). Остава неясен въпросът дали изборите ще привлекат местния електорат, който \"по принцип не проявява интерес\" към този вот, напомня Менън - ще се гласува за кандидати, чийто мандат може да трае съвсем кратко, преди Брекзитът да стане факт. / БТА", "date": "2019.04.30", "title": "Преди евроизборите във Великобритания само евроскептиците са обединени"}
{"url": "https://www.dnevnik.bg/bulgaria/2019/04/30/3427207_telefon_na_zam-shef_vuv_fond_zemedelie_iznikna_kato/", "text": "По разпореждане на премиера Бойко Борисов министърът на земеделието, храните и горите Румен Порожанов поиска оставката на зам.-изпълнителния директор на Държавен фонд \"Земеделие\" Иванка Багдатова-Мизова, съобщиха от пресцентъра на земеделското министерство. Причината за поисканата оставка е информация, че телефонът й е обявен в сайт за резервации ( www.hoteliinfo.com ) на къща за гости \"Тара\" в с. Юндола. Предстои да бъде извършена проверка. Иванка Багдатова-Мизова подаде своята оставка и тя ще бъде приета. Търсене в интернет показва, че къща за гости \"Тара\" поддържа собствен сайт, в който е описана като място за настаняване с категория две звезди, разполагащо с две самостоятелни къщи, с по три спални с баня и тоалетна и трапезария за 16 гости. Тя се предлага и чрез други специализирани сайтове за почивка, което пък е знак, че е готова да приема външни клиенти. В същото време опит на \"Дневник\" да се свърже чрез телефона за контакти не даде резултат. Багдатова-Мизова е дългогодишен кадър на фонд \"Земеделие\" - от 2003 г., зам.-директор е от 2017 г. и държи ресорите \"Селскостопански пазарни механизми\", \"Краткосрочни схеми за подпомагане\", \"Инвестиционни схеми за подпомагане и \"Морско дело и рибарство\". Премиерът Бойко Борисов на днешното правителствено заседание  изрази неудовлетворение  от неефективността на държавната администрация, която не е установила всички нарушения при финансирането на къщи за гости с евросредства. Сутринта в телевизионно интервю пред Би Ти Ви земеделският министър между 2001 и 2005 г. Мехмед Дикме заяви, че фонд \"Земеделие\" безогледно си е затварял очите, че проекти за къщи за гости с еврофинансиране са замисляни да служат за лично ползване, нито е контролирал впоследствие как функционират . Повод за коментара е повдигнатото обвинение на доскорошния зам.-министър на икономиката Александър Манолев,  за накърняване на финансовите интереси на Европейския съюз., свързано с къща за гости, която е ползвал със семейството си като личен имот.", "date": "2019.04.30", "title": "Телефон на зам.-шеф във фонд \"Земеделие\" изникна като контакт на къща за гости (допълнена)"}
{"url": "https://www.dnevnik.bg/sport/2019/04/30/3427107_kmetut_na_plovdiv_prizova_za_namaleno_rabotno_vreme_v/", "text": "Кметът на Пловдив Иван Тотев призова фирмите в града да освободят по-рано служителите си на 15 май заради финала за Купата на България по футбол. Той заяви, че ще даде личен пример в общината. Двубоят  ще бъде исторически , тъй като за първи път два отбора от Пловдив ще спорят за купата. Съперници ще са \"Ботев\" и \"Локомотив\", а мачът е на Националния стадион \"Васил Левски\" в София. \"Преди всичко сме привърженици, отколкото фенове. Трябва да гледаме на този мач като на празник за Пловдив. Тук е моментът като кмет да призова работодателите - аз лично ще го направя за служителите, които желаят да присъстват на мача в София, ще ги освободя по-рано, някъде към обед, за да могат спокойно да се организират и да тръгнат. Всеки работодател, който може да си го позволи, би било едно благородно дело в името на този празник\", каза Тотев. Думите му дойдоха в края на пресконференция, на която  местните футболни клубове и общината обявиха, че искат държавата да модернизира стадион \"Пловдив\" . Собственикът на \"Локомотив\" Христо Крушарски призова да финалът да е празник, а не война. \"Държал съм винаги да се получи веселие и когато се съберем на площада, да се разбере, че Пловдив е единен и обича спорта.\"", "date": "2019.04.30", "title": "Кметът на Пловдив призова за намалено работно време в деня на финала за купата"}
{"url": "https://www.dnevnik.bg/bulgaria/2019/04/30/3427212_izdrujkata_za_dete_se_dulji_po_zakon_ne_e_neobhodima/", "text": "Издръжката на непълнолетно дете се дължи по закон от деня, в който то е родено, и не е необходимо да се изпраща покана за изплащането й. Това казва състав на Върховния касационен съд (ВКС) в решение по чл. 290 от Гражданския процесуален кодекс, в което отговаря на два въпроса за развитие на правото, съобщава  news.lex.bg . Първият е дали за осъществяване на фактическия състав на чл. 132, ал. 1, т. 2 Семейния кодекс (лишаване от родителски права, когато без основателна причина родителят трайно не полага грижи за детето и не му дава издръжка) е необходимо условие родителят, който се грижи за отглеждането на детето, да е потърсил преди това от родителя-ответник даване на издръжка. А вторият – длъжен ли е съдът служебно да събира доказателства и да допуска такива и след преклузивните срокове по искане на страните в производство за лишаване от родителски права. Според върховните съдии невъзможността на родител да дава издръжка не погасява това му задължение изобщо. \"Задължението за полагане на грижи и даване на издръжка на непълнолетно дете от родител възниква от момента, в който детето е родено, по силата на закона, и съществува независимо дали е отправена покана за изпълнение, съответно предприети ли са принудителни мерки за престиране на дължимото, докато детето навърши пълнолетие или до настъпване на друго законно основание за прекратяване\", посочват в решението си съдиите от ВКС. \"Недаването на издръжка, когато е трайно и при липсата на друг финансов или материален принос на родителя за отглеждането на детето, без значение дали издръжката е и изрично поискана, е поведение, което попада във фактическия състав на чл. 132, ал. 1, т. 2 СК. Законодателят е приел, че подобно поведение представлява цялостно неизпълнение на родителските задължения, което именно налага предприемане на мерки за закрила на детето чрез лишаване от родителски права\", посочват съдиите от ВКС. По втория въпрос магистратите са категорични, че искането за лишаване от родителски права, изисква от съда във всички инстанции служебно да следи за интересите на детето. Това означава, че съдът не може да откаже да прецени твърдение на страна или да допусне доказателствено искане, независимо, кога е направено, щом е от значение за установяване на най-добрия интерес на децата.", "date": "2019.04.30", "title": "Издръжката за дете се дължи по закон, не е необходима покана за плащане"}
{"url": "https://www.dnevnik.bg/sviat/2019/04/30/3427215_london_obmislia_da_vdigne_taksite_za_evropeiski/", "text": "Все още няма решение дали университетските такси за европейски студенти да бъдат увеличени, заяви британското правителство, след като \"Бъзфийд\" съобщи, че се обмисля от 2021 г. студентите от ЕС да плащат такси, каквито студенти от трети държави плащат сега. В момента европейците, обучаващи се в британски университети, дължат същите такси, както и гражданите на Обединеното кралство. Координаторът за Брекзит в Европейския парламент Ги Верхофстад написа в писмо до премиера Тереза Мей, че увреждането на \"уникалната и близка връзка\" между европейските и британските образователни програми ще навреди на новите поколения. В събота \"Бъзфийд\" писа, че министърът на образованието Деймиън Хиндс предлага приравняването на студенти от ЕС на британски граждани да бъде прекратено в началото на учебната година през 2021 г. Служители в министерството на образованието и на \"Даунинг стрийт\" смятат, че би било неоправдано това положение да продължи и след Брекзит. Обяснението е, че при досегашната система е имало по-голяма възможност обучаващите се в британски университети да останат в страната, да плащат данъци в нея и да бъдат от полза за икономиката ѝ – но не и след Брекзит, когато новите правила за имиграцията вероятно ще затруднят това. Около 135 хил. европейски студенти учат във Великобритания в момента, като таксите варират от 10 хил. до 38 хил. лири годишно. Привикан в парламента днес, зам.-министърът по образованието Крис Скидмор не изключи възможността таксите да бъдат вдигнати, но подчерта, че решение още не е взето и обсъжданията продължават. Той припомни, че правителството е обещало да продължи да финансира европейски проекти като \"Еразъм\" и \"Хоризон\".", "date": "2019.04.30", "title": "Лондон обмисля да вдигне таксите за европейски студенти от 2021 г."}
{"url": "https://www.dnevnik.bg/biznes/2019/04/30/3427214_i_prez_april_prihodite_v_bjudjeta_sa_poveche_ot/", "text": "Салдото по консолидираната фискална програма (КФП) на касова основа към април 2019 г. се очаква да бъде положително в размер на 2.678 млрд. лв. (2,3 % от прогнозния БВП), съобщи Министерството на финансите. Обяснението е в спецификата на данъчния календар и възстановени помощи от Европейската комисия. Приходите и помощите по КФП към април 2019 г. се очаква да бъдат в размер на   което е 34,5 % от годишния разчет. Спрямо същия период на миналата година увеличението е с 2.1 млрд. лв. както при данъчните, така и при неданъчните приходи. На база на наличните предварителни оценки данъчните приходи отчитат ръст в размер на 1.09 млрд. лв., неданъчните приходи – 672.9 млн. лв., а приходите от помощи и дарения – 378 млн. лева. Разходите  са 12.4 млрд. лв или 28% от годишния план като финансовото министерство напомня, че е обичайно през второто полугодие те да се ускорят. номиналното увеличение спрямо април миналата година (11.7 млрд. лв.) е заради повишаването на бюджетните заплати с 10 на сто, увеличението на заплатите на учителите.  Частта от вноската на България в бюджета на ЕС, изплатена към 30.04.2019 г. от централния бюджет, възлиза на 536.6 млн. лв.", "date": "2019.04.30", "title": "И през април приходите в бюджета са повече от разходите"}
{"url": "https://www.dnevnik.bg/bulgaria/2019/04/30/3427217_fandukova_otreche_che_peika_na_grafa_shte_struva_10/", "text": "Столичният кмет Йорданка Фандъкова отрече, че общината плаща за доставка и монтаж на пейка по 10 хил. лв., но въпреки това ще започне проверка колко струват някои от елементите, които ще бъдат поставени на ул. \"Граф Игнатиев\" в София. В публикация със заглавие \"София си е поръчала и безумно скъпи \"мебели\" за центъра\"  вестник \"Сега\" съобщава , че общината ще плати за едно кошче за боклук 1000 лв., а монолитна градска пейка от гранит ще струва на столичани 10 000 лв. 144 нови кошчета струват по 712 лв. всяко, а новите 12 пейки са за общо 107 хил. лв. Сумите са за част от елементите на ул. \"Граф Игнатиев\" са според договора на Столичната община с фирмата изпълнител. По думите на Фандъкова информацията за обществените поръчки е публична, качена е на сайта на Столичната община и всеки може да прочете какви са цените. Вестник \"Сега\" се позова именно на публичната информация, а от общината са отказали да дадат конкретна информация. \"Доставка и монтаж на пейка, класически дизайн – 1291 лева. Не е 10 000 лева. Да, има една цена, която е: доставка и монтаж на кашпи и пейки от лят камък по архитектурен дизайн. Това са кашпите с по няколко пейки на площад \"Гарибалди\". Тяхната цена е 8922 лева, на целия елемент, който е с няколко пейки, от лят бетон. Хората остават с впечатление, че една обикновена дървена пейка струва 10 хил. лева – нещо, което мен изключително много ме притесни\", обясни Фандъкова. В същото време Йорданка Фандъкова каза, че въпреки това ще направи проверка колко струва градското обзавеждане, което се монтира в обновените централни части на града.", "date": "2019.04.30", "title": "Фандъкова отрече, че пейка на \"Графа\" ще струва 10 хил. лв., но започва проверка"}
{"url": "https://www.dnevnik.bg/zelen/2019/04/23/3424376_fotogaleriia_na_div_ostrov_na_2_chasa_put_ot_atina/", "text": "До остров Идра (Хидра) най-бързо ще стигнете със самолет до Атина за един час, след което с ферибот от Пирея през Сароническия залив (още 2 часа). Островът е голям, със само едно селище, забрана за автомобили, наколко добре стопанисвани манастира и планински и морски гледки. Името на Идра, макар и често изписвано и с \"Х\", не произлиза от митичното чудовище, а от гръцката дума за вода - Ύδρα. Някога Идра е имала няколко извора и е била покрита с гори - които заради традиционното за острова корабостроене са почти напълно изсечени днес. Известна като родина на моряци, Идра и досега е оживено кръстовище на мореплаването, а през летния сезон - почти непоносимо пълна с туристи.", "date": "2019.04.30", "title": "Фотогалерия: На див остров на 2 часа път от Атина"}
{"url": "https://www.dnevnik.bg/sport/2019/04/30/3426997_snimka_na_denia_na_begom_kum_vurha_na_shancata/", "text": "Представяте ли си да бягате нагоре по ски шанца? Е, това е същината в състезанието \"Ред бул 400\". Името на надпреварата символизира метрите, които участниците трябва да преодолеят до върха.", "date": "2019.04.30", "title": "Снимка на деня: На бегом към върха на шанцата"}
{"url": "https://www.dnevnik.bg/bulgaria/2019/04/30/3427202_cik_ne_ustanovi_problem_s_kandidaturata_na_delian/", "text": "Централната избирателна комисия (ЦИК) разгледа  сигнал на гражданско сдружение \"БОЕЦ\"  и реши, че няма основание да заличава кандидатурата на Делян Пеевски като евродепутат от ДПС. В сигнала на \"БОЕЦ\" се излагаха съмненията, че той не отговаря на изискванията на Изборния кодекс. Според член 351 от кодекса кандидат за евродепутат може да е човек, който е живял през последните шест месеца в България или страна в Европейския съюз, а според жалбата нямало данни, че Пеевски живее в България. Сдружението регистрира, че Пеевски не живее на посочения адрес в хотел \"Берлин\" в София. От централата на ДПС също посочили, че не знаят къде живее Пеевски, посочват от \"БОЕЦ\". В жалбата се цитира и интервю на Бойко Борисов пред Би Ти Ви от 2016 г., в което обявява: \"Пеевски си отиде, Пеевски напуска страната\". Говорителят на ЦИК Александър Андреев обясни, че няма основание да се заличава кандидатурата на Делян Пеевски, тъй като отговаря на изискванията на Изборния кодекс. За него, както и за всички останали кандидати, е направена предварителна справка в Главна дирекция \"Гражданска регистрация и административно обслужване\" (ГРАО). Тя показва, че Делян Пеевски има постоянен и настоящ адрес в България от повече от 6 месеца, каквото е изискването на кодекса. Делян Пеевски бе кандидат за евродепутат на изборите през 2014 г. - година след неуспешния опит да оглави ДАНС, който предизвика масови и дълги протести. Тогава той се самоопредели като един успял човек на 33 г. След това бе избран, но се отказа да бъде представител в Европейския парламент (ЕП). Имаше информации, че Алиансът на либералите и демократите в Европа, към който ДПС принадлежи, е реагирала срещу кандидатурата му. И в момента Пеевски е депутат от ДПС, но не ходи на работа в Народното събрание. Вносител е на два закона - за банковата несъстоятелност и за медиите. След разрива с банкера Цветан Василев и фалита на КТБ той постепенно разкри собствеността си в няколко медии - \"Монитор\", \"Телеграф\", \"Политика\", \"Меридиан мач\", \"Борба\". Миналата есен обяви, че ще прехвърли медийния си бизнес на фондация, но ще помага материално. В последния доклад на \"Репортери без граници\" Пеевски е определен като \"най-яркото въплъщение\" на \"съюзяването между медии, политици и олигарси в България\".", "date": "2019.04.30", "title": "ЦИК не установи проблем с кандидатурата на Делян Пеевски за евродепутат"}
{"url": "https://www.dnevnik.bg/photos/2019/04/30/3426875_fotogaleriia_svetovnite_snimki_na_denia_-_30_april/", "text": "С ядене на банани поляци протестираха срещу засилващата се цензура в страната. Пред Националния музей на Полша във Варшава присъстващите изразиха недоволството си от премахването на две провокативни според властите инсталации от изложбените зали. Едната,създадена през 1972 г., показва жена, ядяща банан. За 2 май е планирано Всенародно ядене на банани, информират полските медии.", "date": "2019.04.30", "title": "Фотогалерия: Световните снимки на деня - 30 април"}
