{"url": "https://www.dnevnik.bg/tehnologii/2019/07/03/3933593_feisbuk_se_bori_s_tehnicheski_problem_zasegnal/", "text": "Фейсбук\" се опитва да се справи с голям технически проблем, който пречи от няколко часа на много потребители по света да свалят снимки или да получат достъп до снимки и до видеоклипове в различните му платформи – \"Фейсбук\", \"Месинджър\", \"УотсАп\" и \"Инстаграм\", предаде \"Франс прес\", цитирана от БТА. Проблемът се появил около 12 ч. по Гринуич. \"Фейсбук\" не е съобщил засега какви мащабите на проблема, нито причините за него. \"Фейсбук\" има 2,7 милиарда активни месечни потребители на всичките си платформи.", "date": "2019.07.03", "title": "\"Фейсбук\" се бори с технически проблем, засегнал снимките в платформите му"}
{"url": "https://www.dnevnik.bg/sviat/2019/07/03/3933486_franciia_shte_dostavi_i_remontira_boini_korabi_za/", "text": "Френското министерство на отбраната съобщи, че отбранителната компания Naval Group е спечелила конкурс на стойност 1.2 млрд. евро за построяване на 4 корвети Gowind за румънските военноморски сили. В същия договор е и обновяването на две румънски фрегати. Първите кораби по поръчката ще бъдат готови през 2022 г. \"Румъния става първата европейска страна, както и първата в НАТО, която се сдобива с подобен вид бойни кораби\", допълва съобщението на министерството в Париж. \"Gowind разполага с идеалния капацитет за осигуряване на сигурност в Черно море.\" Фрегатите ще бъдат обновени с радари от Thales и ракети от европейския концерн MBDA. През ноември миналата година Русия плени няколко украински военни кораба в Керченския проток, създавайки тежък прецедент за свободата на корабоплаване в Черно море. В момента тук се провеждат големи учения на НАТО, като Москва предупреди, че внимателно следи действията на съюзническия флот и в същото време започна собствени учения на радарни станции.", "date": "2019.07.03", "title": "Франция ще достави и ремонтира бойни кораби за Румъния за 1.2 млрд. евро"}
{"url": "https://www.dnevnik.bg/sviat/2019/07/03/3933429_baidun_zagubi_seriozna_chast_ot_afroamerikancite_sled/", "text": "Подкрепата на афроамериканците за Джо Байдън е спаднала наполовина след първите дебати на демократите, искащи да се кандидатират за президент. Проучването на \"Ройтерс\"/\"Ипсос\" е проведено между петък и понеделник и показва, че сега 22% от пълнолетните, определящи се като демократи или независими, поддържат Байдън – с 8 процентни пункта по-малко от предишното допитване през юни. Сред афроамериканцте процентът пада до 20% в сравнение с 40%. Бившият вицепрезидент е фаворит  в допитванията засега, но  бе критикуван по време на дебата  за съвместната си работа с политици, защитавали расовата сегрегация. Нападката, отправена от сенатор Камала Харис, явно е помогнала на нея – поддръжниците ѝ са се увеличили с 4 процентни пункта до 10%. Сега Харис е третият най-популярен кандидат сред демократите, преди нея са Байдън и сенатор Бърни Сандърс. Зад нея са застанали чернокожи, жени и хора, които печелят поне 100 хил. долара годишно.", "date": "2019.07.03", "title": "Байдън загуби сериозна част от афроамериканците след първите дебати"}
{"url": "https://www.dnevnik.bg/bulgaria/2019/07/03/3933514_prezidentite_na_bulgariia_i_kitai_prieha_deklaraciia/", "text": "Президентите Румен Радев и Си Дзинпин се договориха на среща в Пекин за издигане на двустранните отношения между България и Китай на ниво стратегическо партньорство, съобщи пресслужбата на държавния глава. Българският президент е на държавно посещение в Китай от 1 до 5 юли по покана на своя китайски колега. Преди да замине за Китай,  Радев обяви в интервю за БНТ , че България просто я няма да инвестиционна карта на Китай в Източна Европа. \"Надявам се моето посещение да даде импулс, важно е да има добър диалог\", допълни той. Двамата президенти са се обединили около тезата, че стратегическото разположение на България като една от \"вратите\" на инвеститорите към ЕС и общия европейски пазар налага много по-активно използване на възможностите на българската транспортна инфраструктура – летища, железопътни връзки, пристанища, автомагистрали. Откриването на директна авиолиния между двете държави е ключово условие за улесняване на диалога и насърчаване на взаимните инвестиции, търговията, туризма, както и обмена в образованието, науката и културата, подчертал Радев. Си Дзинпин заяви, че авиокомпаниите се стремят да постигнат максимални печалби, но на държавно ниво трябва да бъде създадена рамка, която да отговори на новия характер на двустранните отношения, и откриването на пряка авиолиния е естествена стъпка в тази насока. Създаването на българско-китайски център за научно-технически изследвания и иновации в София с подкрепата на китайски компании, който да насърчи трансфера на технологии и знания между Европа и Китай и да създаде нова среда за повишаване на конкурентоспособността на икономиките на двете държави, също беше във фокуса на срещата на държавните глави. Си Дзинпин изрази интереса на Китай към проекта и призова за повече информация за областите, в които центърът ще фокусира своята дейност. Румен Радев и Си Дзинпин обсъдиха откриването на клон на китайска банка в България, който следва да стимулира дейността на китайските инвеститори и реализацията на проекти от взаимен интерес.", "date": "2019.07.03", "title": "Президентите на България и Китай се разбраха за установяване на стратегическо партньорство"}
{"url": "https://www.dnevnik.bg/razvlechenie/2019/07/03/3933442_rami_malek_e_otkazal_da_izigrae_isliamist_v_noviia_bond/", "text": "Актьорът Рами Малек разкри, че е имал едно-единствено изискване, за да изиграе злодея в новия филм от поредицата за Джеймс Бонд - героят да не е терорист, който говори арабски, и да не оправдава действията си с религиозната си принадлежност, съобщи \"Индипендънт\". Малек разказа, че образът на злодея е страхотен, но преди да влезе в проекта, е провел разговор с режисьора на лентата Кари Фукунага. \"Ние не можем да го  идентифицираме с какъвто и да е акт на тероризъм, който изразява идеология или религия. Това не е нещо, което одобрявам, така че ако това е причината изборът ти да се спре на мен, можеш да ме отпишеш\", е настоял актьорът. По негови думи обаче визията на Фукунага не е била в тази посока и става дума за \"много различен тип терорист\". Малек, който получи \"Оскар\" за участието си в \"Бохемска рапсодия\", отбеляза, че етническата му принадлежност и съзнанието за нуждата от позитивна репрезентация са го накарали да вземе това решение. \"Аз съм египтянин. Израснах, слушайки египетска музика. Обожавам Омар Шариф. Това са моите хора. Чувствам се дълбоко свързан с тази култура и с човешките същества, които живеят тук\", каза той. Колкото до лентата с работно заглавие \"Бонд 25\", Малек изтъкна, че сценарият е \"изключително находчив\" и е написан от хора, които са открили какво точно искат зрителите от подобни филми. Но той не отрече, че чувства значителна тежест на плещите си, защото \"Бонд е нещо, с което всички ние израснахме\". Филмът, чиито снимки започнаха през април, не спира да присъства в заглавията на медиите. Първо режисьорът Дани Бойл се оттегли от проекта. В началото на юни член от екипа пострада по време на снимките на контролирана експлозия. През май Даниел Крейг, който за пети пореден път влиза в ролята на Джеймс Бонд, получи лека травма на глезена. Наложи се той да си тръгне от снимачната площадка и да се подложи на лека операция. Преди броени дни пък Грейс Джоунс  се отказа от епизодичната си роля в лентата поради оскъдните си реплики . ", "date": "2019.07.03", "title": "Рами Малек е отказал да изиграе ислямист в новия Бонд"}
{"url": "https://www.dnevnik.bg/sviat/2019/07/03/3933299_ikonomikata_na_boliviia_e_ostrov_na_stabilnost_no_se/", "text": "Боливия е остров на икономическа стабилност в Южна Америка на фона на кризите в региона. Конюнктурата обаче започва да се влошава. Малкият магазин за обувки на Абраам Родригес се превърнал в истински цех, в който били наети над 10 работници по време на икономическия бум в Боливия, когато цените на природния газ и рудите, които тя добива, бяха високи. Сега Родригес може да си позволи да наеме само един работник и казва, че освободеният от данъци внос и черният пазар са се отразили на неговите продажби и са го вкарали в дълг. \"Животът ми бе по-добър преди 10 години. Продажбите вървяха и магазинът за обувки се разрасна\", припомня си Родригес в своя цех в Ла Пас. \"Днес пазарът се сви. Моите служители напуснаха, тъй като не мога да си позволя да им плащам заплатите.\" Заобиколена от страни, олюляващи се от икономически кризи, Боливия остава рядък пример за икономическа стабилност и растеж в региона. И при започналото преди повече от 12 години управление на президента Ево Моралес бедността непрекъснато намалява в най-бедната страна в Южна Америка - процес, който е подпомогнат от големия добив на природен газ. Експерти обаче предупреждават, че икономическият модел на Моралес е изправен пред нарастващи предизвикателства, включително покачващ се дълг, топящи се резерви и обезценяващи се валути на основните търговски партньори. И някои боливийци започват да усещат последиците. Въпреки буреносните облаци Моралес казва, че трябва да бъде преизбран на изборите на 20 октомври, като се аргументира, че всяка промяна би донесла хаос. Първият президент на Боливия от индиански произход е един от малцината останали лидери от лявата вълна, която заля Южна Америка през предишните десетилетия. през последните години, според Конфедерацията на малките и средните предприятия, която оценява годишните загуби на сектора на над 2 милиарда долара, или около 5% от брутния вътрешен продукт (БВП). Хиляди занаятчии и други работници са си сменили професията, като са се насочили към търговията, тъй като продажбата на вносна електроника и други стоки от Китай е станала по-доходоносна. Това означава, че делът на хората, влели се в сивия сектор, е набъбнал до около 50% - един от най-високите в региона. Големите производства също се оплакват от рязък спад през първите месеци на годината, като агроиндустрията е понесла най-тежък удар. Печалбите от износа на газ освен това са намалели, а пазарът се е свил, каза Уго Силес, икономист от Националната промишлена палата. По-голямата част от изнасяния от Боливия газ отива за Аржентина и Бразилия. Нейните съседи обаче са изправени пред предизвикателства: аржентинците са измъчвани от рецесия, рязко обезценяване на националната си валута и спираловидно нарастваща инфлация. Бразилският президент Жаир Болсонаро спечели голяма изборна победа миналата година, но изпитва затруднения с прокарването на своята програма и също трябва да се справя с бързо падаща валута. които направиха техния износ по-конкурентоспособен\", каза Силес. \"Боливия имаше фиксиран и стабилен обменен курс спрямо долара в продължение на осем години, което означава, че индустриалните сектори, които разчитат в голяма степен на вътрешното производство, са засегнати от вноса и контрабандата.\" Бюджетният дефицит нараства от шест години, след края на бума на цените на суровините, и достигна миналата година 7% от БВП. Това наред с ниските частни инвестиции, резкия спад на валутните резерви, увеличаването на държавния дълг при все още ниските цени на международните пазари и зависимостта на икономиката от суровините причинява напрежения в икономическата политика на Боливия, заяви Хуан Пабло Бохославски, независим експерт на ООН по чуждестранния дълг и правата на човека. \"Фиксираният обменен курс с цел да се контролира инфлацията води до повишаване на цените на вноса и нарастване на дефицита по текущата сметка\", каза той. Външният дълг на Боливия се увеличи през март до 10 милиарда долара, или около 25% от БВП. Управителят на централната банка Пабло Рамос обаче отхвърли възможността за девалвиране на националната валута. \"Покупателната способност зависи от ценовото равнище. Имаме ниска инфлация (около 0,6% през 2019 г.)\", каза Рамос пред АП. \"Тази стабилност на цените гарантира покупателната способност и ние трябва да я поддържаме.\" Преди няколко месеца боливийският президент каза, че националната икономика е \"защитена\". Икономическият министър Луис Арсе обаче призна неотдавна, че Бразилия остава най-големият пазар за боливийските енергоносители. Износът за най-голямата страна в региона обаче намаля рязко заради намалялото търсене и спадащите резерви. Според официални данни дневният износ на природен газ се е понижил от пика от 31 милиона кубични метра през 2014 г. до 23,8 милиона кубични метра през 2017 година. Боливийското правителство обаче остава настроено оптимистично и залага на приемствеността. Откакто Моралес стана президент през 2006 година, икономиката расте средно с по около 4,5% годишно - доста над средното равнище за региона - и Международният валутен фонд прогнозира за тази година ръст от 4%. Експерти обаче предупреждават, че икономическият растеж до голяма степен е зависим от спестяванията и външните кредити от Китай. За сметка на това международните валутни резерви на Боливия са намалели чувствително от 15.1 милиарда долара през 2014 г. до 8 милиарда долара през март. На Моралес му е приписвана заслугата, че благодарение на неговия прагматичен икономически подход богатството от природния газ и рудите е достигнало до масите. Той обаче загуби подкрепа заради твърденията, че е манипулирал съдебната система. Авторитетът му бе подкопан и от корупционните скандали и настойчивостта си да се бори за четвърти мандат. Отдавна управляващият президент на Боливия предупреждава, че ако не бъде преизбран през октомври, може да дойде краят на стабилния период, наблюдаван в последно време, и страната да се върне към икономическите сътресения от миналото, повлияни от политиките на международни организации. \"Преди Световната банка и Международният валутен фонд решаваха икономическата съдба на Боливия\", писа неотдавна Моралес в \"Туитър\". \"Днес нашият народ решава своето собствено бъдеще.\" /БТА", "date": "2019.07.03", "title": "Икономиката на Боливия е остров на стабилност, но се задава буря"}
{"url": "https://www.dnevnik.bg/sviat/2019/07/03/3933509_bivsh_turski_ministur_se_gotvi_da_e_sledvashtiiat/", "text": "Тази новина казва много: Али Бабаджан, бивш финансов министър и дългогодишен сподвижник на турския президент Ердоган, обяви, че с помощта на бившия държавен глава Абдуллах Гюл още тази есен ще основе собствена партия. Подготовката  била вече много напреднала , в момента се уточнявали последните детайли, дочува се от обкръжението на основателите на новата партия. Защо се отвръщат от Ердоган Който познава Бабаджан, знае колко прецизен е този човек - преди да оповести нещо публично, той педантично разработва и проверява всичко до най-малката подробност. Бабаджан е известен най-вече с лидерските си умения в сферата на икономическата политика. Затова не е чудно, че съобщението за подготвяната от него нова партия предизвика огромен интерес. Мнозина са убедени, че именно Бабаджан е човекът, който ще прекрати ерата на управляващата Партия на справедливостта и развитието (ПСР). Други дори вярват, че той има необходимите качества, за да стане и президент на Турция. Сред съоснователите на партията се споменават и други известни турски политици. Например Садуллах Ергин, бивш министър на правосъдието, който по време на мандата си стана инициатор на пакет с демократични реформи. Или Безир Аталай, който участваше в преговорите за мир с кюрдите. И не на последно място - бившият председател на Конституционния съд Хашим Кълъч, както и бившият министър на икономиката Мехмет Шимшек. За да разберем защо споменатите политици се отвръщат от Ердоган и поемат инициативата в свои ръце, трябва да се върнем няколко години назад - към протестите от парка \"Гези\" през 2013. Навремето само малцина обърнаха внимание на факта, че някои турски политици заеха значително по-умерени позиции от турския президент. Та нали сред демонстриращите имаше и немалко деца на политици от управляващата ПСР. Бащите им със сигурност са се надявали на по-меко отношение, но така и не посмяха да дадат глас на недоволството си. И така всичко си остана скрито-покрито въпреки значителните различия в мненията. Големият недостатък Тъкмо тук се крие най-сериозният недостатък на партията на Бабаджан, твърди турски политолог, пожелал анонимност. Дори и по време на най-големите кризи Бабаджан не е изразявал никаква критика - и вярно е следвал курса на Ердоган. Същото важи и за редица други съоснователи на новата партия. Тъкмо поради това тя се опитва да привлече нови, необременени от миналото личности, сред които и неколцина интелектуалци от чужбина. Наблюдател, който внимателно следи създаването на новата партия, отчита готовността на Бабаджан за самокритика, но твърди, че има нещо, което е далеч по-важно: наличието на ясна визия за бъдещето, която би трябвало да съдържа точно обратното на онова, което управляващата ПСР прави от седем години насам. Изобщо нямаше да се стигне до сегашната икономическа криза, ако навремето Бабаджан беше прокарал плановете си за финансово регулиране, твърди експертът, чието име не споменаваме от съображения за сигурност. Когато в качеството си на финансов министър работеше над тези планове, Бабаджан бе постоянно спъван от Ердоган. В крайна сметка проектът му бе изцяло блокиран, но и този път Бабаджан не даде глас на гнева си, а просто премина към обичайните си задължения. Бабаджан има славата на умерен и старателен визионер. Мнозина обаче го критикуват, че навремето е трябвало да демонстрира повече смелост. Още повече че заемаше важни постове в партията и в правителството тъкмо по времето, когато в Турция орязваха демокрацията. Бабаджан така и не оказа съпротива, нито пък се отказа от партийния си билет. На изборите през 2023 г. партията на Бабаджан със сигурност ще играе важна роля - като алтернатива на управляващата ПСР. Но преди да се отправи към бъдещето, новата формация ще трябва да обясни отношението си към близкото минало.", "date": "2019.07.03", "title": "Бивш турски министър се готви да е \"следващият Ердоган\""}
{"url": "https://www.dnevnik.bg/zelen/2019/07/03/3933482_wwf_bulgariia_zapochva_delo_sreshtu_ekoministerstvoto/", "text": "WWF България\" съобщи, че завежда дело срещу Министерството на околната среда и водите (МОСВ) за нарушения при издаване на разрешителни за сечи на територията на Национален парк \"Пирин\". Според природозащитната организация, която е регионално звено на Световния фонд за дива природа, с планираните към момента сечи в парка в ще се допусне премахване на дървета в нарушение на Закона за защитените територии под предлог, че се извършва санитарна сеч. Първото заседание по делото се е провело днес в Административен съд - София. За \"Дневник\" експертът на \"WWF България\" Добромир Добринов разказа, че в заседанието не е даден ход на делото, защото има спор кой е отговорният съд по тази тема с оглед последните промени на Административно-процесуалния кодекс. Решението от днес е да се даде 7-дневен срок на МОСВ и неговото отговорно звено - дирекцията на Национален парк \"Пирин - за становища кой е съдът, към който да бъде разпределено делото. След 7 дни Административен съд - София, ще оповести дали делото ще се гледа от него, или ще премине под компетенцията на Върховния административен съд. Може ли да се сече законно в Пирин Според \"WWF България\" сечите в националния парк са следващата заплаха за Пирин след застрояването. Според експертите на природозащитната организация санитарните сечи често са допускани без необходимата законова предпоставка - да е наличен риск за цялостното съществуване на горските екосистеми на територията на парка. Прегледът на WWF на разрешения за сечи от последните години е показал, че се извлича дървесина и има значителни добиви от горите на националния парк, извършвани в нарушение на Закона за защитените територии. Става ясно, че се сече на различни места на територията на парка. Някои сечи са в стари гори, които са под специална защита. Природозащитниците подчертават, че именно в Пирин се намират едни от най-старите иглолистни гори в България, а повечето сечи обхващат дървета до 100 години от видовете бял бор, смърч, бяла мура. Някои от сечите са в близост до ски писти. WWF посочва, че всички разрешения за сечи, които МОСВ планира към момента, са в нарушение и на плана за управление на парка. Този план дава правила конкретно на Пирин и поставя условие при повреди под 5% от запаса на насажденията да не се извършват санитарни дейности. В случая обаче за всички места, за които природозащитниците са идентифицирали разрешителни за сеч, няма такова увреждане на гората и сечите биха били незаконни. Според Добромир Добринов документите, които екоминистерството издава за съгласуване на сечите, сочат, че ведомството не си дава сметка къде се сече. Разрешителните за санитарна сеч оставят съмнения, че МОСВ не разграничава, че чисто лесовъдските подходи, приложими за останалите горски територии в България, не са съвместими с целите на опазване на националните паркове, добавя експертът. Целта на делото е да се промени порочната практика чрез санитарни сечи да се добива дървесина в защитени територии. Ако бъде разрешено в полза на WWF, природозащитниците се надяват то да има хоризонтален ефект и да допринесе за опазена, естествена, дива природа не само в Пирин, но и във всички национални паркове. Пирин и сечите WWF напомнят също, че туристическият поток, сечите, строителството на ски инфраструктура, съчетани с климатичните промени, вече са оказали сериозен негативен ефект върху дивата природа на Национален парк \"Пирин\". Въпреки това той все още пази ценно природно богатство, което изчезва много бързо в цял свят. Последиците от тази загуба в глобален мащаб са драматични и България не може да си позволи допълнително увредена природа, смятат природозащитниците.", "date": "2019.07.03", "title": "\"WWF България\" започва дело срещу екоминистерството заради сечи в Пирин"}
{"url": "https://www.dnevnik.bg/sport/2019/07/03/3933545_cska-sofiia_otchita_goliam_rust_na_prihodite_i/", "text": "ЦСКА-София\" отчита 15.043 милиона лева приходи за 2018 г., показва финансовият отчет на клуба, публикуван в Търговския регистър. Увеличението е значително спрямо преди година, когато сумата беше 3.855 милиона. Повишението на разходите също е голямо, като бюджетът на червените за 2018 г. е 19.239 милиона лева спрямо 14.562 милиона година по-рано. \"Дружеството реализира загуба за периода в размер на 4 млн. лв., а натрупаната загуба е 22 млн. лв. Към тази дата размерът на собствения капитал е 1 667 хил. лв. и е с 22 млн. лв. под акционерния капитал на Дружеството\", се казва в одиторския доклад. В него се допълва, че с цел покриване на загуби, регистрираният капитал е увеличен с 13 235 000 лева. Забележително във финансовия отчет на \"ЦСКА-София\" е сумата в графата Други приходи. В нея за 2018 г. за отчетени 10.371 милиона лева, а година по-рано те са едва 583 хиляди. В тази графа вероятно влизат приходите от трансферите на Антон Недялков в \"Далас\" и  Фернандо Каранга в китайския \"Хенан Дзиение\" . От своя страна, българският шампион \"Лудогорец\" отчете намаление на приходите и печалбата. За 2018 г. тимът от Разград отчита 52.625 милиона лева приходи, което е с 4.526 милиона по-малко от година по-рано. Печалбата на клуба е 226 хиляди лева, като през 2017 г. тя беше 258 хиляди. \"Левски\" публикува финансовия си отчет през март  при смяната на собствеността и влизането на бизнесмена Васил Божков в управлението на клуба. Сините отчетоха 4.038 милиона лева нетна загуба за 2018 г., като увеличението за година е 3.164 милиона.", "date": "2019.07.03", "title": "\"ЦСКА-София\" отчита голям ръст на приходите и разходите"}
{"url": "https://www.dnevnik.bg/politika/2019/07/03/3933526_po-golemi_sankcii_za_kucheta_bez_namordnik_sa/", "text": "По-големите санкции за агресивни кучета и свободно разхождане на животни над 5 кг са безсмислени и няма да доведат до резултат. Това е становището на няколко неправителствени и общински организации за промените в Закона за ветеринарномединската дейност, които  бяха приети на първо четене от парламента днес.  От момента, в който кучето излезе от дома, трябва да е с намордник, заяви лидерът на НФСБ Валери Симеонов по време на дебатите. Промените предвиждат забрана за свободното разхождане на кучета над 5 кг без повод и намордник, което ще се наказва с глоба от 300 лв. За извеждането на агресивни кучета без повод и намордник глобата за нарушителите ще бъде в размер на 1000 лв. 500 лв. ще е глобата за разхождане на кучета на детски площадки и на забранени места. Вносител на промените е Десислава Атанасова от ГЕРБ. Според Общинското предприятие \"Екоравновесие\" текстовете не гарантират превенция на инцидентите както с кучета под 5 килограма, така и с кучета над 5 килограма. \"Малкото на размер куче също може да предизвика инцидент при безконтролно разхождане – пътнотранспортен; ухапване на малко дете; предизвикване на агресивна реакция от друго голямо, разхождано на повод куче, навлизайки в личното му пространство. Броят на инцидентите именно с разхождани на повод едри и/или недостатъчно социални кучета, поради емоционално, често също агресивно предизвикателство от страна на свободно пуснато дребно кученце, е голям\". Това пише във внесено в парламента становище на дружеството, което отговаря за безстопанствените животни в София. \"Наблюденията сочат, че има немалко ухапани хора от дребни кученца. Различни международни статистики и анализи потвърждават същото: най-голям брой ухапани хора са отчетени от породи като дакел, пинчер, кокер шпаньол и т.н.\", пише още в становището. Според \"Екоравновесие\" не може да се запише мярка просто срещу агресивно куче. Такова, което оголва зъби и ръмжи, не може автоматично да бъде класифицирано като \"агресивно\", каквато е законовата дефиниция. \"Подобно поведение може да бъде проявено без нагласа за агресия от страна на животното, дори в играта или храненето му\", посочва предприятието. То смята, че поведението на дадено куче би трябвало да бъде обект на периодична оценка на оторизиран етолог, с каквито общините не разполагат. От неправителствената организацията \"Четири лапи\" също смятат, че трябва да се въведе методика за оценка на поведението на кучетата, но и искат да се прави разлика между пуснато свободно да се разхожда куче без надзора на стопанина си и придружавано без повод. От \"Четири лапи\" настояват да се въведе задължителна кастрация на животните, които не са предназначени за разплод, и лицензиране и регистрация на развъдниците и търговците на кучета. Не става ясно и как в хода на проверката ще се удостоверява живото тегло на животното, обект на инспекцията, пишат от \"Четири лапи\". Техните наблюдения сочат, че на национално ниво проблемът с агресивното поведение и изоставянето на кучетата е свързано с недостатъчен контрол върху домашните кучета и недостатъчна информираност на собствениците за техните задължения. В становището на \"Четири лапи\" пише още, че липсата на контрол и адекватно изпълнение на контролните органи в общините прави действащите забрани неефективни: \"Няма проверки на терен, нито наказания за собствениците на кучета, които не спазват регламента.\" Затова те смятат, че и завишаването на санкциите няма да има ефект. \"Увеличаването на размера на глоби, които никога не са събирани, без да се предприемат предварително мерки за засилване на контрола от страна на институциите върху развъдчици, търговци и собственици на кучета, не може да бъде работеща мярка\", се казва и в становището на РПЦ \"На ти с природата\". От Националното сдружение на общините се оплакват, че на много места голяма част от кучетата са регистрирани като ловни, за да не плащат такси. Общините твърдят, че нямат ресурс и кадри за контрол.", "date": "2019.07.03", "title": "По-големи санкции за кучета без намордник са безсмислени според организации"}
{"url": "https://www.dnevnik.bg/detski_dnevnik/2019/07/03/3933537_ministur_vulchev_za_uchebnicite_ne_triabva_da_ima/", "text": "Не трябва да има равнодушно отношение към периода между 1945 и 1989 година и към диктатурата, каза днес по БНТ министърът на образованието Красимир Вълчев. Коментарът му беше по повод  препоръките към няколко издателства  да коригират учебниците по история за 10 клас в тази им част. В отговор на въпрос Вълчев каза, че дотук се стига,  защото е имало обществена реакция , но и защото самият той е видял нередни неща. Министърът смята, че е бил подменен духът на учебната програма. \"Има няколко думи за Белене и цели страници за живковската конституция например\", поясни той. Красимир Вълчев все пак посочи, че не трябва да се преувеличава значението на учебника, като подчерта ролята на учителите. Той не скри, че е можело по тези учебници да се учи, ако не е бил вдигнат шум. По-рано през деня  Красимир Вълчев заяви  пред БНР, че трябва да се промени процедурата по одобряване на учебниците. В отговор на въпрос министърът каза, че издателствата избират с кого да работят. Той увери, че до началото на новата учебна година десетокласниците ще имат учебници по история.", "date": "2019.07.03", "title": "Министър Вълчев за учебниците: Не трябва да има равнодушно отношение към диктатурата"}
{"url": "https://www.dnevnik.bg/citat_na_deniia/2019/07/03/3933546_citat_na_denia_edinstveniiat_koito_sa_radva_ot/", "text": "Единственият, който се радва от номинацията за председател на Европейската комисия е Виктор Орбан, което е лошо. това каза днес пред БНТ лидерът на Партията на европейските социалисти Сергей Станишев  по повод обединяването около името на Урсула фон дер Лайен . \"За съжаление страните от Вишеградската четворка блокираха Тимеранс и това е политическа загуба\", смята Станишев. \"Тимерманс, който искаше върховенство на закона в Унгария, Чехия и Полша беше отстрелян и се прие ултиматум и изнудване\", допълни той. Станишев смята, че е бил изпуснат шанса да се избере председател на Европейската комисия, който да започне работа с летящ старт.", "date": "2019.07.03", "title": "Цитат на деня: Единственият, който се радва от номинацията на председател на ЕК е Орбан"}
{"url": "https://www.dnevnik.bg/bulgaria/2019/07/03/3933519_danail_kirilov_vidia_kak_se_razpredeliat_dela_v/", "text": "Министърът на правосъдието Данаил Кирилов инспектира системата за случайно разпределение на делата във Върховния касационен съд (ВКС) по покана на председателя на съда Лозан Панов, който го посрещна лично в Съдебната палата. Кирилов призна, че за първи път е свидетел на случайно разпределение на дела, но добави, че предварително е прочел информация как работи тя и кой поддържа системата. Освен това настоя за независим одит като обясни, че той се прави от т.нар. \"бял хакер\" - експерт, който трябва да подложи на тестове системата, да покаже какви са дефектите в нея и да даде решение за тях. Още след посрещането в Съдебната палата, на министъра бе предоставен избор да влезе в която колегия пожелае - наказателна, гражданска или търговска и той избра търговска, за да види как става случайното разпределение на дела. Обикновено този процес се извършва сутрин, но заради посещението на Кирилов бе забавен до 14 ч. Пред министъра и медиите беше демонстрирано влизане в системата, изключване на съдии, които са си направили отвод например или са в отпуск, а след това и компютърно разбъркване на имена на останалите съдии, както и избраният от системата магистрат. Кирилов отправи някои критики и забележки, но не пожела да чуе подробно разясненията от експертите, защото не били на нивото на дебата, който трябвало да се води във Висшия съдебен съвет. След това поиска симулативно разпределение, макар че му бе обяснено, че такава възможност няма, а се работи с реални дела на хора и фирми, информацията се копира на сървър във Висшия съдебен съвет, а експерти му казаха, че \"не може да се подиграват по този начин с хората\". Кирилов обясни, че са му отказали \"да извърши техническа провокация\" и посочи, че цялото разпределение на делото е \"артистично изпълнение\". Освен това видя технически проблем, тъй като системата се разлогва след определено време, ако няма дейност в нея, макар че бе уверяван, че това е механизъм за защита, а не дефект. След това отказа да види работата на наказателно и гражданско отделение и разпределението на дела там, макар че му бе предложено повторно и каза, че е видял достатъчно. \"Има основание да твърдим, че системата за случайно разпределение на делата е една нелоша система. Но като всяка друга се нуждае от грижа, верификация, поддръжка и одитиране. Затова подкрепям решението на Висшия съдебен съвет да се извърши одит\", коментира пред журналисти след демонстрацията Кирилов. Правосъдният министър посочи, че въпросът със сигурността на системата е важен и във всеки един дебат във Висшия съдебен съвет той ще иска нейния одит. Това вече бе гласувано и прието, макар и с 4 гласа \"против\" като един от възразилите бе Лозан Панов, обясни Кирилов. \"Ще поискам да се провери и работата по проектите. Във ВСС се изпълняват повече от 10 проекта, които касаят и случайното разпределение, и методиката за натовареност\", допълни още той. Министърът посочи, че с председателя на ВКС са длъжни да пазят и съхраняват доверието в съдебната система и във всяка друга, включително и тази за случайното разпределение на дела. Той каза, че по време на демонстрацията не е успял да разбере как системата реагира на вътрешни провокации, нито дали е стабилна при външна атака. Пред журналистите обясни, че неофициално е поискал достъп до сървъра на системата във ВСС, но му било отказано. На въпрос какво е мнението му за системите за случайно разпределение на делата във Върховния административен съд и в прокуратурата и защо не инспектира и тях, отговорът бе, че не е бил поканен. А на поканата на Панов не могъл да откаже. Преди това обаче реагира с реплика към журналистите и се обърна към тях с думите: \"Колеги, вие заемате позиция. Написали сте си дописките още вчера\". Експерти и съдебни служители му обясниха, че е обявена обществена поръчка за избор на изпълнител, но до момента не са се явили кандидати. Кирилов каза, че временното решение, което е било взето преди 4 години от ВСС, работи и до сега. Фирмата изпълнител вече поддържа системата доброволно, а според Кирилов не е ясно колко души в нея имат достъп.", "date": "2019.07.03", "title": "Данаил Кирилов видя как се разпределят дела в касационния съд и поиска одит"}
{"url": "https://www.dnevnik.bg/bulgaria/2019/07/03/3933549_mvr_obeshta_merki_za_oblekchavane_na_trafika_po/", "text": "Ще направим всичко възможно да облекчим трафика през граничните пунктове, има допълнителен състав, работата ще е на самото тресе, отделно екипи при възможност ще извършват разделяне по трасета за български и граждани на европейските страни и едно – за пътуващите от трети страни. Това каза днес главният секретар на МВР Ивайло Иванов, след като заедно с министъра на вътрешните работи Младен Маринов и директорът на Главна дирекция \"Гранична полиция\" Светлан Кичиков инспектираха действията на граничните служителина ГКПП-Кулата. \"Разбирам, че всички пътуващи са затруднени, но да не забравяме че не трябва пропуските на контрола да застрашават националната сигурност\", заяви министър Маринов. Той обеща, че с мобилни устройства ще се обработват по няколко автомобила. Автобусите пък ще бъдат отделяни и след проверка с устройствата на място, те ще преминават директно през граничния пункт. Главният секретар на МВР уточни, че в сравнение със същия период на миналата година трафикът само през ГКПП-Кулата се е увеличил с 25% , а 65 на сто от пътуващите са били с деца - малолетни и непълнолетни.", "date": "2019.07.03", "title": "МВР обеща мерки за облекчаване на трафика по границите"}
{"url": "https://www.dnevnik.bg/skorost/2019/07/03/3933555_policiiata_obiavi_poruchka_za_moshtni_avtomobili_za/", "text": "Пътната полиция е обявила обществена поръчка за покупка на мощни автомобили, с които да извършва таен контрол за нарушения на пътя, предаде Би Ти Ви. Става въпрос за високопроходими коли, които ще бъдат оборудвани с камери. Идеята е те да могат да застигат заснетите да карат бързо автомобили. Пред телевизията от \"Пътна полиция\" уточняват, че за момента най-фрапиращите нарушения са каране с 260 км/ч на магистрала \"Тракия\" и със 160 км/ч в София. Данни  от проведено проучване сред над 36 хил. шофьори , оповестено днес, твърди, че девет от десет водачи са превишавали поне веднъж скоростта през последната година. Наблюденията на пътната полиция сочат, че над 40% от установените през миналата година 1.3 млн. нарушения на пътя са били за превишена скорост.", "date": "2019.07.03", "title": "Полицията обяви поръчка за мощни автомобили за таен контрол на пътя"}
{"url": "https://www.dnevnik.bg/sport/2019/07/03/3933125_amerikankite_sa_na_treti_poreden_final_sled_drama_s/", "text": "Световният шампион от футбол за жени САЩ ще защитава титлата си във финала на турнира във Франция. Американките спечелиха с 2:1 срещу Англия във вълнуващ и много оспорван мач. Отборът на САЩ се класира за трети пореден и общо пети финал и ще преследва четвъртата си титла. Двубоят в Лион беше белязан от две ключови намеси на системата за видеоповторения. Най-напред в 69-ата минута при 2:1 изравнителен гол на Елън Уайт не беше зачетен, тъй като прегледът показа, че има засада. Десетина по-късно след продължително преглеждане на положение, при което Уайт падна в наказателното поле, съдията Алвеш Батиста даде дузпа. Алиса Нехер обаче спаси удара на Стеф Хютън. САЩ два пъти повеждаше през първото полувреме чрез Кристен Прес и празнуващата 30-ия си рожден ден Алекс Морган, а за англичанките се разписа Уайт. Във финала САЩ ще спори с Холандия или Швеция, които играят в сряда вечерта от 22.00 часа (мачът ще бъде излъчен по БНТ3).", "date": "2019.07.03", "title": "Американките са на трети пореден финал след драма с видеоповторения срещу Англия"}
{"url": "https://www.dnevnik.bg/analizi/2019/07/03/3933121_bulgarskiiat_turizum_glupost_lakomiia_i_mutrenska/", "text": "\"Всеки преце́ня къде да ходи и всеки има право на избор\", казва министърката на туризма. Нейният избор е ясен - щом наближи краят на седмицата, тя грейва от екрана някъде край морския бряг. Ако се съди по систематичните ѝ петъчно-съботни появи в новините, може да се предположи, че опитва да съчетава приятното с полезното - хем е на море, хем изглежда, че е на работа. Бори се с нередностите в туризма, като лично инспектира плажове, курорти, хотели. Неизменно съпровождана от телевизионни камери и голяма свита чиновници. От репортажите е видно, че много ѝ отива да е инспектор. Във всеки случай повече, отколкото да е министър. Така в последните седмици \"залови\" неправоспособни екскурзоводи, туристически агенти без (или с непоставена на видно място) застраховка, къща за гости с изтекло удостоверение за категоризация. \"Провери\" алкохола по барове, храната в ресторанти и водата в басейни. \"Установи\" липса на указателни табели, повече преместваеми обекти, високи цени на чадъри и шезлонги. \"Разкри\" изпочупени плочки, мухъл и инсекти (мухи). Както и санитарни възли без алармена инсталация и апартаменти, \"от които не може да се набере рецепцията с регламентирания номер 9\"... \"За нас е много важно качеството на услугите. То трябва да отговаря на нормативните изисквания и затова министерството реагира на всеки сигнал и ще бъде безкомпромисно спрямо нарушителите\", казва министърката, но едва ли някой приема приказките ѝ на сериозно. Най-малкото защото това, което прави, не е нейна работа.Все едно министърът на земеделието лично да следи колко дълбока е дълбоката оран, министърът на здравеопазването да инспектира по телевизията хирургически операции или министърът на вътрешните работи да спира на пътя за непоставени колани. Не знам кого се опитва да излъже министърката с карикатурната си имитация на дейност. Може би трупа точки пред началника си в правителството, който вече десет години е главният идеолог и практик на подобни пиар акции на терен. Сигурно е обаче, че дори и денонощно да проверява дали качеството на услугите \"отговаря на нормативните изисквания\", няма да привлече никого към българското крайбрежие. Точно обратното. \"По отношение на презастрояването бих казала, че това наистина е невярно твърдение\", казва министърката. И моментално отблъсква всеки, който помни Черноморието преди да бъде превърнато в негостоприемна бетонна джунгла. Благодарение на държавата, която направи от глупостта, лакомията и мутренската наглост своя туристическа стратегия. И по всичко изглежда, че е решена да следва тази стратегия докрай. С последните промени в Закона за устройство на Черноморското крайбрежие тя погна свободно плажуващите, кърпите, палатките и чадърите им и застана на страната на онези, които са се притаили и чакат, за да залеят с бетон и последните незастроени кътчета по морето. Самата министърка на туризма не само има възможност, но е и задължена от същия този закон да спаси пясъчните дюни, придобити някога по \"втория начин\". Но години наред отказва да го направи. Вместо това обикаля студията и говори небивалици. \"Откакто е създадено министерство на туризма, е направено изключително много за привличане на все повече туристи към България и най-вече, които да оставят повече средства в икономиката\", казва тя с присъщата си скромност. Вероятно има предвид примерно германски пенсионери, които са си направили сметка, че ще им е по-евтино да прекарат две седмици на море в България, отколкото да си стоят в къщи. Или британски безработни с увлечение по алкохола (и други упойващи вещества), които са открили, че за дребна сума попадат в райско кътче, където бутилка водка излиза по-евтино от \"едно малко\" в родината им. \"България е позната като дестинация, която предлага изключително добро качество на добра цена\", обявява министърката. Не знам на кого е \"позната\", но е факт, че всяка година все повече българи отпадат от тази категория. А в последните няколко дни хиляди български туристи избраха друга дестинация и задръстиха с колите си изходите към Гърция. Тук министърката е права: \"Всеки преце́ня къде да ходи и всеки има право на избор\". Казвам всичко това със съжаление. Защото знам, че има много хора по българското Черноморие, които се опитват да правят туристически бизнес, работят съвестно и дават всичко от себе си, за да успеят. Въпреки държавата и нейната министърка на туризма.", "date": "2019.07.03", "title": "Българският туризъм: глупост, лакомия и мутренска наглост"}
{"url": "https://www.dnevnik.bg/evropa/2019/07/03/3933162_stanishev_niama_da_oglavi_evroparlamenta_socialistite/", "text": "Сергей Станишев не бе подкрепен като кандидат за председател на Европейския парламент от евродепутатите от собствената си група \"Социалисти и демократи\". Вместо него повечето от тях издигнаха за днешния вот в пленарната зала италианския си колега Давид Сасоли. Бившият български премиер и лидер на Партията на европейските социалисти (ПЕС) попадна в споразумението на 28-те лидери на страните от ЕС във вторник като тяхно предложение председателския пост на европарламента да бъде поделен между социалист и Европейската народна партия (ЕНП) в лицето на лидера на нейната парламентарна група Манфред Вебер. Идеята Вебер и Станишев да си поделят 5-годишния мандат на председател на Европейския парламент има само препоръчителна сила. Евродепутатите имат пълното право да изберат кои да са кандидатите на отделните групи и кой да оглави институцията им. Това бе част от сложните преговори, отнели 3 срещи на върха и довели до пакет с изненадващото одобряване за нов председател на Европейската комисия на германския министър на отбраната Урсула фон дер Лайен, на белгийския премиер в оставка Шарл Мишел за поста на Доналд Туск като председател на Европейския съвет и на управляващия директор на МВФ Кристин Лагард за бъдещ управител на Европейската централна банка, макар че французойката никога не е била банкер. Пакетното предложение веднага бе определено от лидерката на групата на \"СиД\" Ираче Гарсия Перес, като \"дълбоко разочарование\". В последвалото продължително среднощно заседание тя предложи на групата Давид-Мария Сасоли вместо Станишев. Италианецът е бивш телевизионен журналист, евродепутат от опозиционната в страната си Демократическа партия и един от досегашните зам.-председатели на Европейския парламент. За него са гласували 71 евродепутати - предимно от Италия, Испания, Румъния и Португалия. 39 техни колеги от Германия, Холандия и няколко източноевропейски държави са се обявили против, а 13 от групата \"Социалисти и демократи\" са се въздържали. Това изненада журналистите, които пътуваха след рекордно дългата среща на Европейския съвет в Брюксел към Страсбург и се появиха догадки, че германските социалдемократи може да подкрепят кандидата на Зелените Ска Келер. Заседанието в пленарната зала в Страсбург започва днес в 10 часа българско време. На него се очаква за председател да бъдат предложени още Манфред Вебер от ЕНП, Ян Захрадил от Европейски консерватори и реформисти и Сира Рего от блока на Европейската обединена левица. Според \"Ройтерс\" Сасоли има много сериозни шансове да наследи Антонио Таяни на председателското място, защото има подкрепа и от дясноцентристите от ЕНП. Освен това избирането му би било своеобразна компенсация за Италия, тъй като (най-вече заради управляващите в Рим популисти) тя не получи нито един от високите постове в ЕС. В момента трима италианци са сред лидерите на европейски институции - Антонио Таяни в парламента, Федерика Могерини е върховен представител на ЕС за външната политика и сигурността и Маро Драги е управител на ЕЦБ. Без днешния избор парламентът не може да работи Тепърва ще се разбере дали евродепутатите ще приемат формулата с поделено наполовина между две групи председателство, както и кой ще е първият председател с мандат от 2.5 години. По принцип председателят се назначава за две години и половина, т.е. за половин парламентарен мандат, като може да бъде преизбран. Ръководството на Парламента отбеляза, че трябва да се изберат още 14 зам.-председатели и петима квестори. Според правилата на институцията тя не може да функционира докато не избере ръководителите си, отбелязва \"Политико\". Кандидатури за председател могат да издигат политическите групи или група от най-малко 1/20 от членове на Европейския парламент, т.е. 38 евродепутати. Крайният срок за подаването им бе вчера в 23.00 ч. българско време. Гласуването е тайно. Освен че трябва да изберат ръководство, евродепутатите трябва да решат и какъв да бъде размерът и съставът на комисиите в Парламента. Захрадил, член на групата Европейски консерватори и реформисти, който бе нейният водещ кандидат да оглави Комисията, каза, че иска поста в Европарламента, защото желае да има повече равнопоставеност за проевропейските и евроскептични настроените евродепутати. \"Искам един по-неутрален председател на Европейския парламент, който се отнася справедливо и еднакво към всички политически групи, партии и отделни хора\", подчерта Захрадил. През 2014 г. изборът на председател на парламента не бе част от преговорите за останалите висши позиции, защото предварително се знаеше, че има сделка между Жан-Клод Юнкер от ЕНП, бивш премиер на Люксембург, и неговия съперник, социалиста Мартин Шулц. Според сделката Шулц поемаше Европарламента и двамата с Юнкер сформираха \"голяма коалиция\", която контролираше първата половина от мандата на Юнкер. Тъй като Шулц вече бе ръководил Европарламента две и половина години, имаше споразумение той да получи още един мандат и след това за останалата част от мандата на Юнкер постът да бъде даден на консерватор (Антонио Таяни). Най-фрагментираният Европарламент досега Резултатът от тазгодишните избори за Европейски парламент, в които дясноцентристките и лявоцентристките партии заедно загубиха приблизително 70 места, а Зелените, либералите и популистите постигнаха успехи, прави процеса по избор на председател на Европарламента много по-сложен. Официални лица очакват да се сформира широко проевропейско мнозинство, включващо консерватори, социалисти, либерали и Зелени, но нито една от тези групи няма достатъчно сила, за да прокара собствения си кандидат. За пръв път от 1979 г. , когато за първи път се провеждат избори за Европейски парламент, процентът на новите членове на ЕП е толкова висок (61%). По-висок е и процентът на жените членове на ЕП - 40%, в сравнение с 37% през 2014 г. Най-младият евродепутат е Кира Мари Петер-Хансен от Дания (21 г.), а най-възрастният - Силвио Берлускони от Италия (82 г.). Новият парламент е съставен от седем политически групи - една по-малко от предишния законодателен мандат.", "date": "2019.07.03", "title": "Станишев няма да оглави европарламента, социалистите предпочетоха италианец"}
{"url": "https://www.dnevnik.bg/sport/2019/07/03/3932870_ludogorec_i_lokomotiv_plovdiv_otkrivat_futbolniia/", "text": "С мач за Суперкупата между шампиона \"Лудогорец\" и носителя на Купата на България, ще бъде открит футболният сезон. По традиция дни преди началото на сезона в Първа лига, носителите на двата трофея от предходната състезателна година се срещат в мач за определяне на третото отличие. Двубоят е днес от 20.30 часа на Националния стадион \"Васил Левски\". За \"Лудогорец\" това ще бъде и финална проверка преди участието на отбора в квалификациите за Шампионската лига, където на 10 юли се изправя срещу унгарския \"Ференцварош\". Осемкратният шампион дотук има три победи в Суперкупата на България от общо шест участия. Нова победа в надпреварата ще изравни \"Лудогорец\" по успехи с ЦСКА. Преди година тимът от Разград победи \"Славия\" с 1:0. Първото участие на \"Лудогорец\" в суперкупата отново беше срещу \"Локомотив\", като това се случи през 2012 г. Тогава тимът от Разград победи с 3:1, а малко по-рано двата отбора играха и във финал за Купата на България. През лятната пауза \"Лудогорец\" привлече пет нови футболисти – Мавис Чибота, Дан Битон, Джордан Икоко, Жоржиньо и Стефан Баджи. Само седмица преди европейските мачове треньорът Стойчо Стоев ще види и на кои от тях може да разчита. Носителят на купата \"Локомотив\" не беше толкова активен на трансферния фронт, като взе опитният Георги Илиев, който се завърна на \"Лаута\" и бившият футболист на \"Черно море\" Петър Витанов. \"Разполагаме с 18 футболисти за мача с \"Лудогорец\". Мачът ще е по-лек от финала с \"Ботев\". Излизаме срещу много сериозен отбор, с много добра организация. Виждате каква селекция направиха, ние обаче има с какво да ги изненадаме и ще видите. Моят отбор има голям характер\", каза преди срещата треньорът на \"Локомотив\" Бруно Акрапович.", "date": "2019.07.03", "title": "\"Лудогорец\" и \"Локомотив’\" (Пловдив) откриват футболния сезон в България"}
{"url": "https://www.dnevnik.bg/analizi/2019/07/03/3933075_niakolko_jokera_pri_vadene_na_dokument_ot_proizvolna/", "text": "Преди една година споделих с вас няколко жокера, които могат да се използват при вадене на произволен документ от произволна административна структура. Сега добавям още няколко - не ми благодарете!  Не разчитайте на указанията на официалната страница на институцията в интернет. Те често нарочно са написани погрешно, за да развиват естествената интелигентост, съобразителност и ловкост у гражданите. Понякога това, което имаме като изисквания, умишлено е объркано, за да можете да се върнете 5, 6 пъти и така да поддържате стройно тяло и добра спортна форма.  Електронното подаване на документи не изключва, дори напротив - предполага, изпращането на същите по пощата на хартия, задължително С МОКЪР ПЕЧАТ. Значи вие там си играйте, подавайте си електронно колкото си искате но, след това, ако не изпратите всичко в 4 екземпляра по пощата, а най-добре на място в деловодството - нищо не сте направили. Подгответе нужната екипировка - на някои места (митници , РДСП) падат тавани, стени, мазилка, подът е наводнен, затова - каска и ботуши.  Носете дребни подъръци - кутия/и бонбони, и/или козметични тестери (хем дребно, хем луксозно, без да се натрапва) за чиновниците, патронче гроздова за портиера. Трябва да дарите охраната при влизане, за да ви пусне вътре, после за да ви разреши да натиснете копчето на асансьора, после, за да не ви крещи, че той не е информация. . В специално подготвена \"чанта за вадене на документ\" (нещо като комплект за първа помощ), носете: - лист формат А3. Ще ви трябва за да си начертаете схема на сградата и да си отбелязвате откъде сте минали, Тук администрацията услужливо помага с указателни табели, от които вие разбирате, че \"Тук не се плащат данъци\", \"Тук не е счетоводство\", \"Тук не правим справки\", \"Тук не е за граждани\". Така чертаете схема, задрасквате къде какво НЕ Е и накрая - попадате там, където искате да отидете. - портативен ксерокс/принтер/скенер - задължително! 100%, нямате копие от акт 287, а трябва да го представите в 28 екземпляра с надпис \"Вярно с оригинала\" и подпис. Администрацията с ксерокси НЕ РАЗПОЛАГА. За да направите копията, ще трябва да минете две преки, където обикновано в кучешка колиба има заврян човек, притежаващ ксерокс. Той ще ви направи копия по лев и петдесет едното, но докато се върнете, вече ще е затворено. - няколко цвята химикалка и 3 нюанса на синьото. Всеки път, като ви погледнат с отвращение и ви кажат, че \"не може с такава химикалка\" - вадите резервата. - вода и суха храна - не е ясно колко ще чакате - компас - така указанията \"идете в източното крило\", \"колежката е в северната стая\", \"счетоводството е в западната част\" - няма да ви затруднят ни най-малко и най-важното - няма да отнемат време - калкулатор, синонимен речник и милиметрова хартия. Те са ви необходими при попълване на документи, ориентиране в коридор и/или когато трябва да отгатнете какво означава ОТХА-37/12.09; ВЙТ-90-74- ДЗ от 1954 г. - мокър печат!!! Ей това нещо много се пренебрегва от гражданите и води до излишни пререкания с администрацията и многобройни връщания. Ама това, че сте физическо лице и нямате нужда от печат, ама айде стига вече. По книжарниците продават - има жабки, животинки... нещо ще ви заболи ли??? - човек \"backup\". Докато вие чакате на опашка - \"backup\"-ът чака на друга опашка, пази да не се скрият другите служители, също така може да легне на входа и да попречи на затварянето преди края на работното време. - учебник по административно право и процес, както и томчета на \"Сиби\" за актуална нормативна уредба. Юридически трябва да сте бетон. - дребни пари - защото няма да имат да ви върнат - едри пари - защото никой не е длъжен да ви приема стотинките  - не се ангажирайте с работно време. Просто недейте - тази битка е изгубена предварително, пазете си силите за по-важни сражения. Ако имате да си свършите нещо - отивате в 5 ч сутринта и почвате да чакате - до 5 ч следобед дверите все ще се открехнат и ще се шмугнете, преди да затворят за обедна почивка или за сутрешна предиобедна такава. Администрацията е стриктно безкомпромисна за началото на задължилтения отдих и щедро великодушна по отношение на края му.  - веднъж проникнали през вратата, ще се сблъскате с охраната, която подобно на митологичен страж - като една Сцила и две Харибди варди администрацията от граждани. Вие обаче - подготвени - веднага подавате горепосоченото подаръче, охраната се разнежва и изревава в лицето ви, че ТУК НЕ Е ИНФОРМАЦИЯ. Това на административен език това означава \"Добре дошъл, заповядай, влез гражданино!\"  - изтегляне на електронен номер за ред. Сега вие си мислите, че познавате тая система от банките, но нищо подобно. Тук е много по-виртуозно и загадъчно. На първо, второ и трето натискане апаратът не светва. Оглеждате се безпомощно и изблейвате, че май машината не работи. Останалите граждани ви гледат със съжаление, но никой не помага, защото те вече сами са преборили машината и не виждат защо точно на вас трябва да ви бъде спестено. Безизходно ритвате апарата, който светва и на него се появяват руни - за ОГД - 5; за НТГО - 2; за РТВ - 12. Каквото и да натиснете - все ще е погрешно, затова карайте на късмет - важното е да се докопате до гише - Съобщението: \"Системата блокира, защото точно ни смениха софтуера и не знаем дали до края на деня изобщо ще тръгне\". Това става точно преди да ви дойде редът. Коя система е блокирала не е ясно, защото така и така всичко се попълва на ръка, но все тая. По-лековерните и неопитни граждани свиват рамене и се разотиват, за да опитат пак на следващия ден. Така остават само най-достойните. Само тези, които имат реален шанс като крал Артур да изтеглят меча от камъка. Пред гишето - първа работа на администрацията, щом ви види, е да размаха отбранително ръце и да обясни, че \"вие не сте за нас, вие сте за 48-мо гише\". НО! Веднъж добрали се до служител - няма да се давате. за да не могат да ви изтеглят. Настоявайте, че сте за тях. Следваща стъпка на чиновника е да ви обясни, че добре, за тях сте, но нямате право да искате това, което искате. Вадите \"Административно право и процес\" на Кино Лазаров, томчетата на \"Сиби\", в краен случай \"Обща теория на държавата и правото\" на Венелин Ганев и доказвате тезата си. Идва най-опасното - преглед на необходимите документи. Администрацията напада ниско по тревата и ви казва, че на нейната интернет страница всичко е описано, но ОЧЕВИДНО не сте се подготвили и не носите документи 1, 2, 4 ....423, както и 4,6 .... 483, които не са посочени, но е трябвало да се сетите да вземете. Моментално контраатакувате и вадите - акт за раждане (във всички ситуации), препис извлечение от..., нотариално заверена скица на..., родословно дърво, удостоверение за идентичност на нещо си и съдебно решение - каквото имате. Обезоръжена администрацията ви дава да попълните формуляр. Напълно безмислено е да си разпечатвате форма в къщи и да я подготвите предварително. Значи напразно се напъвате. Администрацията винаги изисква да е НА ТЯХНА БЛАНКА и попълнена на място. Ако гишето е на третия етаж, ще платите на четвъртия (тук играем играта \"всички ми идвате с едри, нямате ли дребни\" или \"аз стотинки не приемам - да не съм клошар\"), после ще покажете касовия бон на шестия етаж, но другото крило, за да вземете проклетата бланка, и ще се върнете в изходна позиция на третия, където ако не си водите човек \"backup\", ще изчакате втори път на опашка, за да подадете вече попълнения легален формуляр. Преминали и това изпитание, с дълбока въздишка, ще ви пратят през две улици, в съседна сграда, където има едно гише на единствената банка на планетата, с която тази администрация оперира, за да си платите таксата за самата услуга. - сте посочили грешно основание за плащане - осмицата не я изписвате със закръглено тумбаче - химикалката ви е светлосиня, а трябва тъмно. Когато се върнете с платежното, работното време ще е свършило, но вие сте подготвен - вашият човек \"backup\" лежи на пода по вече указания начин и ви пази ред. Подавате предварителните документи, попълнения формуляр, платежното и със светнал поглед очаквате да ви възнаградят с входящ номер и указание кога да дойдете да си вземете нужния документ (който между другото ви е необходим за друга административна процедура, която предстои). Очаквате, но не се радвайте предварително. Рано е още да казвате \"Де ти е, смърте, жилото? Де ти е, аде, победата?\" Оказва се, че всичко това, дето сте го приготвили - хубаво - ама трябва да е в 5 екземпляра ... Един за вас - на него ви слагат входящ номер. Един за администрацията, един за министерството, един за съда, ако някога се стигне дотам и един за вечни времена. Тук на помощ отново идва портативният ксерокс/принтер/скенер, с който нанасяте съкрушителния удар - звучна плесница в лицето на администрацията. Взимате си вашия екземпляр с входящ номер и се молите да ви дадат документа, преди да му е изтекла валидността, защото и това го има в зара.", "date": "2019.07.03", "title": "Няколко жокера при вадене на документ от произволна административна структура"}
{"url": "https://www.dnevnik.bg/sviat/2019/07/03/3933056_vse_poveche_turci_osuznavat_che_siriicite_shte_ostanat/", "text": "Най-големият сирийски град извън Сирия? Истанбул, шегуват се някои турски журналисти. Не само медиите, но и политиците и жителите обаче все повече започнаха да разбират, че голяма част от няколкото милиона граждани на съседната страна, дошли като бежанци, вече не са само гости на Турция. След местните избори в Истанбул нарастващото негодувание към сирийците, превърнало се в публична тайна, започва да става все по-видимо,  пише  Барчин Инанч за \"Хюриет дейли нюз\". Тя дава пример с нападения срещу магазини, за които се смята, че са собственост на сирийци, в резултат на слухове, че сириец е нападнал турско момиче. Вече не е табу \"За съжаление може да се очаква, че такива инциденти ще се увеличат. Защо сега, може да попитат някои,\" продължава Инанч. Темата за присъствието на сирийците в Турция бе табу дълго време - не като в Европа, където популистки лидери я използваха за политически цели. Политиката на отворените врати, обявена от правителството в Анкара (също коз в ръцете на управляващите), доведе до това, че 3.6 млн. сирийци влязоха в страната и то без да си проправят път със сила, получавайки статут на временна закрила. Тъй като това бе резултат от правителствена политика, поддръжниците на кабинета си замълчаха, но и опозицията остана внимателна (с някои изключения). Това се променя - в първите години посланието бе, че сирийците ще са гости в Турция. Сега \"правителството променя стратегията си и ефектите от нея започнаха да се набиват в душата на обикновения гражданин\". Например в първите години сирийски деца не се записваха в турски училища, сега това се случва. В Турция много родители се опасяват, че качеството на образованието, вече проблемно ще се влоши в претъпканите класни стаи, в които има и все повече невладеещи турски сирийци. Лесна мишена Сирийците често запълват работни места, които турците не искат, но са лесна мишена в ситуация на икономически трудности. Те получават и финансова подкрепа, по-голямата част от която идва от Европейския съюз в резултат на сделката от 2016 г., но заради реториката на Анкара, според която тази помощ не е получена, се създава впечатлението, че парите идват основно от турските данъкоплатци. Според Инанч разгромът на местните избори в Истанбул и другаде може да е дал на повече жители, изпитващи подобно недоволство, смелост да го изразяват. Опозицията, позволявала си често антисирийска реторика (и миналата година основният ѝ кандидат на президентския вот Мухарем Индже искаше всички сирийци да си тръгнат от страната след края на войната), го направи и преди изборите. Спечелилият вота в Истанбул Екрем Имамоглу вече е отбелязвал, че не иска сирийците да променят тъканта на града и е най-добре да се приберат в родината си. Той обаче добави, че ще работи с международни и национални институции, за да се справи с проблема. Имамоглу е предлагал и да работи повече за проблемите на сирийците, които живеят в градовете - вниманието винаги е било непропорционално насочено към малцинството в управлявани от турската държава лагери. След повторната си победа той  направи  и коментар, сходен с цитирания от Инанч - не бива \"цветът на Истанбул\" да се променя безразсъдно, а проблемът с присъствието на бежанците е стигнал до \"ниво, което застрашава доходите на хората\", отчасти заради сирийците, които работят в сивата икономика. Проблемът не е само в опозицията - управляващата на национално ниво Партия на справедливостта и развитието (ПСР) улови промяната, настъпваща в общественото мнение в последните години, и замени интеграционната реторика с обещания сирийците да бъдат върнати в страната. Сирийците, гласували за кмет В Сирия на семейство Асад няма кметски избори - нито при сегашния президент Башар ал Асад, нито при баща му Хафез, назначавали кметовете лично. В Турция обаче сирийци, получили гражданство или придобили разрешение за постоянно пребиваване, имаха възможност да участват както в местните избори на 31 март, така и в повторния вот в Истанбул. Според сайта  \"Ал Монитор\"  натурализираните граждани на Турция в града сред сирийците са едва около 2% от всички (75 хил. души); по времето, по което се появи статията (22 юни), такъв брой обаче можеше да е решаващ при малка разлика между двамата кандидати в Истанбул. Самите сирийци обаче се превърнаха в тема на кампанията през март. Според  интервюта  с поддръжници на ПСР проблемите на икономиката, инфраструктурата и образованието, създавани от притока на сирийци в турските градове, са отклонили част от подкрепата за партията на президента Реджеп Тайип Ердоган именно към Имамоглу. Самият Ердоган заяви след вота, че готвената \"безопасна зона\" между Турция и Сирия ще позволи връщането на поне милион души от страната. Някои подкрепящи управляващите журналисти отправят такива призиви доста по-рано от него - поне от няколко години изданията им виждат в  сирийското присъствие в турските градове  потенциал за проблеми.", "date": "2019.07.03", "title": "Все повече турци осъзнават, че сирийците ще останат"}
{"url": "https://www.dnevnik.bg/sviat/2019/07/03/3933028_talibanite_diktuvat_usloviiata_na_novite_pregovori_v/", "text": "На 7 и 8 юли в Катар ще се състои общоафганистанска среща на високо равнище за мир, но, изглежда, според условията на талибаните, защото афганистанското правителство няма да е официално представено на нея. Вместо това, както заяви днес специалният представител на Германия посланик Маркус Поцел, участниците \"ще бъдат там единствено в лично качество и като равноправни участници\". Талибаните категорично отказаха да се срещат с правителството на афганистанския президент Ашраф Гани, макар че нееднократно предлагаха да преговарят с всеки, който седне на масата за преговори като редови афганистанец. Талибаните вече два пъти се срещаха с видни афганистанци, включително бившия президент Хамид Карзай и дори представители на правителствения съвет за мир, а също с опозиционни политици. Тези срещи се състояха в Москва. За преговорите в края на тази и началото на следващата седмица беше съобщено само ден след като талибаните поеха отговорност за ужасно нападение в афганистанската столица Кабул. При него бяха убити най-малко шест души, а ранените бяха над 100, много от които според афганистанското министерство на образованието са деца от две училища в района. Вчерашното нападение беше извършено в сутрешния час пик. То започна със силен взрив на кола бомба и продължи близо десет часа. Петима въоръжени мъже се барикадираха в многоетажна сграда и обстрелваха оттам съседната сграда на министерството на отбраната, която според екстремистите е била същинската мишена на атаката. В крайна сметка полицията ликвидира и петимата атентатори. Хафиз Хан, собственик на автосервиз в района на експлозията, чакаше днес заедно с още десетки други собственици на търговски обекти полицията да им позволи да влязат в района на нападението, който продължаваше да бъде отцепен от афганистанските сили за сигурност. \"Веднага след взрива няколко минути не знаех къде се намирам\", каза Хан, гледайки към опустошения търговски район на Кабул. \"Това беше най-опасният миг в живота ми\", допълни той. Президентът Гани осъди вчерашното нападение и обвини талибаните, че искат \"да продължат войната\". Той още не е реагирал на новината за преговорите на 7 и 8 юли. Преди това Гани беше отправил искания към талибаните, някои от които недоволстваха, че продължават да ги изключват от срещите със специалния пратеник на САЩ Залмай Халилзад да преговарят пряко с правителството му. Халилзад, който води седмия кръг от преки преговори с талибаните в Доха, вече имаше поредица от срещи с афганистанския президент в Кабул миналия месец. В публикация в \"Туитър\" снощи той приветства обявените общоафганистански преговори. В нея се казваше, че \"диалогът е съществен елемент от четиристепенната рамка на мира и е важна стъпка за успеха на афганистанския мирен процес\". Преговорите в Катар ще се състоят и под егидата на Германия, става ясно от разпространеното изявление на Поцел, германския специален пратеник за Пакистан и Афганистан. Предишният опит за междуафганистански диалог в Катар се провали, след като двете страни не се споразумяха за участниците. Поцел каза, че този път поканите са съвместно изпратени от Германия и Катар. \"Афганистан се намира в решителен момент, в който се открива възможност за напредък към постигането на мир\", каза Поцел в изявлението си. \"Само допълни той. Поцел посочи, че Катар и Германия се надяват преговорите да създадат доверие между воюващите страни. Говорителят на талибаните в Доха Сухаил Шахин заяви преди това пред \"Асошиейтед прес\", че преговорите с Халилзад са фокусирани върху графика за изтеглянето на войските на САЩ и НАТО от Афганистан. В публикация в \"Туитър\" Шахин каза, че преговорите ще бъдат придружени от обявяване на график за извеждането на около 20 хил. военнослужещи, почти 14 хил. от които са американци. \"В Афганистан никога няма да има мир\", каза ядосано Саваб Гул, който чакаше днес в афганистанската столица Кабул, за да отвори частично разрушения си магазин за завивки и постелки. Четиридесетгодишният Гул каза, че никога не е живял в мир и не възлага особени надежди на опитите да бъде сложен край на безкрайните войни в Афганистан. \"Всеки ден умират хора. Афганистан е ад за нас, афганистанците\", заяви той. \"Не мисля, че някога ще доживея да има мир\", добави Гул. /БТА", "date": "2019.07.03", "title": "Талибаните диктуват условията на новите преговори в Катар"}
{"url": "https://www.dnevnik.bg/evropa/2019/07/03/3932780_bez_vratovruzki_i_shalove_finlandiia_tiho_se_zae_da/", "text": "Финландия в понеделник  пое ротационното председателство на Съвета на ЕС  от Румъния без много шум, докато европейските лидери се бяха събрали в Брюксел, опитвайки се да изберат  кандидати за най-важните постове в евроинституциите . \"Вече е 6.30 ч. сутринта, започна утрото на новия ден след безсънна нощ в Брюксел. А заседанието на Европейския съвет така и не приключва\", се казваше в туит на финландското председателство. Централна тема на шестмесечното финландско председателство ще бъде насърчаването на \"глобалната лидерска роля на ЕС в действията за опазване на климата\". Това означава и поемане на задължение до 2050 г. да бъде постигната климатична неутралност, заяви в реч във финландския парламент миналата седмица премиерът Анти Рине. Мотото на финландското председателство е \"Устойчива Европа - устойчиво бъдеще\". Като част от усилията да бъде вярна на тази идея Финландия реши да се откаже от подаръците, които прави председателството - като вратовръзки и шалове. Спестените 500 хил. евро ще бъдат използвани, за да се компенсира въглеродният отпечатък от полетите, с които ще пристигат делегатите на европейските срещи във Финландия. В статия, поместена в понеделник на сайта на финландското председателство, Рине отбеляза, че млади хора в ЕС и други страни се събират пред \"националните парламенти, за да покажат какво мислят по големия въпрос, който ги тревожи: кризата с климата\". Той имаше предвид протестите, организирани под мотото \"Петъци за бъдещето\", вдъхновени от шведската екоактивистка Грета Тунберг. \"По време на финландското председателство не само ще чуем тревогите на младите хора, но и ще отговорим на тях\", написа Рине. Над финландското европредседателство - както и над самия съюз - тегне предизвикателството с  отложеното излизане на Великобритания от ЕС , насрочено за 31 октомври. Управляващата в Обединеното кралство партия на торите избира нов лидер, който да замени отиващия си премиер Тереза Мей.  Подкрепящият Брекзит  бивш министър на външните работи Борис Джонсън  е смятан за фаворит  в надпреварата за следващ лидер на партията, а значи и за следващ премиер. Джонсън  иска да бъдат подновени преговорите с ЕС  за Брекзит - вариант, който няколко висши представители на съюза последователно отхвърлиха. Ако до 31 октомври не бъде постигнато разбирателство, Великобритания може да напусне ЕС без споразумение - вариант, който крие редица проблеми както за Обединеното кралство, така и за ЕС. Сред другите ключови теми за следващите шест месеца са решенията за бюджета на съюза за периода 2021-2027 г. Финландия вероятно заради необходимостта да бъдат финансирани нови области като имиграционната политика, изследванията и развойната дейност, както и международните отношения, каза Тейя Тиликайнен, ръководител на Финландския институт за международни отношения. Тя посочи пред ДПА, че това донякъде е свързано с необходимостта от повече подкрепа за финландския земеделски сектор. Друга тема в дневния ред на финландското председателство е необходимостта да бъдат защитени общи европейски ценности като върховенството на закона, човешките права, равенството и демокрацията. В програмата на председателството се казва, че ще продължат усилията \"получаването на европейски фондове да бъде обвързано със зачитането на върховенството на закона\". Полша и Унгария например бяха критикувани от други членки на ЕС и Европейската комисия, че нарушават върховенството на закона, но  получават значително европейско финансиране . Миграцията е друга тема, по която Финландия има интерес да има напредък въпреки безизходицата около Общата европейска система за убежище. През 2015 г. Финландия донякъде се оказа неподготвена за наплива на мигранти по време на миграционната криза, каза Тиликайнен. Откакто се присъедини към съюза през 1995 г., 5.5-милионната страна за трети път е председател на ЕС. В сравнение с 2006 г., когато за последно беше ротационен председател, бяха извършени реформи за укрепване на ролята на други евроинституции. Това значи, че \"ролята на председателството е по-скромна и смятам, че Финландия със задоволство приема това\", каза Тиликайнен. Петпартийната лявоцентристка управляваща коалиция на Рине, която пое властта в началото на юни, може да разчита на подкрепа за ЕС сред финландските избиратели. Според неотдавнашно проучване по поръчка на Финландския форум за бизнес и политика 56 процента от финландците имат положително отношение към членството в съюза, а 13 на сто - отрицателно. Може би това се обяснява с проблемите, свързвани с Брекзит, и с факта, че избирателите гледат на ползите от членството в ЕС през призмата \"на новия тип политическа среда и съперничеството между великите сили\", каза Тиликайнен. /БТА", "date": "2019.07.03", "title": "Без вратовръзки и шалове: Финландия тихо се зае да насърчава ЕС за защитата на климата"}
{"url": "https://www.dnevnik.bg/sviat/2019/07/03/3932976_trump_poiska_tankove_za_chestvaneto_na_denia_na/", "text": "Президентът Доналд Тръмп държи танкове да участват в честването на 4 юли. Той заяви, че демонстрирането на американски танкове ще е част от специалното събитие за 4 юли във Вашингтон, в което той ще участва, а фотограф на \"Асошиейтед прес\" видя поне два танка М1А1 \"Ейбрамс\" и две бойни машини на пехотата \"Брадли\" на вагон-платформи в железопътно депо в югоизточния край на Вашингтон. Военната полиция охранява машините, видими за минувачите по близките улици. Американски служител заяви пред \"Асошиейтед прес\", че военните машини, които ще бъдат използвани на събитието за 4 юли, са разположени в това депо. Тръмп изрази желанието си за военен парад с танкове и друга бойна техника в окръг Колумбия, след като наблюдава подобен парад по случай 14 юли в Париж през 2017 г. Този план в крайна сметка отпадна отчасти защото би бил много скъп, въпреки че Тръмп очевидно държеше на тази идея. Местни служители също се противопоставиха с аргумента, че тежките бронирани танкове ще повредят градските улици. \"Ще разположим няколко танка\", каза Тръмп в Овалния кабинет, като изглежда се съобрази с аргументите на градските власти. Той обаче не даде подробности къде ще се намират машините. \"Наистина трябва да се внимава, защото тежките танкове се отразяват неблагоприятно на пътищата. Така че ще трябва да ги разположим в определени райони, като ще демонстрираме чисто новите танкове \"Шърман\" и чисто новите танкове \"Ейбрамс\", каза Тръмп. Танковете \"Шърман\" са най-използваните от САЩ по времето на Втората световна война, но от десетилетия не се използват. Към настоящия момент основните танкове на САЩ са танковете М1А1 \"Ейбрамс\". Два танка М1А1 \"Ейбрамс\" и две бойни машини \"Брадли\" ще бъдат демонстрирани като част от събитието на Тръмп \"Приветствие към Америка\", твърди американски служител, говорил при условия на анонимност, тъй като детайлите на парада не са оповестени. Всеки танк \"Ейбрамс\" тежи повече от 60 тона. Танковете се докарват с товарни вагони от най-близко разположената база на армията, където ги има - Форт Стюарт, щата Джорджия. Белият дом отказа да разпространи допълнителни подробности. Тръмп разказа за свое посещение по-рано тази година в завод в Лима, щата Охайо, където се реновират танковете М1А1 \"Ейбрамс\". Имаше риск заводът да бъде закрит, но продължи да работи заради инвестициите на Тръмп в сферата на отбраната. \"Разполагаме с невероятно въоръжение и бойна техника, която ще демонстрираме - чисто нова. Гордеем се с това. Знаете, че сега произвеждаме много нови танкове. Строим много нови танкове в Лима, Охайо - нашия страхотен завод за танкове, който някои хора искаха да закрият, преди да бъда избран и да попреча това да стане, и сега там има голямо производство\". Събитията в четвъртък се очаква да включват военен парад на Сините ангели на американския флот и други самолети. \"Във Вашингтон ще отпразнуваме един страхотен 4 юли. Няма да прилича на никой друг. Ще бъде специален и се надявам да дойдат много хора. Ще бъде посветен на нашата страна и ще бъде приветствие към Америка. Аз ще кажа няколко думи, над главите ни ще летят самолети, най-добрите изтребители на света и други самолети\", каза Тръмп. Тръмп планира да произнесе реч пред мемориала на Линкълн по време на неговото \"Приветствие към Америка\", което бе добавено към обичайния списък със събития по случай Деня на независимостта в столицата на САЩ. Ежегодните фойерверки ще бъдат по-близо до мемориала на Линкълн вместо до Вашингтонския монумент, каквато бе дългогодишната традиция. Събитието ще бъде отворено за обществеността и безплатно, но ще има и зона с билети за ВИП гости, сред които членове на семейството на Тръмп, приятели и военни, съобщи Белият дом. Миналата година Тръмп и съпругата му, първата дама Мелания Тръмп, бяха домакини на военни и техните семейства на пикник на поляната на Белия дом, а президентът се обърна с приветствие към гостите от балкона. За тази година не се планира подобно събитие. Конгресмени, местни служители и други изразиха опасения, че Тръмп може да промени тона на традиционно непартийното празнуване на американската независимост от Великобритания, като произнесе политическа реч. Тръмп официално обяви миналия месец, че ще се кандидатира за втори мандат като президент. Вътрешният министър Дейвид Бърнхарт, отговарящ за Националната алея и помогнал да се реализира визията на президента, и други служители заявиха, че речта на Тръмп ще бъде патриотична. /БТА", "date": "2019.07.03", "title": "Тръмп поиска танкове за честването на Деня на незавимостта"}
{"url": "https://www.dnevnik.bg/evropa/2019/07/03/3933165_noviiat_predsedatel_na_evropeiskiia_suvet_es_e/", "text": "Служебният премиер на Белгия Шарл Мишел, когото лидерите от ЕС  назначиха за следващ председател на Европейския съвет , заяви вчера, че ЕС е изправен пред многобройни и огромни предизвикателства, съобщиха \"Ройтерс\" и \"Асошиейтед прес\", цитирани от БТА. В изявление пред журналисти в Брюксел Мишел посочи, че за него е \"голяма чест и привилегия\" да бъде назначен за следващ председател на Европейския съвет и увери, че ще положи всички усилия, за да отговори на очакванията за неговата роля. \"Осъзнавам огромната отговорност и ще направя всичко възможно да изпълня тази задача\", заяви той и подчерта, че предизвикателствата пред ЕС са \"многобройни и огромни\". Шарл Мишел призна, че като председател на Европейския съвет през следващите пет години ще бъде от решаващо значение да работи тясно с останалите институции на ЕС. Следващите години \"са много важни за бъдещето на европейския проект и аз съм убеден, че ще бъде много важно да се защитава и насърчава нашето единство, нашето многообразие и особено нашата солидарност\", отбеляза приемникът на Доналд Туск начело на Европейския съвет.", "date": "2019.07.03", "title": "Новият председател на Европейския съвет: ЕС е изправен пред огромни предизвикателства"}
{"url": "https://www.dnevnik.bg/bulgaria/2019/07/03/3932895_dnes_i_utre_sa_izslushvaniiata_za_generalen_direktor/", "text": "Изслушванията за генерален директор на Българската национална телевизия ще състоят днес и утре. Те ще бъдат предавани пряко по БНТ2. Кандидатите ще имат по 40 минути за кратко представяне на своите концепции за развитие на обществената медия и за отговори на въпроси от страна на Съвета за електронни медии и представители на БНТ. Със съгласието на кандидата след приключване на изслушването присъстващите журналисти също ще могат да зададат своите въпроси. В началото на миналия месец документи по конкурса за генерален директор на БНТ предадоха 8 кандидати. Двама от тях отпаднаха. Кръстю (Къци) Вапцаров -  поради участие във фирми , а Радослав Главчев,  защото се кандидатира безуспешно за 11-и път . И в двата дни изслушванията ще продължат от 9.30 до 17.00 часа. Днес пред СЕМ ще излязат спортният журналист Сашо Йовков, бившият оператор в БНТ Никола Тодоров и журналистът от БНТ и бивш говорител на Румен Петков - Явор Симов. Утре ще бъдат изслушани Сашо Диков, който  още в средата на май обяви, че ще се кандидатира , временно изпълняващият поста генерален директор на обществената медия Емил Кошлуков и Стоил Рошкев. На 5 юли СЕМ ще обяви кой е новият генерален директор на БНТ. Междувременно стана известно, че БНТ се намира в критично финансово състояние.  Според Емил Кошлуков реалните задължения на телевизията в момента са 37 млн. лева , като по негови думи до края на годината цифрата може да нарасне до 44 млн. лева. Той обвини за това бившия шеф на БНТ, въпреки че по време на управлението на Константин Каменаров самият Кошлуков беше назначен за програмен директор на телевизията. Според Каменаров големият дефицит се дължи на това, че  бюджетът на БНТ е по-малък, отколкото преди десет години . Друг фактор за него е недопускането на продуктово позициониране и ограничението за реклама от 15 минути на ден по закон. Той изтъкна, че ситуацията с бюджета на БНТ е \"предизвестен фатализъм\". \"Няма никакво значение как се казва човекът в онзи кабинет на онзи етаж. Мандатът му е предизвестен\", констатира Каменаров.", "date": "2019.07.03", "title": "Днес и утре са изслушванията за генерален директор на БНТ"}
{"url": "https://www.dnevnik.bg/evropa/2019/07/03/3933167_makron_pohvali_dulbokoto_frensko-germansko/", "text": "Френският президент Еманюел Макрон каза снощи, че номинациите за главните постове в Европейския съюз,  съгласувани след дълги препирни , са \"позитивни и консенсусни\" и дават възможност за \"ново начало\" на съюза, предаде \"Ройтерс\". \"Постигнатото съгласие е плод на дълбоко френско-германско разбирателство\", каза той на пресконференция. Макрон защити решението за назначаване на германския министър на отбраната Урсула фон дер Лайен начело на Европейската комисия и на изпълнителния директор на МВФ Кристин Лагард за нов управител на Европейската централна банка. \"Фон дер Лайен е много добър кандидат и много добър избор за ръководител на Европейската комисия\", заяви той. \"Аз енергично подкрепих нейната кандидатура. Тя не бе първоначалният германски избор... но мисля, че е много добър кандидат, защото има опитът и изискваната компетентност. Тя е била министър в продължение на няколко години\", допълни президентът. По думите му новият европейски екип с две жени и двама мъже включва личности, които са силно ангажирани с Европа. \"Способностите на госпожа Лагард я правят напълно квалифицирана да оглави Европейската централна банка\", отбеляза Макрон, като изтъкна, че нейният опит в МВФ по време на финансовата криза я прави надеждна пред пазарите. Освен Лагард и Фон дер Лайен другите две предложения на лидерите от снощи са белгийският премиер в оставка Шарл Мишел да заеме мястото на Доналд Туск като председател на Европейския съвет, а испанецът Жозеп Борел да поеме външната политика на съюза. Първоначално канцлерът Ангела Меркел бе зад кандидатурата на германеца Манфред Вебер за председател на Еврокомсията. Вчера тя каза, че се е наложило да се въздържи по време на гласуването на европейските лидери в Брюксел за номинирането на нейната сънародничка, предаде \"Франс прес\", цитирана от БТА. При гласуването, в което взеха участие 28-те държавни глави и правителствени ръководители от ЕС, Фон дер Лайен бе избрана \"единодушно с един глас \"въздържал се\" от моя страна\", каза Меркел на пресконференция след края на срещата на върха. Канцлерът обясни, че е наложило да постъпи така \"заради германските изборни правила\". Фон дер Лайен е министър на отбраната на Германия е от 2013 г. и ръководител с противоречива репутация сред германците. Тя говори английски и френски, радва се на симпатиите на Макрон и ако бъде одобрена от Европейския арламент, ще бъде първата жена начело на Европейската комисия. През декември опозиционни депутати от Бундестага решиха срещу нея да започне  парламентарно разследване  за начина, по който министерството е раздавало апетитни поръчки. Опонентите ѝ я наричат \"най-слабият министър в правителството\". Стана известна с призива си за европейска армия и многократно похвали доброто сътрудничество с Франция. В миналото е говорила за мечтата си за федералистки Европейски съюз.", "date": "2019.07.03", "title": "Макрон похвали \"дълбокото френско-германско разбирателство\" за висшите постове на ЕС"}
{"url": "https://www.dnevnik.bg/biznes/2019/07/03/3933172_nadutite_ceni_za_chadur_i_shezlong_bili_v_stari/", "text": "В по-старите договори за концесия на плажове няма ограничение на максималната цена за чадър и шезлонг и затова ценообразуването при тази услуга не се контролира от Министерството на туризма. Това разясни пред Би Ти Ви началникът на отдел \"Контрол на концесионната дейност\" във ведомството Василка Цанева по повод публикации в социалните мрежи за това, че на плажа \"Каваците\" потребител е платил рекордните 70 лв. за чадър и шезлонг.  \"Проверките са много строги, от 1 юни до 1 юли минаха първите проверки и всички цени са отразени на интерактивната карта на Министерство на туризма. Промотира се разумна ценова политика. Пазарът определя цените. Има разнообразие от плажове – някои са с нови договори, други са със стари\", посочи Цанева и допълни, че инспекторите следят стриктно за това половината от площта да се предоставя за свободно ползване. Тя даде примери и за ниски цени - на \"Бургас-Север\" цената е 1.20 лв., а на \"Поморие-Централен\" – 3.60 лв.  По думите на експерта на някои български плажове вече е възприета практиката, прилагана в Гърция, където чадъри и шезлонги се ползват безплатно при консумация в заведението към плажа. Така било на плаж \"Атанасовска коса\", на \"Малък плаж\" в Лозенец и на \"Златна рибка\". .", "date": "2019.07.03", "title": "Надутите цени за чадър и шезлонг били в стари договори и те не се контролират"}
{"url": "https://www.dnevnik.bg/evropa/2019/07/03/3933170_ispanskiiat_premier_socialist_shte_vzeme_resora_po/", "text": "Испанският и.д. премиер Педро Санчес каза, че е успял да получи ангажимент от своите колеги евролидери социалист да оглави ресора по икономика и финанси в Европейската комисия, предаде \"Ройтерс\". Той посочи, че се е борил много упорито социалист да бъде номиниран за шеф на комисията, но добави, че е доволен от окончателно съгласувания пакет от лидерски постове, като го нарече \"много балансирано споразумение\". Вчера  след сложни преговори, отнели три дена , лидерите на ЕС одобриха пакет от предложения за висшите постове в блока. Те предложиха за нов председател на Европейската комисия германския министър на отбраната Урсула фон дер Лайен, белгийския премиер в оставка Шарл Мишел за поста на Доналд Туск като председател на Европейския съвет, испанеца Жозеп Борел да поеме външната политика на съюза и управляващия директор на МВФ Кристин Лагард за бъдещ управител на Европейската централна банка, макар че французойката никога не е била банкер. За председател на Европейския парламент предложението бе Сергей Станишев (лидер на Партията на европейските социалисти) и Манфред Вебер (първоначалният кандидат на Европейската народна партия за лидер на Еврокомисията) да заемат поста за по две и половина години всеки. Станишев обаче  не бе подкрепен  като кандидат от евродепутатите от собствената си група \"Социалисти и демократи\". Вместо него повечето от тях издигнаха за днешния вот в пленарната зала италианския си колега Давид Сасоли. Гласуването за председател на Европарламента е по-късно днес. Предложената за ръководител на Европейската комисия трябва да бъде одобрена от евродепутатите.", "date": "2019.07.03", "title": "Испанският премиер: Социалист ще вземе ресора по икономика и финанси в Еврокомисията"}
{"url": "https://www.dnevnik.bg/evropa/2019/07/03/3933173_italiia_ochakva_da_poluchi_resora_po_konkurenciiata_v/", "text": "Италианският премиер Джузепе Конте заяви, че страната му ще получи влиятелния ресор по конкуренцията в слдващата Европейска комисия, предаде \"Ройтерс\". Той изрази увереност, че Италия освен това ще получи пост в следващото ръководство на Европейската централна банка. В изявление след срещата на лидерите на ЕС, на която след маратон от тридневни преговори бяха договорени предложенията за висши ръководители на блока, Конте каза, че очаква крайнодясната \"Лига\", коалиционен партньор в правителството, да избере италианския еврокоисар, предвид че тя получи най-много гласове на изборите за Европарламент в страната. \"Ние ще имаме най-стратегически важния за интересите на италианците ресор - по конкуренцията\", допълни той, цитиран от БТА. Снощи испанският и.д. премиер  Педро Санчес каза , че е успял да получи ангажимент от своите колеги евролидери социалист да оглави ресора по икономика и финанси в Европейската комисия.", "date": "2019.07.03", "title": "Италия очаква да получи ресора по конкуренцията в следващата Еврокомисия"}
{"url": "https://www.dnevnik.bg/na_put/2019/07/03/3932969_turisticheskite_avtobusi_veche_ne_sa_dobre_doshli_v/", "text": "Париж смята да забрани достъпа на туристически автобуси до центъра на града и с това да принуди посетителите на френската столица да вървят пеша, да карат колело или да използват обществения транспорт. Тази стъпка е вследствие на множеството оплаквания на местните от масовия туризъм, заяви заместник-кметът на Париж. Еманюел Грегоар коментира пред в. \"Ле Паризиен\", че ситуацията в града не е толкова тежка, колкото е в залетите с туристи Венеция или Барселона, но парижани са загрижени заради притока на туристически автобуси. Грегоар допълва, че жителите на столицата не могат повече да понасят \"тоталната анархия\" на туристическите автобуси, заради което те вече няма да са добре дошли в центъра на града. Париж е залят от десетки двуетажни автобуси, които развеждат туристите между основните забележителности, както и международни туристически автобуси, които водят бюджетни пътници от цяла Европа. По думите на Грегоар в Париж предстои да бъде приет нов правилник, с който трафикът на автобусите да бъде намален, а паркингите за тях да бъдат изместени извън града, за да не се налага големите превозни средства да карат до централните части. Новият закон за движението във Франция ще даде на местната управа повече власт да регулират локалния трафик, както и въвеждането на нови опции за транспорт като велосипеди под наем и електрически скутери. \"Туристите могат да правят като всички останали и да преминат към природосъобразни възможности за придвижване или да използват градския транспорт. Нуждаем се от промяна\", казва още Грегоар. Той допълва, че туристически гидове трябва да се адаптират, като разработят вело- или пешеходни турове със слушалки. Миналата година посещаемостта в Париж и региона достигна рекордните 50 млн. души за годината, което задминава отчетените през 2017 г. 48 млн. посетители на града и показва, че често агресивните протести на т.нар. \"жълти жилетки\" срещу правителството в Париж не са проблем за туристите, отбелязва \"Ройтерс\". Франция е най-посещаваната страна в света. Миналата година нейни гости са били общо 89,4 млн. души. През 2017 г. техният брой е бил 86.9 млн.", "date": "2019.07.03", "title": "Туристическите автобуси вече не са добре дошли в Париж"}
{"url": "https://www.dnevnik.bg/sport/2019/07/03/3933176_efektivna_braziliia_ukroti_arjentina_i_stigna_finala/", "text": "Бразилия е първият финалист в Копа Америка. Домакинът на турнира се класира за мача за титлата, след като надви с 2:0 Аржентина в голямото дерби на Южна Америка. Мечтаният сблъсък предложи заряд и чести единоборства. Головете за успеха на бразилците отбелязаха Габриел Жезуш и Роберто Фирмино съответно в 19 и 71-ата минута. Бразилия ще спори за титлата в Копа Америка за пръв път от 2007 г. Тимът е без допуснат гол в петте си мача в турнира досега. Отборът е в най-дългата си серия по този показател на Копа Америка от периода 1989-1991, когато записва осем сухи мрежи. От своя страна, Аржентина продължи сушата си срещу Бразилия и вече 14 години няма победа срещу съперника в официален мач. Този път Лионел Меси и съотборниците му бяха спрени от ефективната игра на бразилците, които отправиха едва четири удара в мача. Аржентина застраши вратата на Алисон 14 пъти, но само два бяха в целта. В течение на мача аржентинците уцелиха два пъти гредите след удари на Серхио Агуеро и Меси. Чили и Перу ще определят другия финалист, като двубоят е в четвъртък в 03.30 ч. българско време.", "date": "2019.07.03", "title": "С ефективност Бразилия укроти Аржентина и стигна финала без допуснат гол (видео)"}
{"url": "https://www.dnevnik.bg/v_pamet/2019/07/03/3933181_pochina_lii_iakoka_-_legendata_na_amerikanskoto/", "text": "Лий Якока, легенда в американското автомобилостроене, чието име се свързва с еблематичния Форд Мустанг (Ford Mustang) и който спаси Крайслер (Chrysler) от фалит, почина вчера на 94 години, съобщиха американски медии, цитирани от световните агенции. Якока започва дългата си кариера в автомобилната промишленост през 1946 година във Форд (Ford) първо като инженер, а след това работи в екипите по продажба и маркетинг. Именно там разгръща талантата си и още през 1956 година предлага схемата за продажба на автомобили на лизинг.  През 1992 година дава интервю и на въпрос, свързан с репутацията му на истински Макиавели, той отговаря в тепичния за него грубоват тон: \"Макиавели, дрън дрън\". Спасява Крайслер, след като извива ръцете на Конгреса на САЩ, за да отпусне заем за компанията и това го издига на пиедестала в света на автомобилната промишленост. Под неговото ръководство Крайслер създава минимава, а по-късно и СУВ-а. Якока напуска компанията в началото на 90-те години и се опитва да я купи заедно с милиардера Кърк Керкориян, но не успява. \"Депресията ме направи материалист. Преследвах парите\", заявява Лий, който приема да получава заплата от 1 долар, когато тече спасителната акция на Крайслер, но след това е руган за огромната му заплата за онова време, припомня АФП. /БТА", "date": "2019.07.03", "title": "Почина Лий Якока - легендата на американското автомобилостроене"}
{"url": "https://www.dnevnik.bg/evropa/2019/07/03/3933188_iznenada_i_neiasnota_es_moje_da_plati_visoka_cena_za/", "text": "След продължили три дена разговори Европейският съвет  успя да се обедини  около номинацията на германския министър на отбраната Урсула фон дер Лайен за председател на Европейската комисия. Сделката обаче може да доведе до сблъсък с Европейския парламент, който е възможно да не я одобри, пише EurActiv. Фон дер Лайен бе неочакваният победител в надпреварата за висшите постове, след като маратон от разговори в Европейския съвет потопи предложение за сделка с напълно различни имена. Освен Фон дер Лайен лидерите предложиха белгийския премиер в оставка Шарл Мишел за поста на Доналд Туск като председател на Европейския съвет, управляващия директор на МВФ Кристин Лагард за бъдещ управител на Европейската централна банка, а испанецът Жозеп Борел да поеме външната политика на съюза. Германия се въздържа от крайното гласуване, което можеше да предизвика бунт в управляващата коалиция. Партньорите социалисти на канцлера Ангела Меркел отказаха да подкрепят кандидатурата на Фон дер Лайен. Тя може да срещне трудности и в събирането на необходимото мнозинство от поне 376 гласа от Европейския парламент. Зелените вече отхвърлиха сделката на държавите членки, а примера им могат да последват социалистите, които я определиха като \"неприемлива\", както и левицата. Фон дер Лайен е министър на отбраната на Германия от 2013 г. и е ръководител с противоречива репутация сред германците. През декември опозиционни депутати от Бундестага решиха срещу нея да започне парламентарно разследване за начина, по който министерството е раздавало апетитни поръчки. Евродепутатите освен това са гневни, че държавните и правителствени ръководители избраха кандидат, който изобщо не е участвал в европейските предизборни кампании. Туск все пак изрази задоволство от предложенията и подчерта, че лидерите са взели решението си навреме, преди парламентът да избере новия си председател, което ще се случи по-късно днес. По думите на Маркел всичките четири имена са били подкрепени единодушно независимо от нейното решение да се въздържи за сънародничата си. Изборът на Мишел е окончателен, докато този на Лагард и Борел също трябва да бъде одобрен. Според Туск белгийският премиер, който има опит в ръководенето на тромави коалиции в страната си, \"ще бъде идеален за изграждането на консенсус сред държавите членки\", и че испанският външен министър Борел \"ще бъде силен представител\". Фон дер Лайен успя да изпревари други кандидати като социалиста Франс Тимерманс и Маргрете Вестагер от либералите, които бяха номинрани от политическите си семейства в Европарламента за председателския пост в комисията. Снощи и на двамата бяха обещани зам.-председателски позиции в следващата ЕК. Победители и губещи Европейската народна партия спечели доста, защото получи ръководството на Еврокомсията, въпреки че изгуби подкрепа на изборите през май и ще трябва да се стреми към прогресивна коалиция със социалисти, либерали и Зелени. ЕНП освен това успя засега да настани човек от своите редици на висшия пост в ЕЦБ, макар фактът, че Лагард не е централен банкер вече, да повдигна въпроси за това дали е подходяща. Тя ще трябва да се яви на вътрешно изслушване. Европейските социалисти определиха списъка с имена като \"дълбоко разочароващ\", а лидерът на групата Ираче Гарсия каза, че е \"неприемливо\", че Тимерманс и системата с водещия кандидат са били изоставени. Според Зелените съветът не е уважил процеса с водещия кандидат и резултатите от европейските избори. Групата призова за \"политическа промяна в Европа\". Въпреки слуховете, че Ангела Меркел губи политическо влияние, Германия също е облагодетелствана от сегашното предложение. Канцлерът настоя, че съветът е \"взел много значимо решение\" чрез \"силна проява на единство\". Френският президент Еманюел Макрон също напусна Брюксел доволен, че страната е получила поста в ЕЦБ, както и от \"убийството\" на системата с водещия кандидат, на която той бе може би най-откритият критик. Според него тя трябва да е обвързана с въвеждането на транснационални европейски листи. Оформя се обаче институционален разрив между съвета и парламента, след като държавите членки така брутално отхвърлиха системата с водещия кандидат, за която ЕП силно настояваше. Не е спазено освен това политическото разпределение, предвид броя постове за ЕНП и липсата на кандидат от Зелените. Разрив Коалиционната политика изисква време и търпение, но в избора на Фон дер Лайен лидерите избраха бързо решение и блокът може сега да трябва да си плати скъпо, коментира \"Политико\". Изданието припомня, че решението снощи дойде 48 часа след  първоначалния компромисен пакет , предложен от Туск от името на лидерите на Германия, Франция, Холандия и Испания. Този  провален пакет  бе най-малкото съсредоточен около водещия кандидат и основан на имената, които се обсъждаха в Брюксел и в цяла Европа от месеци с техните плюсове и минуси. Негативните реакции вчера не закъсняха. \"Политико\" отбелязва, че при обявяването на решението Туск е изтъкнал най-напред колко бързо е било взето то. \"Преди пет години ни трябваха три месеца, за да решим, и все още някои лидери бяха против. Тази година бяха три дни и никой не беше против, въпреки че Германия се въздържа при гласуването за председател на Комисията\". Той опита да се фокусира и върху избора на две жени и двама мъже. \"Перфектен баланс на половете Все пак Европа е жена.\" Туск обаче веднага бе конфронтиран заради факта, че топ позициите отиват за западноевропейци. Той бе принуден да признае, че сделката на съвета разчита на избора на източноевропеец социалдемократ за председател на Европарламента. Засега това не изглежда възможно да се случи. За отхвърлената кандидатура на Сергей Станишев четете  тук . Още днес в парламента пакетът може да се окаже в сериозна опасност, предупредиха някои евродепутати. \"Големият риск е половината социалисти да гласуват против и да потопят цялата сделка\", коментира дипломат от ЕС, изтъквайки разочарованието на социалистите, че макар да бяха втори на изборите през май, не получиха ръководството на съвета, смятан за втората по важност евроинституция след ЕК.", "date": "2019.07.03", "title": "Изненада и неяснота: ЕС може да плати висока цена за сделката за висшите постове"}
{"url": "https://www.dnevnik.bg/citat_na_deniia/2019/07/03/3933199_citat_na_denia_v_kraia_na_kraishtata_evropa_e_jena/", "text": "Това каза досегашният председател на Европейския съвет  Доналд Туск , след като лидерите на ЕС постигнаха споразумение два от висшите постове в съюза да отидат при жени. Номинациите са на германката  Урсула фон дер Лайен  за председател на Еврокомисията и на  Кристин Лагард  за управител на Европейската централна банка.", "date": "2019.07.03", "title": "Цитат на деня: В края на краищата Европа е жена"}
{"url": "https://www.dnevnik.bg/sport/2019/07/03/3933027_kogato_gospojica_otpadna_ot_rechnika_idva_kraiat_na/", "text": "Бели екипи, тревни кортове, официален протокол, традиции - \"Уимбълдън\" е известен с всичко това. Третият турнир от Големия шлем и единствен на трева е най-популярният сред почитателите на спорта и този, който привлича най-голям интерес. В надпреварата в Лондон, както по принцип във всичко друго британско, традициите се спазват стриктно. Но през 2019 г. те вече не са това, което бяха. От тази година съдиите вече не се обръщат към състезателките с \"Госпожа\" и \"Госпожица\" в края на мачовете. Привържениците го забелязаха още в началото на турнира. В понеделник британката Хедър Уотсън победи Кейти Макнали от САЩ със 7:6 (3), 6:2, а в края на двубоя реферът на стола обяви \"Победа - Уотсън\", вместо досегашното \"Победа - мис Уотсън\". Отпадането на обръщението е с цел да се получи приравняване с мъжете, където не се използва \"Господин\". \"Равенството винаги е хубаво нещо, така че не виждам проблем. Щом не се обръщат към мъжете с мистър, значи няма нужда да го правят и към нас\", коментира Уотсън. Причината на кортовете в Лондон да се въведат обръщенията \"Госпожица\" (Miss) или \"Госпожа\" (Mrs.) се свързват с британския етикет, който задължително изисква обръщенията към дамите да адресират дали една жена е омъжена или не. В английския език и фигурира и трето обръщение (Ms.), което се използва, когато не е ясно семейното положение на една дама. Все пак обръщенията остават в специфични случаи – медицински таймаут, оспорвания от играчите или предупреждения. \"Всичко това се предприема предвид времената, в които живеем. След като обръщенията към мъжете са само с тяхната фамилия, така трябва да бъде и при дамите. Разбира се, традициите са важни за \"Уимбълдън\" - тревата и белите дрехи, те ще останат винаги\", каза Александра Уилис, директор по комуникациите на турнира. Шампионът при мъжете Новак Джокович също говори по темата след победата си срещу Филип Колшрайбер. \"Не знам как да отговоря, наистина. Мисля, че тази традиция тук е уникална, според мен беше нещо много хубаво, но явно е променено с идея. Нямам нищо против всъщност\", каза сърбинът. По-рано през годината и \"Ролан Гарос\" премахна обръщенията към дамите \"мадам\" и \"мадмоазел\". Останалите два турнира от Шлема Australian Open и US Open никога не са имали подобни традиции.", "date": "2019.07.03", "title": "Защо \"госпожа\" и \"госпожица\" станаха непотребни думи на \"Уимбълдън\""}
{"url": "https://www.dnevnik.bg/photos/2019/07/03/3933216_snimka_na_denia_slunchevo_zatumnenie_v_chili_i/", "text": "Пълно слънчево затъмнение, продължило 2.36 минути, беше наблюдавано вчера в северната част на Чили, в Тихоокеанския регион и Аржентина, съобщиха световните агенции. Затъмнението започна в 13.01 часа местно време /17.01 по Гринуич/ в Тихия океан. Ивицата на пълната тъмнина, широка над 150 км, достигна северните брегове на Чили в 16.38 часа /20.38 по Гринуич/, преди да прекоси централните части на Аржентина и да се изгуби в Атлантическия океан, предаде Франс прес.", "date": "2019.07.03", "title": "Снимка на деня: Слънчево затъмнение в Чили и Аржентина"}
{"url": "https://www.dnevnik.bg/biznes/2019/07/03/3933210_poslednite_promeni_za_kasovite_aparati_sa_obnarodvani/", "text": "Отпада задължението за търговците да правят дневен хартиен отчет на касовия апарат и да го съхраняват в книга. Това се вижда от публикуваната в Държавен вестник Наредба 18 за касовите апарати, след като бе редактирана за пореден път, съобщава  \"Капитал\" . Промяната е логична, тъй като вече фирмите са задължени да подават към приходната администрация информация на всеки пет минути за направените продажби. Основната причина за сегашните промени в наредбата са бензиностанциите, чиито краен срок да променят софтуера си изтича в края на юли. До края на септември е за тези, които имат сключен договор и одобрен график за промяна на фискалните устройства според новите изисквания. В наредбата е предвидена работа в авариен режим за бензиностанциите в случаите, когато е нарушена дистанционната връзка с агенцията за приходите. когато това е за над 24 ч. обектите могат да издават бележки от кочан. Изданието посочва, че в момента в Министерството на финансите се обсъжда промяна в Закона за ДДС, с която да се разшири обхватът на продажби и услуги, които да използват фискални устройства, вградени в автомати на самообслужване. Целта е да бъдат обхванати и обекти като автомивките на самообслужване.  Междувременно работните срещи между бизнес и приходната агенция продължават за обсъждане на изискванията към софтуера за управление на продажби и към електронните магазини. Според участвали в тях изискването за издаване на касова бележка за картови разплащания е на път да отпадне.", "date": "2019.07.03", "title": "Последните промени за касовите апарати са обнародвани"}
{"url": "https://www.dnevnik.bg/politika/2019/07/03/3933248_valeri_simeonov_poiska_vsichki_kucheta_da_se_razhojdat/", "text": "От момента, в който кучето излезе от дома, трябва да е с намордник, заяви лидерът на НФСБ Валери Симеонов от парламентарната трибуна при обсъждане на промени в Закона за ветеринарномединската дейност, които бяха приети на първо четене. Те предвиждат забрана за свободното разхождане на кучета над 5 кг без повод и намордник, което ще се наказва с глоба от 300 лв. За извеждането на агресивни кучета без повод и намордник глобата за нарушителите ще бъде в размер на 1000 лв. 500 лв. ще е глобата за разхождане на кучета на детски площадки и на забранени места. Вносител на промените е Десислава Атанасова от ГЕРБ. Според Симеонов извеждането с намордник е трябва да е задължително условие, \"защото всяко куче може да хапе\", не само големите. \"Малки деца стават свидетели на сбиване на малки кучета, тече кръв, откъснати уши.. това също нанася поражения\", каза Симеонов. Според него санкционирането на стопаните на животни нарушаващи и сега действащите забрани, трябва да е възложено на полицията, а не на общинските власти, които очевидно не се справят. \"Класика в жанра е мутра, боса по шорти, около него се мотае едно агресивно куче. Как ще се наложи санкция от общински служител? Той в шортите не носи лична карта, изсмива им се и продължава\", даде пример Симеонов от Бургас. \"Всяко куче без намордник, да бъде прибирано, без мерене на кантари и доказателства, че е агресивно или нещо подобно\", каза още Симеонов. Десислава Атанасова поиска максималният срок за подаване на предложения преди второ четене от 3 седмици и депутатите се съгласиха. Измененията в Закона за ветеринарномедицинската дейност се налагат във връзка със зачестилите инциденти с домашни кучета обясни в пленарна зала Атанасова. При последния такъв случай  п ет домашни кучета от породата кане корсо убиха 39-годишен мъж до село Владо Тричков. \"Осъзнаваме, че общественият интерес през последните десет години бе насочен основно към проблема с безстопанствената и бездомни кучета и овладяване на популацията. Така на заден план останаха обществените отношения, свързани с отглеждането, безконтролното пускане и разхождане на кучета\", каза още Атанасова. Според нея изменението цели подобряване на контрола и повишаване безопасността за населението. В нейния проект са регламентирани изключенията от забраната за свободно пускане на извеждането на кучета без повод. Забраната няма да се отнася за кучета, които се пускат свободно в обособените и обозначени за това места в урбанизираните територии, по време на лов, подложени на обучение при условията и по реда на наредбите и участващите в състезания.", "date": "2019.07.03", "title": "Валери Симеонов поиска всички кучета да се разхождат с намордник"}
{"url": "https://www.dnevnik.bg/sport/2019/07/03/3933127_da_iadosash_anglichanite_s_chasha_chai_-_genialno/", "text": "Когато си на полуфинал на световно първенство по футбол, вълнението вероятно е неописуемо. А какво остава, ако вкараш победен гол... Това направи една от звездите на женския отбор на САЩ - Алекс Морган. Навръх рождения си ден тя се разписа за  победата с 2:1 срещу Англия, с която американките стигнаха третия си пореден финал . В радостта си след гола Морган изигра как \"отпива\" чаша чай, като дори улови и детайлите с вдигане на малкия пръст. Запалянковците разчетоха това действие като закачка с англичаните.  Още по време на двубоя необичайното празнуване предизвика вълна от реакции в социалните мрежи. Почитателите на отбора на САЩ масово изразяваха задоволство, като определиха начина за изразяване на радостта на Морган за гениален. Американският политик Хилари Клинтън написа: \"Поздравления за отбора на САЩ, че заслужи този чай\". Радостта беше отразена и в официалния профил на отбора на САЩ в \"Туитър\". Английският телевизионен водещ Пиърс Морган обаче разчете това като \"обявяване на война\". Мнозина споменаха в коментарите си и т.нар. Бостънско чаено парти, препращайки към историческото събитие от 1773 г., когато в знак на протест е унищожен голям товар с пресован британски чай. Това не е първият случай на това световно първенство, в който радостта на американките дава повод за коментари. Шампионките  бяха критикувани, че са прекалили при гръмката си победа с 13:0 срещу Тайланд .", "date": "2019.07.03", "title": "Да ядосаш англичаните с \"чаша чай\" - гениално празнуване или безвкусица"}
{"url": "https://www.dnevnik.bg/evropa/2019/07/03/3933245_nepriiatnata_istina_tihiiat_vuzhod_na_ursula_fon_der/", "text": "Германският министър на отбраната Урсула фон дер Лайен, която  бе предложена  от лидерите на ЕС за председател на Европейската комисия, е тих тактик, слабо познат извън страната си. Кариерата й в Германия обаче бе белязана от чести скандали, пише EurActiv. Някога един от най-популярните политици в страната, тя изпадна от топ 10 миналата година. След като държавните и правителствени ръководители не успяха да се договорят за няколко други компромисни сделки,  изненадващо се обединиха  около 60-годишната майка на седем деца. Ако бъде одобрена от Европейския парламент, тя ще бъде първата жена начело на еврокомисията. Поддръжник е на силните евроатлантически отношения и е признавала необходимостта от по-големи разходи за отбрана в Германия. На международната сцена защитава дипломацията и многостранния подход. Подобно на неочакваната й номинация снощи, назначаването на Фон дер Лайен за министър на отбраната през 2013 г. след месеци на коалиционни разговори между християндемократите и социалдемократите също бе изненада. Родена е в Брюксел през 1958 г., където баща й Ернст Албрехт ръководи офиса на един от двамата германски членове на новосъздадената Европейска комисия. Албрехт е премиер на провинция Долна Саксония от 1976 г. до 1990 г. Фон дер Лайен учи в Лондонското висше училище по икономика от 1977 г. до 1980 г., но под псевдонима Роуз Ладсън, защото се притеснява, че може да бъде обект на атаки като дъщеря на влиятелен политик. После се захваща с медицина и завършва Хановерския медицински университет, отбелязва \"Ройтерс\". Влиза в политиката на 42 години след кариера в медицината като гинеколог. Дългогодишен съюзник на канцлера Ангела Меркел, тя е член на консервативния Християндемократически съюз от 1990 г. След известно време като министър по семейните въпроси от 2005 г. критици очакваха тя да последва предшественичките си на поста и да потъне в забрава. През първите си 100 дни на тази позиция тя успя да влезе в новините с призиви за безплатни дневни грижи за децата и средства за родителите, които си остават у дома. Влезе в спор с финансовия министър за начините за финансиране на предложените мерки. Обвинения в плагиатство на докторската й дисертация не доведоха до нищо – Хановерският университет през 2016 г. реши да не й отнема степента въпреки \"явни дефекти\" в работата й. За красноречивата и изглеждаща добре по телевизията Фон дер Лайен, която владее английски и френски език, този пост се оказа трамплин за кариерата й, започнала от местни правителствени позиции в района на Хановер, преминала през ръководство на министерството на труда и стигнала до едно от най-важните министерства в Германия. Критикувана, че й липсва тежест, тя стана първата жена министър на отбраната в страната. През първите й 100 дни на поста трябваше да се справи с наследени проблеми от предшествениците й като липсата на персонал и недостатъците в процесите на планиране в министерството. Междувременно бе смятана за евентуален наследник на Меркел, но й липсваше реална сила и влияние в ХДС, за да събере подкрепа. Дните й като министър на отбраната бяха белязани от вътрешни скандали и неуспехи в планирането, включително повредени самолети и неизползваеми подводници. По време на мандата й списъкът с недостатъците в оборудването на германските въоръжени сили набъбна. Последваха серия от инциденти и афера, включваща външни министерски съветници. В момента Фон дер Лайен е разследвана от парламента за начина, по който министерството е раздавало апетитни поръчки. Наскоро ключови свидетели, изглежда, потвърдиха подозренията за системна корупция в министерството. Освен всичко това миналия месец по време на военно обучение в Североизточна Германия два бойни самолета \"Юрофайтър\" се сблъскаха, при което един пилот загина. Фон дер Лайен бе остро критикувана, че е игнорирала крайнодесните тенденции в германската армия. Макар да има доказателства за крайнодесни идеологии в армията от години, според критици тя е направила твърде малко за решаване на проблема, а действията й са били недостатъчни. \"Убеден европеец\" и твърд поддръжник на интеграцията, Фон дер Лайен е сред най-видните привърженици на по-настъпателната роля за германската външна политика и политиката за сигурност в рамките на ЕС. Изказвала се е в полза на по-тясното военно сътрудничество в блока. Според френски правителствени източници Макрон я е предложил за висшия европейски пост по време на разговорите с лидерите въпреки различията между Париж и Берлин по въпроси за общата европейска армия и политиката за износ на оръжия на ЕС. \"Най-слабият\" министър \"Фон дер Лайен е нашият най-слаб министър. Това явно е достатъчно, за да стане председател на комисията\", написа бившият ръководител на европарламента, социалдемократът Мартин Шулц, в \"Туитър\". \"Състоянието на Будесвера е катастрофално\", коментира миналата седмица Руперт Шолц, който бе министър на отбраната при Хелмут Кол. Той е цитиран от \"Политико\" в статия, озаглавена \"Неприятната истина за Урсула фон дер Лайен\". Според него \"цялата отбранителна способност на федералната република страда, което е напълно безотговорно\". \"Няма нито достатъчно персонал, нито материал, и често човек се сблъсква с недостиг след недостиг\", каза Ханс-Петер Бартелс, евродепутат социалдемократ, натоварен с мониторинга на Бундесвера за парламента, в доклад, публикуван в края на януари. Макар тя да няма много приятели в Берлин, тези, които има, са от значение. Министърът е близка с Волфганг Шойбле, влиятелния председател на долната камара на германския парламент. Но най-важният й съюзник е Ангела Меркел, която я остави на досегашния й пост въпреки трупащите се проблеми в министерството на отбраната. Сега предстои да се види дали Европейският парламент ще одобри номинацията й. Евродепутатите са гневни, че държавните и правителствени ръководители избраха кандидат, който изобщо не е участвал в европейските предизборни кампании.", "date": "2019.07.03", "title": "\"Неприятната истина\": Тихият възход на Урсула фон дер Лайен"}
{"url": "https://www.dnevnik.bg/politika/2019/07/03/3933250_demokratichna_bulgariia_iska_koshlukov_da_bude/", "text": "Да бъде дисквалифициран временно изпълняващият длъжността директор на БНТ Емил Кошлуков от конкурса за нов генерален директор на БНТ - това иска \"Демократична България\" в разпространена до медиите позиция. \"Правилата, или направо липсата на правила, видимо обслужват един от кандидатите и настоящ временно изпълняващ длъжността – Емил Кошлуков\", се казва в позицията. Изслушванията за генерален директор на Българската национална телевизия  ще състоят днес и утре. Те ще бъдат предавани пряко по БНТ2. В началото на миналия месец документи по конкурса за генерален директор на БНТ предадоха 8 кандидати. Двама от тях отпаднаха.  Кошлуков беше кандидат и на предходния конкурс, където позицията спечели Константин Каменаров, напуснал поста, след като получи присъда. Тогава Кошлуков не беше назначен поради липса на достатъчно професионален опит. \"Но когато е необходимо да бъде назначен поредният слуга на Пеевски, който освен това е негов дългогодишен авер, този критерий е лесно преодолим. Бързо се появи подходящ стаж, като програмен директор на ТВ \"Алфа\", пише \"Демократична България\". \"Когато на Пеевски му трябва слуга в БНТ, първият когото се сеща да помоли за малко липсващ стаж, се оказва не случайно Сидеров, в продължение на практиката \"Атака\" да осигурява постове под аренда за Пеевски (справка – Емил Караниколов, Нено Димов, Петър Николов)\", се казва в позицията. \"Демократична България\" припомня фалита на ТВ7, която се управляваше в съсобственост от Пеевски и Цветан Василев. \"Кошлуков е доказан кадър в това да бъдат \"усвоени\" бюджети. Неговата компания \"Ноу Фрейм\" преточи милиони преди да фалира\", пише в позицията. В текста се посочва, че Кошлуков, като програмен директор на Канал 1 е солидарно отговорен с Каменаров за натрупания по време на този екип дълг от близо 50 милиона лева. Миналия месец  Кошлуков обяви , че БНТ е в практически фалит, и се дистанцира от предишното ръководство.", "date": "2019.07.03", "title": "\"Демократична България\" иска Кошлуков да бъде дисквалифициран от конкурса за шеф на БНТ"}
{"url": "https://www.dnevnik.bg/sviat/2019/07/03/3933268_opitna_pregovariashta_no_ne_e_ikonomist/", "text": "Опитна преговаряща, управлявала Международния валутен фонд, но с малко опит в паричните политики – Кристин Лагард ще се изправи пред предизвикателства, ако бъде одобрена да оглави Европейската централна банка. Лагард бе първата жена, станала финансов министър на Франция, и е начело на МВФ от 2011 г. Тя отдавна твърди, че наличието на повече жени в банковия и регулационния сектор ще подобри финансовата стабилност. Тя назначи за пръв път жена за главен икономист на МВФ – Гита Гопинат. 63-годишната Лагард хвърли вината за глобалната финансова криза отпреди десетилетие върху тестостеронната алчност. \"Ако бяха \"Сестрите Леман\", вместо  \"Братята Леман\" , светът може би щеше да изглежда много по-различно\", казва тя. Лагард възстанови авторитета на МВФ след  спасителния пакет за Гърция през 2010 г. , който не само изкриви правилата на фонда, но и се наложи да бъде допълван с още помощи. Под нейно ръководство миналата година МВФ създаде най-големия си спасителен пакет – сделка на стойност 57 млрд.  долара за Аржентина . Той се прие като спасение на пазара на страната от турбуленция, която рискуваше да спре глобалния растеж. Необичайно е начело на централна банка да стои човек, който не е икономист (Лагард е завършила право), макар че същото е положението с председателя на американския Федерален резерв Джей Пауъл. \"Първите критики са ясни: тя няма опит в централните банки, нито сериозно икономическо образование, а е просто поредният бивш политик начело на ЕЦБ\", коментира за \"Ройтерс\" икономистът от ING Карстен Бржески. Друг проблем пред кандидатурата на Лагард ще бъде присъдата ѝ от 2016 г. за престъпна небрежност. Става въпрос за плащания, направени от държавата през 2008 г., когато тя бе финансов министър. Съдът определи за злоупотреба с обществени средства това, че тя не е оспорила държавно споразумение на стойност 400 млн. евро. Но Лагард не бе наказана и бордът на МВФ я задържа на поста.", "date": "2019.07.03", "title": "Опитна преговаряща, но не е икономист: предизвикателствата пред Кристин Лагард"}
{"url": "https://www.dnevnik.bg/politika/2019/07/03/3933271_stanishev_se_otkaza_formalno_ot_nominaciiata_zaradi/", "text": "Сергей Станишев се е отказал официално от номинацията за председател на Европейския парламент (ЕП). Това стана след като първоначално  беше номиниран за съпредседател  от 28-те лидери на ЕС, но впоследствие евродепутатите от собствената му група \"Социалисти и демократи\"  предпочетоха италианския си колега Давид Сасоли.  \"За мен е голяма чест, че Европейският съвет е разглеждал (и постигнал широко съгласие за) моята кандидатура за председател на Европейския парламент. Това е признание за моите политически позиции и поведение през годините и оценка на моята категорична европейска ангажираност. Благодаря на премиерите и на европейските лидери за инициативата и номинацията\", отбелязва в изявление Станишев. Той посочва, че за него водещият политически ангажимент е бил и остава този към политическото семейство на социалистите като президент на ПЕС. \"Не мога да не скрия моето разочарование, че голямата промяна в Европа, която можеше да се постигне с Франс Тимерманс начело на Европейската комисия, се отлага. Това породи недоволство и в Групата на социалистите и демократите в Европейския по отношение на постигнатия в Брюксел пакет, както и сред повечето евродепутати. Отстъплението от принципа за Общия кандидат, отстояван вече в два избора, ще разочарова и отдалечи европейските граждани. Логичен е въпросът защо издигаме кандидати и участваме в кампании, щом накрая някой друг взема решенията\", пише Станишев. \"Позицията председател на ЕП е една от 5-те ключови за ЕС. Тя би била чест за мен и висок престиж за страната ми. Но кандидатурата ми като президент на ПЕС е обвързваща за политическото семейство и парламентарната група по отношение на постигнатия пакет. Моето участие в състезанието щеше да послужи като печат на взетите решения. Ето защо вчера се обърнах към председателя на групата на социалистите Ираче Гарсия, да не разглеждат моята номинация за президент на Европейския парламент\", заявява Станишев. Той посочва, че за него на първо място винаги са били и остават интересите и единството на Социалистическото семейство и Голямата промяна в ЕС. \"Отстояването на Социална и справедлива Европа изисква друга моя роля - тази на лидер на европейската левица, която да превърне нашата битка в реални политики - вече имаме повече премиери в Съвета, втори сме в ЕП, а лявата вълна на Стария континент ще укрепи и позициите на партиите ни в отделните държави-членки. А тази битка далеч не е приключила. Бих казал, че тя сега започва\", пише той.", "date": "2019.07.03", "title": "Станишев се отказа формално от номинацията \"заради единството в ПЕС\""}
{"url": "https://www.dnevnik.bg/bulgaria/2019/07/03/3933280_cacarov_vurna_na_helzinkskiia_komitet_godishniia_im/", "text": "За втора поредна година главният прокурор Сотир Цацаров отказа да приеме и да се запознае с  годишния доклад на Българския хелзинкски комитет (БХК)  за състоянието на правата на човека в България, който организацията публикува и предоставя на българските институции от 1992 г. насам. Главният прокурор е получил изпратения от БХК доклад, както и две други публикации — нови издания на комитета за практиката по антидискриминационни дела и наръчник по антидискриминационно право. Цацаров обаче ги върнал, извадени и поставени в пощенски плик на главния прокурор, посочват в съобщение до медиите от правозащитната организация. От БХК определят като озадачаваща реакцията на зам. главния прокурор Иван Гешев, който не е върнал получените от него бройки, а вместо това изпратил ученически издания на книгите \"Под игото\" на Иван Вазов и сборник разкази на Йордан Йовков. В първата заместник главният прокурор е отбелязал глава двадесет и втора, \"Батареята на Зли дол\", в която борещите се за свободата българи се изправят срещу цяла могъща империя с едно-единствено черешово топче. Във втората е отбелязал разказа за циганката Божура, който започва с описание на това как майката на Божура, Калуда, се възползва от състраданието на хората към дъщеря ѝ, за да печели от търговията си. \"Ние сме силно изненадани от реакцията на главния прокурор вече втора година подред. Той, изглежда, или не желае да бъде запознат със състоянието на правата на човека в България, или не намира, че този въпрос засяга институцията на главния прокурор, и го демонстрира по този начин\", коментира председателят на БХК Красимир Кънев. \"Още по-озадачаващо е посланието на заместник главния прокурор Иван Гешев\", заяви още Кънев. \"Предполагаме, че то е свързано с етническите малцинства в България, но какво е точно — остава неясно\", допълва той. БХК ежегодно изпраща безплатни бройки от годишния си доклад за правата на човека до много институции и лица на законодателната, изпълнителната и съдебната власт, до представители на академичната общност и медии. Никоя институция досега обаче не е отказвала да приеме бройки, нито е отговаряла със символични жестове, информират от комитета. В последния си годишен доклад от БХК констатират, че състоянието на правата на човека бележи цялостно влошаване през 2018 г. Институциите нямат достатъчно капацитет за работа по подобряване състоянието на правата на човека. Целенасочено се развива националистическа и ксенофобска пропаганда, пише БХК в  годишния си доклад за миналата година .", "date": "2019.07.03", "title": "Цацаров върна на Хелзинкския комитет годишния им доклад за правата на човека"}
{"url": "https://www.dnevnik.bg/sviat/2019/07/03/3933284_vuzdushen_udar_v_migrantski_centur_v_libiia_ubi_desetki/", "text": "Най-малко 40 души бяха убити и 80 ранени при въздушен удар срещу център за задържане на мигранти в либийската столица Триполи, съобщиха агенциите \"Ройтерс\" и \"Асошиейтед прес\", като се позовават на местните власти.  Според представители на центъра ударът бил нанесен от силите на маршал  Халифа Хафтар , които от три месеца се опитват да превземат Триполи. В либийската столица е базирано международно признатото правителство на националното съгласие на премиера  Файез Сарадж.  Представителството на агенцията на ООН за  бежанците в Либия  осъди въздушното нападение срещу центъра, в който са задържани 616 мигранти и бежанци.  Най-малко 6000 мигранти от Еритрея, Етиопия, Сомалия, Судан и други африкански страни са затворени в десетки центрове за задържане в Либия, управлявани от милиции, които са обвинявани в изтезания и други нарушения на човешките права, отбелязва АП. Повечето от мигрантите са били задържани от финансираната и обучена от ЕС либийска брегова охрана при опит да прекосят Средиземно море, бягайки към Европа. ", "date": "2019.07.03", "title": "Въздушен удар в мигрантски център в Либия уби десетки"}
{"url": "https://www.dnevnik.bg/sviat/2019/07/03/3933294_franciia_razsledva_samsung_za_narusheniia_na/", "text": "\"Самсунг електроникс Франция\" (Samsung Electonics France), филиал на южнокорейския технологичен гигант, бе обвинена през април в \"недобросъвестни търговски практики\" при разследване за евентуални нарушения на човешките права в заводите на групата и по-специално в Китай. Това съобщи днес радио \"Франс ентер\", цитирано от АФП и ТАСС. Разследването на френската финансова прокуратура към Върховния съд е започнало на 17 април след жалби на две неправителствени организации, които се мотивират с несъответствие с действителността на указанията на френския сайт на компанията за задълженията да се спазват законите на страната, където работи \"Самсунг\", както и на етичните норми, социалната и прородозащитната отговорност. Според данни на \"Франс ентер\" нарушенията вероятно са били извършени през периода от 2012 до 2017 година. Тази нова жалба, последвала закриването на редица други процедури, цели да бъде заобиколен отказът на прокуратурата да продължи разследванията, като се поиска директно от съдия-следовател да се сезира по проблема. Шефът на юридическия отдел на френското подразделение на \"Самсунг\" е заявил в разговор със съдия-следователя, че компанията работи за прозрачност и съответствие на всички норми на работа на подизпълнителите й.", "date": "2019.07.03", "title": "Франция разследва \"Самсунг\" за нарушения на човешките права"}
{"url": "https://www.dnevnik.bg/razvlechenie/2019/07/03/3932824_fotogaleriia_shanel_ot_naslednichkata_na_lagerfeld/", "text": "Виржини Виар представи най-новата колекция висша мода за сезон есен-зима 2019/2020 г. сред декор, оформен като огромна библиотека.", "date": "2019.07.03", "title": "Фотогалерия: \"Шанел\" от наследничката на Лагерфелд"}
{"url": "https://www.dnevnik.bg/sviat/2019/07/03/3933296_kompaniite_rukovodeni_ot_jeni_pecheliat_poveche_pokaza/", "text": "Компаниите, в чието управление има женско присъствие, се представят по-добре, отколкото управляваните изцяло от мъже, сочи проучване сред над 1000 азиатски фирми, цитирано от агенция \"Ройтерс\". Компаниите, в които делът на жените в борда на директорите е най-малко 30 процента, са получили по-големи печалби от активите си, отколкото компаниите с изцяло мъжки директорски борд, установи изследване на Международната финансова корпорация (МФК/IFC), инвестиционното подразделение на Световната банка. Данните трябва да изпратят ясен сигнал на азиатските компании, че е икономически обосновано да има повече жени в съвета на директорите, каза Вивек Патак, който е регионален директор на МФК за Източна Азия и Тихоокеанския регион. МФК проучи над 1000 компании в Китай, Индонезия, Малайзия, Филипините, Сингапур, Тайланд и Виетнам. Въпреки известния напредък в тази област според проучването ширещите се предубеждения към жените в региона означават, че те все още се възприемат като по-неподходящи за ръководни постове. В Тайланд присъствието на жените в съвета на директорите е най-голямо - около 20 процента от директорските постове в листваните компании, след това се нареждат Индонезия и Виетнам с по около 15 процента жени в ръководството. МФК призовава компаниите да вземат повече мерки, с които да се насърчи назначаването на повече жени на високи ръководни постове. ", "date": "2019.07.03", "title": "Компаниите, ръководени от жени, печелят повече, показа проучване"}
{"url": "https://www.dnevnik.bg/politika/2019/07/03/3933310_gerb_durji_na_1_lv_partiina_subsidiia_sled_glasuvane/", "text": "Ще подкрепим промените в Закона за държавния бюджет във варианта, който беше внесен от Министерския съвет, и субсидията трябва да остане 1 лв. на глас. Това заяви председателят на групата на ГЕРБ в парламента Даниела Дариткова, след като се срещна с коалиционните си партньори от \"Обединени патриоти\". На въпрос на \"Дневник\" Дариткова уточни, че докладът за второ окончателно четене в пленарна зала ще бъде внесен и гласуван още тази седмица. Дариткова допусна, че след гласуване може да се търси нова схема за финансиране на политическите партии. \"С коалиционните партньори поехме ангажимент след това да продължим разговора за това как може да бъде ревизиран Законът за политическите партии, така че да се търсят решения, които те смятат за по-рационални по отношение на финансирането на политическите партии\", каза Дариткова. Намаляването на субсидията от 11 на 1 лв. на получен на парламентарни избори глас се прави с актуализация на държавния бюджет и би трябвало да влезе веднага в сила. \"Не трябва да правим крачка назад със субсидията от 1 лев. Да се търсят други варианти означава, че бягаме от това, което хората искат\", добави лидерът на \"Атака\" Волен Сидеров, като уточни, че не говори от името на \"Обединени патриоти\". Според Сидеров субсидията трябва да остане 1 лев, както беше гласувано в зала със 117 \"за\" (на първо четене). \"Всички от \"Обединени патриоти\" гласуваха \"за\". Няма как сега да правим крачка назад\", каза Сидеров. Валери Симеонов попита кой управлява ГЕРБ С ГЕРБ се споразумяхме Законът за бюджета за субсидиите да се гледа със Закона за политическите партии - ако някой се отмята, да си носи отговорността, коментира лидерът на НФСБ Валери Симеонов. \"Аз съм бил на политически съвет с председателя на ГЕРБ Бойко Борисов, както и с Владислав Горанов и Томислав Дончев, там други неща сме говорили. Както чухте от брифинга след политическия съвет, трябваше законопроектът за бюджета да се гледа заедно със Закона за политическите партии. Това е споразумението на политическия съвет на коалицията\", каза още Симеонов. \"Не знам кой управлява ГЕРБ всъщност и на кого да вярваме. На това, което сме се договорили на политическия съвет, или това, което се изнася от парламентарното ръководство на партията. Просто ще трябва да се уточнят, да получим един категоричен отговор на коя позиция са, защото става въпрос за две противоположни позиции, и тогава ще ви дам отговори\", каза Симеонов. Според него няма смисъл от консултации за субсидиите при една такава смяна на позицията на ГЕРБ. Според Валери Симеонов не е възможно резултатът да се обърне в пленарна зала. ВМРО: Тепърва ще има предложения Тепърва ще има предложения от политическите партии за финансирането на политическата система и да се намери оптималният вариант, каза секретарят на ВМРО Юлиан Ангелов. Според него \"второто четене на Закона за бюджета, и да идва или да не идва, не означава, че не могат да се водят разговори и да се промени Законът за политическите партии\". Той не даде конкретен отговор как ще гласуват депутатите от ВМРО. Ангелов предположи, че до края на месеца ще има конкретни предложения от различни политически партии за това по какъв начин да бъде решен проблемът с подпомагането на политическите партии. Ангелов припомни, че ВМРО, НФСБ и \"Атака\" подкрепиха предложението за намаляване на субсидията на първо четене, но заради философията на закона, че трябва да бъде намалена партийната субсидия. ВМРО обаче е против партиите да бъдат зависими от бизнеса в България или да бъдат зависими от чужди фактори извън държавата. \"Така че има хиляди варианти, по които може да се подпомагат партиите. Не е казано, че трябва да става изцяло финансово. Няма за момента точни виждания на всички политически партии по какъв начин да се случи\", допълни още Ангелов Александър Симов (БСП) каза, че никой не е канил съпартийците му на консултации и те са против 1 лв. субсидия. Все още не е ясно как ще гласуват в пленарна зала от ДПС. От движението не подкрепиха субсидия от 1 лв. на нито едно гласуване, но няколко пъти даваха различни предложения. БСП са против. Така по предварителни сметки ГЕРБ могат да разчитат на около 114 гласа \"за\" 1 лв. субсидия при необходими 121 (\"Атака\" - 7, \"Воля\" 12, ГЕРБ - 95). Преди две седмици гласуването за намаляването на субсидията беше отложено, за да се проведе  коалиционен съвет. Как се стигна дотук До радикалната промяна в системата на финансирането на партиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Оказа се, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му.", "date": "2019.07.03", "title": "ГЕРБ държи на 1 лв. партийна субсидия, след гласуване може да се търси друго решение (допълнена)"}
{"url": "https://www.dnevnik.bg/evropa/2019/07/03/3933305_predsrochnite_izbori_v_avstriia_shte_sa_na_29_septemvri/", "text": "Австрийското правителство насрочи парламентарните избори за 29 септември, предадоха \"Ройтерс\" и БТА, цитирайки говорител на временния премиер Бригите Бирлайн. Това е първата дата, на която можеше да бъдат насрочени изборите, след като миналия месец парламентът прие закон за приключване на настоящия законодателен период. До предсрочни избори в Австрия се стигна, след като парламентът гласува вот на недоверие на кабинета на канцлера Себастиан Курц заради правителствената криза, избухнала на фона на оставката на вицеканцлера Хайнц-Кристиан Щрахе, заподозрян в търговия с влияние. Според в. \"Дер щандард\" решението е взето на фона на спорове в парламента дали трябва да се въведе таван за даренията, които могат да получават австрийските партии.", "date": "2019.07.03", "title": "Предсрочните избори в Австрия ще са на 29 септември"}
{"url": "https://www.dnevnik.bg/politika/2019/07/03/3933307_borisov_predupredi_lichnite_lekari_da_vnimavat_s/", "text": "Премиерът Бойко Борисов предупреди лекарите да внимават, като издават болнични листове, защото би му било неприятно лекари да бъдат арестувани. Причината за това е, че днес министър-председателят научил, че ако за цялата 2018 г. са били общо 2 млн., само до момента те са общо 3.5 млн. Борисов обяви, че тази ситуация е бич за работодателите, които плащат първите дни болнични. Според премиера много хора взимат болнични и отиват да берат ягоди и гъби, а на тяхно място работодателите им не могат да наемат никого в това време. \"Не ни е приятно да арестуваме доктори или медицински лица, защото всеки от нас дълбоко ги уважава, но ги приканваме да спрат тази практика, защото много сериозно сме се заели с нея\", предупреди Борисов. \"Толкова много искания имаме за повишаване на заплати, така, че всеки 1 лев ни е важен\", посочи той.  В средата на май шефът на Националния осигурителен институт (НОИ) Ивайло Иванов обяви, че броят на болничните покрай празниците рязко се увеличава. Най-честите нарушения при болничните листове са за общо заболяване, а общият им брой е прекалено голям, каза той тогава.", "date": "2019.07.03", "title": "Борисов предупреди лекарите да внимават с болничните"}
{"url": "https://www.dnevnik.bg/regioni/2019/07/03/3933316_zaradi_tropicheskiia_klimat_premierut_obeshta/", "text": "След множество телевизионни репортажи за проблем с комарите в крайдунавските общини премиерът Бойко Борисов взе нещата в свои ръце, макар че наскоро финансовият министър Владислав Горанов обяви, че пръскането е грижа на общините, не на държавата. Премиерът обяви днес на събитие, свързано с контрабандата на цигари, че е разпоредил на Министерството на земеделието и горите и на Българската агенция по безопасност на храните да се заемат с въпроса. Освен това трябва в следващите два дни да бъдат предупредени земеделските стопани и конкретно пчеларите за предстоящото пръскане, за да не им пострадат стопанствата. Борисов обясни, че обществените поръчки за процедурите по пръскането тепърва ще се подготвят и ако няма обжалване, ще могат да се изпълнят в началото на август. Затова препоръча на кметовете на общини, където е тежко положението, да обявят бедствено положение, за да може да се пръска веднага в двукилометрова зона със самолет. Премиерът обясни, че само пръскането, което се прави в градовете, не дава резултат. Борисов обясни, че редуването на жеги и дъжд е превърнало климата в България в тропически, за което никой не е виновен, но \"трябва да спасим хората\".", "date": "2019.07.03", "title": "Заради \"тропическия климат\" премиерът обеща мащабно пръскане срещу комари по Дунав"}
{"url": "https://www.dnevnik.bg/sviat/2019/07/03/3933325_tesla_dostavi_rekorden_broi_avtomobili_za_vtoroto/", "text": "Компанията \"Тесла\" (Tesla) е доставила рекорден брой автомобили през второто тримесечие, което е блестящ отговор на продължилите с месеци въпроси около търсенето на луксозния електромобил, а акциите на компанията скочиха със 7 процента, предаде агенция \"Ройтерс\". \"Тесла\"  не коментира данни за печалбата, но силните доставки биха могли да дадат тласък на инвеститорското доверие, което бе под въпрос през последните месеци. Преди рязкото повишение на котировките акциите на \"Тесла\" поевтиняха с около една трета от началото на годината. Като се изключат притесненията за търсенето, които витаеха около компанията цяла година,  \"Тесла\" посочи , че поръчките през второто тримесечие са били повече от доставките, въпреки че купувачите имат по-малки данъчни стимули вече. Федералната данъчна субсидия от 7500 долара бе намалена наполовина в края на миналата година до 1875 долара, а в края на годината напълно ще отпадне. \"Тесла\" е доставила 77 550 автомобила  \"Модел 3\"  (Model 3) през тримесечието. Най-новият седан на компанията е ключов за стратегията й за растеж.  Анализаторите очакваха средно доставките да бъдат 73 144 автомобила по данни на Ай Би И Ес (IBES) от \"Рефинитив\" (Refinitiv). Доставките на всички модели са се увеличили с 51 процента спрямо първото тримесечие до 95 200 бройки, включително 17 650 \"Модел Ес\" (Model S) и \"Екс\" (Model X). Анализаторите очакваха средно доставките да бъдат на равнище 89 084. Главният изпълнителен директор на компанията Илън Мъск неколкократно е казвал, че \"Тесла\" може да достави рекорден брой автомобили през второто тримесечие, т.е. повече от последното тримесечие на миналата година, когато достави 90 700 автомобила. Най-новите данни помогнаха да се разсеят в известна степен притесненията от трудното първо тримесечие, когато доставките рязко спаднаха и компанията изгуби 702 милиона долара. \"Тесла\" обеща да достави 360 000 до 400 000 автомобила тази година, но според анализатори това е трудно изпълнима цел. Общото производство се е повишило с 13 процента до 87 048 автомобила спрямо първото тримесечие. Компанията е произвела 72 531 автомобила \"Модел 3\" през второто тримесечие спрямо 62 950 през предходното тримесечие. ", "date": "2019.07.03", "title": "\"Тесла\" достави рекорден брой автомобили за второто тримесечие"}
{"url": "https://www.dnevnik.bg/analizi/2019/07/03/3933304_liderite_na_iztochna_evropa_iskat_samo_da_si_zapaziat/", "text": "С уговорката, че сделката трябва да бъде одобрена от Европейския парламент, вече има сигнали, че това вероятно няма да стане. Все пак се оказах права, че Източна Европа ще отбележи катастрофална загуба на влияние в ЕС. Българите може да благодарят на Борисов за мъдрата му политика да си запази комисарската пешка. Ама кьорав шах не играе. Малко по-подробен анализ обаче изисква да направим разграничение. те от самото начало не искаха да имат влияние върху европейските дела, защото не ги интересуват. Тях ги интересува само да си запазят феодалните владения, еврофондовете и никой да не ги закача. Затова и Орбан, и Борисов, и Качински, и Бабиш, а също и Салвини получиха точно това, което искаха - никой да не ги закача. Единствено Пленкович изгуби жестоко, надявайки се напразно, че има шанс да седне в широко европейско кресло. Сега ще трябва да се върне при национализираната си провинциална партийка и да се занимава с неща, които не са му интересни. Желязната завеса падна, пак. Но поне можем да пътуваме - на запад печелят мозъци, на изток печелят безропотно гласуващи и данъкоплащащи овце. Welcome to the real world, както би казал Морфиъс в тази ситуация Франция получава за втори път (ако бъде одобрена де) поста шеф на ЕЦБ. Предишният французин беше Жан-Клод Трише Испания получава за втори път позицията на върховен представител, макар че първия път беше преди поста да бъде реформиран и подсилен. Първият испанец беше незабравимият Хавиер Солана. Ако бъде одобрена сделката, вторият испанец ще е Жозеп Борел, който беше навремето невзрачен шеф на ЕП. Е, някога си тези позиции наистина бяха невзрачни, просто политиката беше такава Белгия получава за втори път поста председател на Европейския съвет. След създаването на поста с Лисабонския договор първият, който го зае беше бившият белгийски премиер Херман Ван Ромпой. Ако сделката бъде одобрена, новият шеф ще бъде сегашният белгийски премиер Шарл Мишел  Ако Урсула фон дер Лайен бъде одобрена, Германия ще има шеф на Европейската комисия за втори път. Първият изобщо председател на ЕК, още по времето, когато ЕС беше само европейска икономическа общност, беше Валтер Халщайнер.", "date": "2019.07.03", "title": "Лидерите на Източна Европа искат само да си запазят феодалните владения"}
{"url": "https://www.dnevnik.bg/bulgaria/2019/07/03/3933336_asociaciiata_na_evropeiskite_jurnalisti_pita_durjavata/", "text": "Как държавата вижда стабилизирането на БНТ\" - това пита изпълнителната власт Асоциацията на европейските журналисти (АЕЖ) в разпратена до медиите позиция. Асоциацията посочва, че следи конкурса за избор на нов генерален директор на Българската национална телевизия, като отбелязва, че това, което отличава този избор от  конкурса за директор на БНР , завършил миналата седмица, е  тежкото финансово състояние , в което се намира телевизията, и фактът, че до конкурс се стигна не след нормално приключване на мандата на предишното ръководство, а след  отстраняване на генералния директор . \"Фактът, че близо две години телевизията работеше в условия на течащо разследване и дело срещу генералния директор Константин Каменаров, създаде атмосфера на несигурност. Неяснотата за бъдещето на медията се задълбочи след разкритията за финансовото състояние на БНТ\", пише в позицията на АЕЖ, в което се отправя серия въпроси и към законодателната власт: \"Предстои скорошна ревизия на Закона за радиото и телевизията във връзка с Аудио-визуалната директива. Вече има заявка, че при отварянето на закона ще се изменят и други текстове. Как измененията ще гарантират по-голямата независимост на БНТ и ще направят обществените медии по-адекватни на съвременността? Една от идеите, които вече се появиха, е да бъдат удължени мандатите на генералните директори на БНТ и БНР от три на пет години. Ако това изменение се приложи и при заварено положение, това ще означава, че кандидати, които са разработили тригодишни концепции, ще получат правото да управляват пет. Може ли това да се смята за приемлив вариант?\" АЕЖ пише, че би задала следните въпроси на участниците в конкурса и изразява надежда, че въпроси със сходна формулировка и смисъл ще бъдат зададени при изслушванията в Съвета за електронни медии,  които ще се проведат днес и утре : 1. Какви мерки ще предприемете за подобряване финансовото състояние на БНТ? 2. Какво ще направите, за да гарантирате публична прозрачност на изразходването на бюджета на БНТ? Ще направите ли регистър на сключените договори с външни продуценти и размера на разходите за БНТ, за да бъде наясно българският данъкоплатец и зрител каква програма купува ръководството на телевизията? 3. Как ще гарантирате редакционната независимост и ненамесата на управляващите в работата на журналистите от телевизията? 4. По какъв начин БНТ ще изпълнява мисията си на обществена телевизия и ефективно ще отразява проблемите на най-слабите и маргинализирани в обществото? 5. Каква е вашата оценка на предходното ръководство на БНТ? АЕЖ напомня, че и скоро предстои да бъде избран нов член на СЕМ от квотата на парламента. \"Народното събрание има ли намерение да спази Закона за радиото и телевизията и да избере на този пост професионалист с висок обществен авторитет, а не да постави поредното политическо назначение\", пита асоциацията.", "date": "2019.07.03", "title": "Асоциацията на европейските журналисти пита държавата как вижда стабилизирането на БНТ"}
{"url": "https://www.dnevnik.bg/biznes/2019/07/03/3933326_raiuner_puska_nov_marshrut_ot_sofiia/", "text": "Ирландският нискотарифен превозвач \"Райънер\" обяви, че пуска нов маршрут от София. Полетите ще бъдат до летището \"Ийст Мидландс\" (East Midlands) във Великобритания, на около час и половина път до Нотингам. Полетите ще започнат от януари 2020 г. Компанията съобщава, че полети могат да се резервират за дати до 28 март догодина, като по този начин се възползват от по-ниските цени точно сега. От резервационната система обаче се вижда, че все още не могат да се купят билети по трасето.", "date": "2019.07.03", "title": "\"Райънер\" пуска нов маршрут от София"}
{"url": "https://www.dnevnik.bg/sviat/2019/07/03/3933309_inflaciiata_v_turciia_ostava_nad_15_prez_juni/", "text": "Инфлацията в Турция през юни е била 15.7 процента на годишна база и регистрира спад за трети пореден месец, съобщава ДПА, като се позовава на официални данни. През май годишната инфлация е била 18.7 процента. Месечната инфлация през юни е била с 0.03 пункта по-висока, показват данните на турския статистически институт. Инфлацията при храните е спаднала до 19.2 процента през юни от 28.4 процента предишния месец. Най-високото годишно покачване на цените, 26.8 процента, е регистрирано в сектора на услугите. Турската лира възстанови малко от стойността си до 5.63 лири за долар. Турската централна банка свиква комисията си по монетарната политика на 25 юли, за да вземе решения по лихвените проценти. Тя не е променяла основната си лихва от 24 процента от септември насам. Банката е под натиск от страна на президента Реджеп Тайип Ердоган да намали лихвения си процент, докато пазарите призовават за увеличение. Не е ясно дали по-ниските данни за инфлацията ще благоприятстват решение за намаляване на лихвата.", "date": "2019.07.03", "title": "Инфлацията в Турция остава над 15% през юни"}
{"url": "https://www.dnevnik.bg/razvlechenie/2019/07/03/3933313_rapurut_aap_rocky_e_bil_arestuvan_v_shveciia/", "text": "Американският рапър A$AP Rocky е бил арестуван по подозрения за сериозни нарушения след сбиване в шведската столица Стокхолм, обяви местният прокурор, предаде \"Ройтерс\". 30-годишният изпълнител, продуцент и модел е бил задържан заедно с трима други във връзка със сбиване в неделя. \"Един човек е бил арестуван заради нападение, а други трима заради тежко нападение, като артистът е един от тези трима\", допълва говорителката на прокуратурата. A$AP Rocky е бил задържан около 1 ч. сутринта - само няколко часа след участието му в хип-хоп фестивала Smash в Стокхолм.", "date": "2019.07.03", "title": "Рапърът A$AP Rocky е бил арестуван в Швеция"}
{"url": "https://www.dnevnik.bg/sport/2019/07/03/3933289_kralev_stadionut_na_cska_moje_da_razshiri_bez_da_se/", "text": "Министърът на спорта Красен Кралев заяви, че стадион \"Българска армия\" може да бъде модернизиран, без промените да засегнат подробния устройствен план в Борисовата градина. Според плана ново строителство в очертанията на националния стадион \"Васил Левски\" и стадион \"Българска армия\" се допуска само \"модернизация чрез частично покриване на трибуните с леки подвижни козирки\" и не се разрешава изграждането на нови или разширяването на сегашните спортни игрища, внасянето на нови архитектурни обеми, както и промяна на параметрите на застрояване. Кралев поясни, че работи със Столична Община и ръководството на ЦСКА по въпроса с разширението на \"Българска армия\". Според министъра е възможно да бъде премахната лекоатлетическата писта и да се поставят трибуни. По думите му капацитетът може да се увеличи почти двойно, като в момента съоръжението побира малко над 22 хиляди зрители. \"Имаме пълно разбиране с кмета Фандъкова и Столична Община какво трябва да се случи. Нашето намерение заедно с ръководството на ЦСКА е там да се направи реконструкция на това съоръжение с изграждането на нови трибуни в рамките на сега съществуващата част. Големият въпрос е кога това нещо ще се случи.\", каза Кралев в сутрешния блок на \"Нова\". В края на май  ЦСКА представи проект за нов стадион  с 28 хиляди места, който е съобразен с изискванията в Борисовата градина. Наскоро собственикът на червените  Гриша Ганчев каза пред \"Капитал\" , че от клуба са готови да дадат сериозен отпор на всякакво друго развитие, което не позволява изграждането на нов стадион. \"Няма друг вариант. Това е теренът на АС-23, чийто наследник е ЦСКА. Няма да отидем другаде\", каза Ганчев. Тогава той потвърди, че вече има осигурено финансиране - 10 милиона евро собствени средства и 20 милиона от датски инвестиционен фонд. В момента стадионът е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС). Кралев припомни, че  до края на годината ще бъде избран терен за изграждането на нов национален стадион . Капацитет му ще зависи от това, дали ще бъде издигната обща кандидатура със Сърбия, Румъния и Гърция за домакинството на европейското първенство през 2028 г. или световното през 2030 г.", "date": "2019.07.03", "title": "Кралев: Стадионът на ЦСКА може да се разшири, без да излиза от сегашните рамки"}
{"url": "https://www.dnevnik.bg/evropa/2019/07/03/3933329_sharl_mishel_-_gradiashtiiat_kompromisi_nov/", "text": "Изправен пред битки в политически разделена Белгия и господин \"готин пич\" на европейската сцена – отиващият си премиер Шарл Мишел, когото лидерите на ЕС определиха за наследник на Доналд Туск начело на Европейския съвет, може да се окаже подходящ за позицията, макар номинацията му да бе неочаквана, пише EurActiv. Десет години след Херман ван Ромпой Белгия е напът да заеме висшия европейски пост отново. Очаква се Мишел да замени Туск на 1 декември. \"С опита си като белгийски премиер Шарл Мишел ще бъде идеален за намирането на консенсус и изграждането на единство сред държавите членки\", каза Туск,  след като лидерите постигнаха споразумение  за целия пакет с висшите постове. Заради силно фрагментираната си политическа система Белгия е свикнала с политическите кризи. А 43-годишният Мишел е смятан за хладнокръвен и ефективен помирител в една страна, разделена на няколко фронта - език, благосъстояние и политика. Мишел е най-големият син на Луи Мишел, бивш белгийски еврокомисар, министър и бивш партиен лидер на либералната партия \"Реформаторско движение\". Адвокат по образование, той влезе в политиката на 18 години като съветник в провинция Валонски Брабант, след като учи в Брюксел и Амстердам. Оттогава се превърна в една от водещите фигури на френскоезичните либерали и на 25 години стана най-младият министър в историята на страната. През 2014 г. стана най-младият белгийски премиер от 1845. Тогава бе на 38 години. Белгийската политическа система изисква правителството да бъде съставено от партии от двете езикови общности, което неизбежно води до странни идеологически компромиси и в миналото заради това страната е оставала за дълги периоди без правителство. По време на политическа безизходица през 2010-2011 г. Белгия счупи рекорда за най-дълго време за сформиране на правителство след избори – 353 дни. Преди това рекордът държеше Камбоджа. След трудни коалиционни разговори през 2014 г. между неговата партия \"Реформаторско движение\", консервативната \"Християндемократически и фламандски\", либералната \"Открити фламандски либерали и демократи\" и националистката \"Новофламандският алианс\" Мишел бе предложен за премиер. Неговата т.нар. шведска коалиция (заради прилика с шведското знаме – синьо за либералите, жълто за \"Новофламандски алианс\" и кръст за \"Християндемократически и фламандски\") бе наречена \"правителство камикадзе\" заради решението да се сътрудничи с фламандските националисти, което според критици го компрометира политически, на практика подкрепяйки силните антиимигрантски политики на \"Новофламандски алианс\". В края на годината администрацията на Мишел изгуби подкрепата на крайнодесните, неговият най-голям фламандски партньор, заради недоволство от одобрението на правителството за Пакта за миграцията на ООН. Макар да опита да продължи с трите останали партии като правителство на малцинството до изборите през май, не успя да подсигури подкрепата на парламента и бе принуден да подаде оставка. Страната се ръководи от служебно правителство на малцинството от федералните избори през май, на които \"черната неделя\" доведе до възход на крайнодесните. Номинацията на Мишел за европейската сцена е добра стратегия за излизане от вътрешната политика. Докато бе премиер, той изгради солидна европейска мрежа, разви лични връзки с много от колегите си от ЕС по време на официални посещения и вечери и срещи за по питие след заседанията на Европейския съвет. Заедно с премиера на Люксембург Ксавие Бетел и холандския му колега Марк Рюте той сформира трио либерални лидери от Бенелюкс, създавайки имидж на единство и съгласуваност по големи европейски въпроси като Брекзит. Бе един от първите лидери, които отговориха на нежеланието на страните от Централна Европа да споделят бремето от миграцията, като намекна, че ЕС върви към превръщането си в съюз на \"две равнища\", а нежелаещите да сътрудничат държави като Полша и Унгария може да загубят някои права. След избирането си  заяви, че  следващите години \"са много важни за бъдещето на европейския проект и аз съм убеден, че ще бъде много важно да се защитава и насърчава нашето единство, нашето многообразие и особено нашата солидарност\".", "date": "2019.07.03", "title": "Шарл Мишел - градящият компромиси нов председател на Европейския съвет"}
{"url": "https://www.dnevnik.bg/zelen/2019/07/03/3932288_fotogaleriia_s_kolela_kaiaci_i_biagane_v_imeto_na/", "text": "На 29 юни по-случай празника на Дунав - реката, преминаваща през най-много държави в Европа, WWF-България и туристическото дружество от Русе \"Приста\", организираха Природен триатлон \"Свободен Дунав\". Международният ден на Дунав води началото си от 1994 г., когато 13 държави и Европейската комисия подписват международната Конвенция за опазване на реката. За първи път обаче Денят на Дунав е отбелязан десет години по-късно. Празникът привлича общественото внимание към огромното значение на реката за десетте държави, през които протича, към богатото ѝ биоразнообразие, както и към нуждата за устойчиво използване на нейните води.", "date": "2019.07.03", "title": "Фотогалерия: С колела, каяци и бягане за по-син Дунав"}
{"url": "https://www.dnevnik.bg/evropa/2019/07/03/3933343_socialistut_sasoli_e_na_krachka_da_oglavi/", "text": "Европейският парламент избра за свой нов председател Давид Сасоли (Италия), издигнат от групата на социалистите и демократите. Той бе избран на втрия кръг от гласувания с 345 гласа при необходими най-малко 334. Давид-Мария Сасоли е бивш телевизионен журналист и е евродепутат от опозиционната в страната си Демократическа партия. Той не успя да победи на първото гласуване, когато само седем гласа не му бяха достигнаха, за да спечели. До номинацията му се стигна, след като  групата на социалистите  отхвърли  предложения от Европейския съвет  вчера Сергей Станишев. Първоначалното предложение на лидерите бе Станишев да заеме поста за две и половина години, а след него институцията да оглави Манфред Вебер от Европейската народна партия. Тя спечели най-много гласове на евроизборите през май, но не успя да получи председателския пост в Европейската комисия, за който кандидат беше Вебер. Ска Келер (Зелени) има 119 гласа, Сира Рего (Европейска обединена левица) - 43, Ян Захрадил (Европейски консерватори и реформисти) - 160 гласа. Общо 37 гласа бяха недействителни. Гласуваха общо 704 души. Кой е Давид Сасоли От 2009 г. Сасоли е евродепутат, а преди това е имал дълга кариера на журналист в италиански вестници, информационни агенции и телевизии, отбелязва БТА. В последните пет години той бе един от 14-те заместник-председатели на ЕП. За втори пореден мандат Европарламентът ще бъде ръководен от бивш италиански телевизионен водещ, какъвто бе и досегашният председател на институцията Антонио Таяни. В първите си думи Сасоли заяви, че ЕП има нужда от ново мислене, мъдрост и смелост, за да се върне ЕС към духа на основателите на Общността. \"На плещите ни лежи голяма отговорност, трябва да възобновим процеса на сближаване, да отчитаме нуждите на гражданите. Постигнахме добър резултат, макар да искахме още повече\", добави той. Призова европейците да се противопоставят на \"вируса\" на крайния национализъм и настоя за реформа на правилата на ЕС за миграция и политическо убежище. По думите му преговорите с Великобритания за Брекзит трябва да се вдят \"в дух на диалог и приятелство\". Сасоли говори за отношението към различните вероизповедания, опазването на природата, правата на сексуалните малцинства, общите свободи. Той призова да се отговори на младежите, които настояват за по-добра защита на околната среда, както и за преодоляване на различията и борба с национализма. Първото гласуване В първото гласуване участваха 735 евродепутати, като необходимото мнозинство беше 332 гласа, уточни председателстващият заседанието Антонио Таяни. Той обяви начало на второто гласуване. В първия кръг Сасоли получи 325 гласа. Ска Келер (Зелени) има 133 гласа, Сира Рего (Европейска обединена левица) - 42, Ян Захрадил (Европейско консерватори и реформисти) - 162 гласа. Общо 73 гласа бяха недействителни. За втория кръг не са издигнаха нови кандидати. Ако и във втория кръг нито един от кандидатите няма необходимото мнозинство, ще се гласува трети път. В случай че и тогава резултатите са недостатъчни за излъчването на победител, в четвъртото и последно гласуване ще участват само онези двама, постигнали най-голяма подкрепа. Печели този, който получи повече гласове.", "date": "2019.07.03", "title": "Италианският социалист Сасоли е новият председател на Европарламента (обновена)"}
{"url": "https://www.dnevnik.bg/biznes/2019/07/03/3933332_cigareniiat_bransh_otchete_nai-nisuk_dial_ne/", "text": "Делът на контрабандните цигари през първото тримесечие на годината е едва 3.8%, което е спад с 2 процентни пункта спрямо година по-рано и с 0.6 процентни пункта спрямо последните три месеца на предходната година. Това обявиха представителите на представените с продуктите си в България големи тютюневи компании. Те представиха резултатите от традиционното си измерване на потреблението на контрабандни цигари. Според компаниите поредното свиване на дела на контрабандните цигари в общото потребление показва устойчива положителна тенденция. То се провежда от агенция \"Нилсен\" в 20 големи града - с над 43 хил. жители и 6 по-малки предимно в пограничните райони. Данните са на базата на 5800 празни кутии в големите населени места и 700 - в малките. Проучването е на терен и е било в периода 15 февруари - 15 март. Половината от нелегалните цигари са били предназначени за безмитна търговия, а останалата половина идват от неидентифицирани страни, от Северна Македония, Гърция, Турция, Румъния, Сърбия, за пръв път са открити и такива с произход Грузия. Според събраните данни има във Варна, Хасково, Благоевград, Пазарджик, Велико Търново и др. Свиване се наблюдава във Враца, Сливен, Ямбол, Бургас, София, Русе и Габрово. Най-висок дял на тези цигари има в Свиленград - 29% (което е ръст от 10 процентни пункта спрямо година по-рано), следван от Димитровград с 13% (свиване с 2 пункта) и Дупница - с 5%, което е свиване с 5 пункта. При сходни изследвания, произведени в други европейски страни, данните показват, че във Франция и Румъния също се свива делът на контрабандните цигари през първото тримесечие спрямо година по-рано, докато в Италия има лек ръст. Част от марките контрабандни цигари остават едни и същи във времето, но освен тях има и нови като внезапно и бързо заменят предишни масово предлагани варианти, което говори за бързо е един от изводите от проучването. Тихомир Безлов, експерт в Центъра за изследване на демокрацията, коментира, че следващо изследване ще покаже дали данните показват тенденция или са моментно състояние. Той посочи, че има добри резултати и при овладяването на контрабандата на рязан тютюн. Към този проблем насочи вниманието Цветан Филев, председател на Националната асоциация на тютюнопроизводителите. Той каза, че в Турция не пречат на производителите да продават суров тютюн както се продават плодове и зеленчуци и това създава проблем по границата с България, откъдето той може да бъде внесен лесно. На това присъстващият на събитието премиер Бойко Борисов веднага отговори с данни, че от началото на годината е задържан 11 тона рязан тютюн, който е трябвало да влезе нелегално в страната.  \"Моля ви, да кажете, че това е ваша социология и практика. Не съм я измислил аз най-малкото. Вие отчитате по тази формула и нямам вина затова. Имам вина за резултатите, че са толкова добри\", посочи той. По думите му изсветляването на сектора струва големи усилия на всички служби. Той използва случая да съобщи и че от \"началото на жътвата\" на канабис е задържан 1 тон, а през миналата година общо 110 тона.  Всяка сряда като се събираме с главния прокурор (който също присъства на обявяването на резултатите, но не взе думата - бел. авт.), с директори на дирекции, с НАП и \"Митници\", първото, което докладват е колко незаконни цигари са задържали и колко тютюн, разказа Борисов. Обяви, че аплодира неправителствения сектор затова, че помага в тази тема. \"Тези резултати са заради волята на правителството и на главния прокурор, на прокуратурата\", изтъкна министър- председателят и попита риторично, е бил 34.5 (през второто тримесечие на 2010 г.). Борбата с незаконната търговия с цигари е ясен и постоянен приоритет на правителството, обявиха на свой ред представители на цигарените компании. В проучването се събира информация за марките цигари на компаниите \"Бритиш-американ табако\", \"Булгартабак\", \"Джапан табако\", \"Импириъл табако\" и \"Филип Морис\".", "date": "2019.07.03", "title": "Цигареният бранш отчете най-нисък дял на нелегалното потребление от 2010 г."}
{"url": "https://www.dnevnik.bg/razvlechenie/2019/07/03/3933358_princesa_daiana_e_shtiala_da_se_snima_v_produljenie_na/", "text": "Кевин Костнър потвърди, че покойната принцеса на Уелс Даяна е трябвало да се снима заедно с него в продължение на хитовия филм от 1992 г \"Бодигард\", в който той играе бивш агент, нает да охранява поп звезда, изпълнявана от също покойната Уитни Хюстън, разказва \"Гардиън\". Пред People TV Костнър споделя, че той, Даяна и продуцентите нямали търпение да започнат да работят по проекта. \"Студиото хареса идеята за създаването на \"Бодигард 2\", казва актьорът и допълва, че планът е бил Даяна да поеме подобна на Хюстън роля. \"Никой всъщност не знаеше за това за около година.\" През 2012 г. Костнър за първи път говори открито за проекта, като обясни, че според сюжета той е трябвало да играе охранител на Даяна, който да я пази от преследвачи и папараци преди връзката им да стане романтична. Тогава той разкри, че първият сценарий по проекта пристигнал на бюрото му ден преди Даяна да бъде убита в автомобилна катастрофа на 31 август 1997 г.. Пред \"Пийпъл\" Костнър разказва още, че с Даяна обсъждали филма и особено вероятността в него да има интимни сцени. Той разказва, че споменът му е колко мила е била тя по телефона и го попитала по деликатен начин дали ще се наложи да имат сцени с целувки например. Според него тя била малко притеснена от това, защото животът й винаги е бил строго съблюдаван, но той я уверил, че дори да се наложи, могат да заснемат такива сцени по много приличен начин. 64-годишният Костнър споделя още, че връзката с Даяна е направила херцогинята на Йорк Сара Фъргюсън, която е подкрепяла идеята за проекта. Филмът \"Бодигард\" бе хит в боксофиса с приходи от 411 млн. долара, с което се нареди на второ място в класацията за най-доходоносни филми за 1992 г. Саундтракът му пък все още държи първото място като бестселър в жанра с продажби от 45 млн. копия.", "date": "2019.07.03", "title": "Принцеса Даяна е щяла да се снима в продължение на \"Бодигард\" с Кевин Костнър"}
{"url": "https://www.dnevnik.bg/bulgaria/2019/07/03/3933362_kratki_novini_otpada_edna_ot_taksite_koito_plashtat/", "text": ". 6 блок на \"Козлодуй\" беше изключен след задействане на защита Това е станало в 3.50 ч., съобщава централата. Всички системи на блока са сработили съгласно проектните алгоритми. В 17.52 блокът беше включен в енергийната система, след като беше потвърдена работоспособността на оборудването. Отстранени са причините, довели до изключването на блока. Националният център по наркомании се се влива в Центъра по обществено здраве Националният център по наркомании (НЦН) се влива в Националния център по обществено здраве и анализи (НЦОЗА), тъй като сходни дейности се изпълняват от специализирана дирекция на Министерството на здравеопазването. Това реши правителството на заседанието си днес, съобщи правителствената пресслужба. Решението е взето въпреки че в края на май  психиатричната асоциация обяви , че е против  закриването на центъра  и настоя за обществен дебат, преди да се пристъпи към вливането му в Националния център по обществено здраве и анализи. Ще бъде увеличен и щатът на Държавна психиатрична болница за лечение на наркомании и алкохолизъм, като целта е запазването на функциониращия към момента в това лечебно заведение лабораторен комплекс, се уточнава в съобщението. Ще бъде увеличена и числеността на персонала в Държавна психиатрична болница - с. Церова Кория, което ще стане за сметка на закрити щатни бройки в системата на домовете за медико-социални грижи за деца. Отпада една от таксите, които плащат валутните бюра  Отпада таксата от 50 лв., която сега валутните бюра плащат за вписване на промени в обстоятелствата. Това реши Министерския съвет като промени тарифа на Министерството на финансите. Всяко изменение се отразява в публичен регистър и затова няма причини заявителят да уведомява органа за настъпването им, е обяснението за облекчението. Валутните бюра занапред ще плащат само такса при вписване в регистъра.", "date": "2019.07.03", "title": "Кратки новини: 6 блок на \"Козлодуй\" беше изключен след задействане на защита"}
{"url": "https://www.dnevnik.bg/razvlechenie/2019/07/03/3933334_vuzmojno_e_imalo_edno_vreme_v_holivud_da_e_posledniiat/", "text": "Преди излизането на \"Омразната осморка\" (The Hateful Eight)  Куентин Тарантино обяви, че смята да се оттегли от киното след 10-ия си филм . Така елементарната сметка показаше, че ако режисьорът спази обещанието си, зрителите могат да се надяват на още едно заглавие от него. В ново интервю пред австралийското издание на списание GQ той потвърди намерението си, но добави, че раздялата му с киното може да се случи по-рано от предвиденото. И има възможност деветият му филм \"Имало едно време в Холивуд\" с участието на Леонардо ди Каприо, Брад Пит и Марго Роби, който ще тръгне по американските кина от 26 юли, да е неговият последен, предаде \"Индипендънт\". В интервюто режисьорът призна, че чувства как е стигнал \"до края на пътя си\" в създаването на филми и хвърли светлина върху плановете си с какво възнамерява да се занимава по-нататък. \"Смятам да пиша книги за киното и театрални пиеси, така че ще продължа да бъда креативен. Просто мисля, че дадох на филмите всичко, което имах за даване\", каза той. Все пак, поне засега, не се очертава Тарантино да се оттегли от киното изцяло. Той е в продуцентския екип на предстоящ филм от поредицата \"Стар трек\" и работи по продължението на \"Джанго без окови\", без да има намерение сам да го режисира. В същото време въпреки заявката за още едно заглавие, с което да приключи кариерата си, Тарантино разкри, че има възможност \"Имало едно време в Холивуд\" да е последният му филм. \"Ако той наистина се приеме добре, вероятно няма да стигна до номер 10. Може би ще спра сега. Докато съм на върха. Ще видим\", отбеляза той. Според Брад Пит режисьорът е напълно сериозен. \"Не мисля, че той блъфира. Това определено ме натъжава, но той разбира как някои режисьори започват да умират приживе. И все пак той има други планове и ние няма да се сбогуваме с него задълго\", отбеляза актьорът. \"Това е като посланието при завършване на училище: не e \"довиждане\", а \"ще се видим по-късно\"\", завърши Брад Пит.", "date": "2019.07.03", "title": "Възможно е \"Имало едно време в Холивуд\" да е последният филм на Тарантино"}
{"url": "https://www.dnevnik.bg/detski_dnevnik/2019/07/03/3933367_srednata_ocenki_na_sedmoklasnicite_e_dobur_35_po/", "text": "Средният резултат изпита по по математика на седмокласниците е 33. 62 точки, което се равнява на оценка около 3.60 по шестобалната система. По български език и литература средната оценка е малко над половината точки - 53.06 точки, или 4.30. В същото време пълните шестици са значително повече от предходната година, а броят ученици с нула точки - по-малък. Това сочат обобщените данни на Министерството на образованието за  състоялото се в средата на юни Национално външно оценяване , резултатите от което служат за кандидатстване в гимназия. Данните бяха оповестени днес - в деня, когато започва подаването на документи за средните училища. На задължителните изпити са се явили 55 567 ученици по български език и 55 474 - по математика. Приравняването е според таблиците, които се използваха допреди 3 години, докато важаха едновременно точки и оценки по шестобалната система. В момента официално оценките са само в точки. Пряко сравнение на оценките с тези от предходни години трудно може да се направи, тъй като тази година малките матури се проведоха  по нови правила . Досега всеки от изпитите имаше две части с различно ниво на трудност, като задължителен беше първият - по-лесен, модул, а вторият се попълваше по желание само от кандидатстващите за т.нар. елитни гимназии, тъй като увеличаваше значително получените точки. От тази година и двете части са задължителни за попълване и влизат в оценяването на изпитните работи. Част от въпросите са с избираем отговор, а останалите - със свободен. И двата теста включват по 25 задачи, а допълнително по литература има преразказ с дидактическа задача. Максималният резултат и на двата изпита е 100 т. Шестиците по математика - в пъти повече Въпреки слабия среден резултат по предмета в математиката има голям брой пълни шестици - 141. Това е над два пъти повече в  сравнение с миналата година , когато бяха 68. По български максимален брой точки са постигнали почти 9 пъти по-малко ученици спрямо математиката - 16. Пълните шестици по предмета са пет пъти повече от миналогодишните, които бяха едва 3. С оценка нула точки тази година са останали съответно 109 и 107 души. Миналата година същия резултат са имали съответно 174 и 127. Отличните оценки са значително повече от предходни години, когато по математика 100 точки са имали съответно 68 души (през 2018 г.) и 251. Само един седмокласник има максимален брой точки и по двата предмета, а резултат 0 точки и на двата изпита имат 12 души, съобщи Евгения Костадинова, началник на Дирекция \"Съдържание на предучилищното и училищното образование\" към образователното министерство, цитирана от агенция \"Фокус\". Тя уточни, че през 2019 г. има повече ученици със 100 точки и по двата предмета, както и по-малко с 0 точки в сравнение с 2018 г.  Изпитът не може да бъде съпоставен с предходните години. Не можем да кажем дали децата са се справили по-добре или не, тъй като форматът е различен, броят на задачите е различен, типовете задачи - също, задачите, насочени към функционална грамотност, са повече\", каза Костадинова. По думите й по български 44.3% от учениците са се справили с отворените въпроси, 57.9% - със затворените. По математика процентите са едва 19.2% срещу 49.9%. Математически гимназии са с най-високи резултати С най-високи резултати и по двата предмета са районите София, Смолян, Перник и Варна. Най-ниски оценки по литература има в Ямбол, Сливен и Шумен, а по математика - във Видин, Шумен и Монтана. Училищата с най-висок резултат по български език и литература са пловдивската математическа гимназия \"Акад. К. Попов\" и Софийската математическа гимназия \"Паисий Хилендарски\". По математика най-добре са се представили възпитаниците на варненската математическа гимназия \"Д-р Петър Берон\" и софийската математическа гимназия \"П. Хилендарски\". Министърът: Проблем е функционалната неграмотност \"Изпитът след 7 клас показа, че има проблем с функционалната грамотност на учениците - с усилията учениците да придобият умения\" - така коментира резултатите на кандидат-гимназистите министърът на образованието и науката Красимир Вълчев, цитиран от агенция \"Фокус\". Той допълни, че проблемите са ясни и не са от днес: \"Имаме проблем с резултатите по математика, които са от години. Децата днес много трудно се мотивират да учат математика и природни науки. Но основният фактор за доброто обучение си остава добре мотивираният учител.\" Според министъра учителите трябва да полагат повече усилия да работят индивидуално с всяко дете и да работят повече с децата, при които се забелязват затруднения с учебния материал. Зам.-министърът на образованието Таня Михайлова съобщи, че тази година в изпитните тестове е имало нов тип задачи, ориентирани към функционална грамотност и оценяване на умения. Михайлова похвали техническото обезпечаване и спокойното провеждане на изпитите въпреки влезлите в сила новости - различни бланки, електронно сканиране и проверка на изпитните работи. Тя подчерта, че резултатите са излезли ден по-рано от предварително обявеното. Какво предстои От днес до 5 юли продължава приемането на документи на седмокласниците. Те трябва да подредят неограничен брой желани паралелки в училищата, а приемът ще се осъществи според желанията и постигнатите резултати. Статистики за резултатите по области, които могат да служат за ориентир при определяне на желанията, могат да се намерят на сайтовете на регионалните управления по образование. Първото класиране ще излезе на 11 юли, второто - на 18 юли, а третото - на 23 юли. Учениците ще се борят да влязат в общо 2499 паралелки - 1446 професионални и 1053 профилирани. Максималният бал е 500 точки, като една от оценките от изпитите се удвоява или утроява. Другите точки идват от балообразуващите предмети, които се избират от самото училище. Важат само оценките от 7 клас. При попълването на заявленията за кандидатстване учениците посочват поотделно всяка желана паралелка, като ги подреждат в низходящ ред. Заявленията за кандидатстване ще се подават само по електронен път, независимо дали се прави лично от родителя от компютър или на място в т.нар. училища гнезда (подробности по тази тема -  тук ).", "date": "2019.07.03", "title": "Средната оценка на седмокласниците: 3.6 по математика и малко над 4 по литература (допълнена)"}
{"url": "https://www.dnevnik.bg/sport/2019/07/03/3932938_bez_titla_no_na_vurha_po_pari_ot_sponsori_-_kolko/", "text": "Близо 11 години продължава чакането на най-успешния отбор във  Формула 1  - \"Ферари\", отново да вземе световната титла. За последно Скудерията спечели титла при конструкторите през 2008-а, а година по-рано триумфира и при пилотите. \"Сушата\" за легендарния италиански отбор очевидно не се отразява на финансовото състояние на тима. Последното проучване на Formulamoney.com показва, че \"Ферари\" е получил близо 2.1 милиарда долара от спонсори за последните десет години. Това е далеч повече от следващия тим в класацията - \"Макларън\". Проучването сочи, че \"Ферари\" е получавал средно 200 милиона долара на година от спонсори. Пикът е бил през 2010 г. - 249.5 милиона долара. До голяма степен това се дължи на влизането на испанската банка \"Сантандер\" след привличането на Фернандо Алонсо.  В момента \"Ферари\" продължава да има важни договори с  \"Филип Морис\"  и \"Шел\", които осигуряват огромни средства. В периода 2009-2018 г. средствата, които във \"Ферари\" са получили (2.089 млрд. долара), са с 69% повече от втория \"Макларън\". Британският отбор, който също няма титла от 2008 г., е вторият най-успешен в историята на спорта и е получил средства от 1.234 милиарда долара. Това са и единствените два отбора, които са преминали границата от 1 милиард за изследвания период. Двата отбора, които са на върха от 2010 г. насам - \"Ред бул\" (2010-13) и \"Мерцедес\" (от 2014 насам плюс титла през 2009 г. под името \"Браун\"), са трети и четвърти в класацията. \"Биковете\" са получили 972.6 милиона долара от спонсори, а \"сребърните стрели\" - 944.9 милиона. В проучването не са включени суми, давани от собствениците на отборите. Много често те не са разкривани публично, но дават реална картина за съотношението на силите в спорта. На дъното по отношение на сумите от спонсори е \"Хаас\", \"най-младият\" от настоящите отбори. Американският тим влезе във Формула 1 през 2016 г. и за три години е получил 92.6 милиона долара от спонсори.", "date": "2019.07.03", "title": "Без титла, но на върха по пари от спонсори - колко напред е \"Ферари\" във Формула 1"}
{"url": "https://www.dnevnik.bg/sviat/2019/07/03/3933407_protesti_izbuhnaha_v_izrael_zaradi_ubiistvoto_na/", "text": "Разгневени протестиращи влязоха в сблъсък снощи с израелската полиция заради убийството през уикенда на израелски тийнейджър от етиопски произход от полицай, който не бил на работа, предаде ДПА. Хиляди членове на общността на израелците от етиопски произход и техни поддръжници блокираха улиците и кръстовищата в центъра на Тел Авив и други места в страната, протестирайки срещу употребата на прекомерна сила и тормоза от страна на полицията. На места протестите прераснаха в насилие, демонстранти палиха автомобили и замеряха полицаите с различни предмети. Според израелската служба за спешна помощ и полицията при стълкновенията са били ранени най-малко 147 души, включително 111 полицаи. Арестувани са 136 участници в протестите. Демонстрациите затрудниха пътното движение. Израелски медии съобщиха, че към 60 000 души са попаднали в задръствания. Президентът  Реувен Ривлин  и премиерът  Бенямин Нетаняху  казаха, че разбират гнева на протестиращите, и изразиха съчувствие към жертвата, но призоваха за спокойствие и диалог. Протестите бяха предизвикани от убийството в град Хайфа на 18-годишен евреин с етиопски корени. Според съобщения полицай, който не бил на работа, се намесил при спор между група хора. Те хвърлили камъни по полицая, който казал, че се изплашил за живота си и открил огън. Очевидци на случилото се твърдят, че полицаят изобщо не е бил в опасност. По данни на Израелската статистическа служба в края на 2017 г. евреите от етиопски произход в 8-милионен Израел са били около 149 000. Много от тях твърдят, че са дискриминирани, когато търсят работа или жилище, а също, че се запазва сериозната разлика в доходите и образованието им в сравнение с други групи от обществото./ БТА", "date": "2019.07.03", "title": "Протести избухнаха в Израел заради убийството на чернокож юноша от полицай"}
{"url": "https://www.dnevnik.bg/bulgaria/2019/07/03/3933410_pravosudniiat_ministur_iska_ostavkata_na_shefa_na/", "text": "Правосъдният министър Данаил Кирилов обяви, че до три часа ще поиска оставката на шефа на Главна дирекция \"Изпълнение на наказанията\" към ведомството Васил Миладинов. Министърът не обясни причините като помоли \"да не изпреварваме събитията\". Вероятната причина е резултатът от извънредната проверка на ареста на бул. \"Г. М. Димитров\", която министърът направи в понеделник. Тя беше след оплакване на Евгения Банева за условията там. ", "date": "2019.07.03", "title": "Правосъдният министър иска оставката на шефа на затворите"}
{"url": "https://www.dnevnik.bg/sviat/2019/07/03/3933342_proval_na_evropa_ili_problem_za_merkel_-_germanski/", "text": "Политическо чудо, спасение от безизходицата чрез компромис или източник на ново сътресение за Германия или цяла Европа - след номинацията на германския министър на отбраната Урсула фон дер Лайен за председател на Еврокомисията въпросите в германските медии са повече от отговорите. Трудното предстои  Германският канцлер Ангела Меркел изглеждаше \"облекчена\" след решението, което дори не бе нейно, отбелязва \"Зюддойче цайтунг\". \"Без съпротива\" обаче не означава \"единодушно\" - въздържанието на Меркел при гласуването на Европейския съвет е опит да бъдат усмирени коалиционните партньори. Трудно за канцлера, \"някога неоспорим предводител на Европейската народна партия\", бе и да премине през разбирането, че позицията ѝ далеч не се приема без възражения. Номинацията на Фон дер Лайен действително отговаря на партийните и половите изисквания, ако се разглежда в пакет с другите важни постове. Социалистът Жозеп Борел ще е върховен представител на ЕС във външната политика, белгиецът Шарл Мишел с опита си като премиер в сложна обстановка ще ръководи Европейския съвет, а французойката Кристин Лагард може да оглави Европейската централна банка. Този баланс обаче не отговаря на географските изисквания в ЕС,  пише  \"Зюддойче цайтунг\". Досегашният председател на Европейския съвет Доналд Туск например бе поляк; сега три от петте поста са в ръцете на големи западноевропейски страни, четвърти отиде при Белгия, която не може да се окачестви като малка и периферна, а ден след статията в германския вестник председател на парламента стана италианец въпреки възможността този пост да се заеме от източноевропеец. Туск, попитан за шансовете Фон дер Лайен да бъде одобрена от Европарламента, изрази надежда, че това ще се случи. В  коментар  вестникът обръща внимание на кандидатурите на Фон дер Лайен, отхвърлени досега. Тя вече е била въвличана в надпреварата за генерален секретар на НАТО, за кратко е и била и фаворит за президент на Германия, но вчерашната ситуация е различна. Страстна европейка (обяснение и за подкрепата на Макрон), с опит във федералното правителство, дълъг колкото този на Ангела Меркел като канцлер, тя се смята за един от главните защитници на по-задълбочено френско-германско сътрудничество. Опитът ѝ на последния пост като министър на отбраната, все пак дава смесен резултат, продължава изданието. Някога тихите казарми \"отново се изпълниха с живот\", въоръжените сили имат повече военна техника, но предстои много работа, контролът е слаб, структурите в министерството и армията водят собствен живот, решенията в министерството често се взимат при въпроси за близостта с външни съветници. Равносметката - решени са някои проблеми, други са създадени. Крачка назад за демократизацията в Европа  \"Номинацията на Урсула фон дер Лайен, (която) не бе кандидат, за председател на Европейската комисия дръпна назад демократизацията на ЕС и отвори шанс за спешно необходима реформа на дейността\",  пише  сп. \"Шпигел\". Според автора на цитирания коментар Маркус Бекер тя има всичко необходимо, за да успее - дълъг опит в правителството, разбира от политика, може да действа решително, уважаната е в чужбина. \"А хладното отношение, което понякога ѝ се приписва, не би трябвало да е недостатък на върха на комисията.\" Проблемът е, че председателят на тази институция е преди всичко \"пазител на европейските договори\", а номинацията на Фон дер Лайен символизира тъкмо обратното: тя е предложена не защото е спечелила избори, а защото това искат държавните и правителствени ръководители. Освен това подкрепата за нея идва поради липса на компромис за всички кандидати досега, показващ, че всяка малка група би могла да блокира процеса. Отказът от системата на водещите кандидати, въведена неотдавна, предполага, че е нужна реформа в процедурата, която не се използва. Същевременно се прокрадна и революционната идея, предложена от Меркел: председателят на Еврокомисията да се избира пряко и тогава гласоподавателят да е сигурен, че тя ще се оглави от избрания \"и от никого другиго\". Победа или опасност Изборът на първата жена начело на комисията - и първи кандидат от Германия от 52 години - може и да е победа за Меркел в момент, когато изключително напрегнатата среща я водеше към тежко поражение заради сблъсъка с френския президент Еманюел Макрон, сега сам решил проблема, предлагайки Фон дер Лайен,  пише  още \"Шпигел\". Дали обаче тя ще бъде избрана от парламента в средата на юли? Не е известно, \"там гневът е силен\" заради пренебрегването на договорените правила. Спънка за Меркел обаче е недоволството, породено от избора на Фон дер Лайен в управляващата коалиция. Ударът е силен и за двете партии, партньори на Християндемократическия съюз (ХДС). \"Всички са изненадани\" в Берлин,  обяснява  Екарт Лозе във видеокоментар за \"Франкфуртер алгемайне цайтунг\". От номинацията страдат и Християнсоциалният съюз (ХСС, баварските консерватори и посестрима партия на ХДС), и социалдемократите, първите, защото собственият им кандидат Манфред Вебер не е стигнал до поста (въпреки че групата му в Европарламента събра най-много гласове), а вторите - защото техният кандидат, Франс Тимерманс, е бил отхвърлен. И двамата се очертава да получат постове в новите европейски институции, но те ще са далеч от всичко, за което партиите са се борили, отбелязва Лозе. За тези настроения свидетелства бившият председател на германските социалдемократи Зигмар Габриел. \"Това е основание да напуснем правителството\",  казва  той в интервю за \"Шпигел\". Според него кабинетът трябва да блокира номинацията ѝ или да напусне. \"Въздържанието на Меркел е безсмислица\", след като тя така или иначе е номинирала Фон дер Лайен, без да търси одобрението на кабинета, казва още той. Говорител на канцлера Ангела Меркел по-късно коментира думите на Габриел и каза, че няма нужда правителството да одобри номинацията, тъй като тя е дошла не от национален кабинет, а от Европейския съвет. Спорът обаче идва в деликатен момент за социалдемократите, понесли тежка загуба на евроизборите. В партията, останала без ръководство дни след вота през май, се чуват гласове за напускане на втората \"голяма коалиция\" с Меркел.", "date": "2019.07.03", "title": "Провал на Европа или проблем за Меркел - германски медии за избора на Фон дер Лайен"}
{"url": "https://www.dnevnik.bg/na_put/2019/07/03/3933389_purvata_jena_kmet_na_amsterdam_planira_preustroistvo/", "text": "Първата жена кмет на Амстердам обяви плановете си да направи голямо преустройство на известния квартал на червените фенери и най-вече на частта с големите витрини, на които се показват проститутките, за да ги защити от гаврите на туристите, предава \"Ройтерс\". Фемке Халзема предлага да бъде прекратена практиката проститутките да стоят в подобия на големи стъклени витрини и стаи с прозорци, от които те са на показ. Ако плановете й се осъществят, това ще се окаже едно от най-големите преустройства откакто холандците узакониха проституцията преди около две десетилетия. Според нея управата на града е принудена да вземе мерки заради променящите се социални обстоятелства, сред които са повишеният трафик на хора, както и увеличението на броя туристите, които посещават квартала, правят снимки с телефоните си и публикуват снимки на жените там. \"Мисля, че много от жените, които работят там, се чувстват унизени, обект са на насмешки и това са част от причините да мислим за промени\", казва тя. Плановете за промяна включват четири основни сценария: прекратяване на показването през прозорците, закриване на публичните домове в центъра на града и преместването им другаде, намаляване на броя на бордеите в центъра и завишаване на лицензите на работничките, които се излагат на показ по прозорците. Проектът за промените е описан в доклад, озаглавен \"Бъдещето на проституцията по прозорците в Амстердам\". Част от него е и предложение за \"еротична градска част\", която да има ясна входна порта, подобно на системата, използвана в Хамбург, допълва кметът. Предложените промени ще бъдат представени на гражданите и представителите на бизнеса в поредица от срещи този месец преди един от тях да бъде избран. След това той ще бъде подложен на гласуване в градския съвет по-късно тази година, допълва Халзема. В миналото усилията кварталът на червените фенери да бъде поставен под определен контрол срещаха опозиция от страна на проститутките и бизнеса, обвързан с този вид доходоносна търговия. През март тази година бе обявено и че от 1 януари 2020 г.  организираните турове  в квартала на червените фенери ще бъдат забранени и ще бъдат наложени ограничения за броя на участниците в безплатните туристически обиколки на града. \"Ние узаконихме проституцията, тъй като смятахме и все още смятаме, че легалната проституция дава на жената шанс да бъде автономна, независима. Криминализирането на проституцията е практика в САЩ и смятам, че това прави жените много по-уязвими.\" Промените целят основно три неща, казва кметът - да защитят жените от влошените условия на труд, да намалят престъпността и да съживят 500-годишния квартал, който заедно с каналите на Амстердам е част от световното наследство на ЮНЕСКО.", "date": "2019.07.03", "title": "Първата жена кмет на Амстердам планира преустройство на квартала на червените фенери"}
{"url": "https://www.dnevnik.bg/sviat/2019/07/03/3933413_putin_okonchatelno_iztegli_rusiia_ot_dogovora_sus/", "text": "Руският президент Владимир Путин подписа закона за прекратяване на Договора за ликвидиране на ракети със среден и малък обсег, сочи  сайтът за официална правна информация  на страната. Изтеглянето от договора вече бе одобрено от двете камари на руския парламент. Вашингтон първи обяви оттеглянето си (но то ще бъде финализирано през август 2019 г.) след решение на президента Доналд Тръмп в края на миналата година. Тогава Тръмп цитира системно нарушаване на условията в него, като посочи  разполагането на ракетната система 9M729  като скорошен пример. След обясненията на Тръмп, че САЩ ще разработят нови оръжия със среден и малък обсег, ако Русия не изпълнява условията или ако заедно с Китай не предложи нов договор, Москва заплаши с огледална мярка. Така изтеглянето и на двете страни бе на практика потвърдено в началото на февруари тази година. По това време НАТО призоваваше Русия за диалог и  изпълнение  на договора. Договорът се смяташе за един от най-важните за баланс на силите в света. Тръмп същевременно настоява, че в документа, подписан от Съединените щати и Съветския съюз (с правоприемник Русия) през 1987 г., трябва да бъдат въвлечени и други държави.", "date": "2019.07.03", "title": "Путин окончателно изтегли Русия от договора със САЩ за ядрените ракети"}
{"url": "https://www.dnevnik.bg/sviat/2019/07/03/3933049_klimatichnite_promeni_sa_dobavili_4_gradusa_kum_jegata/", "text": "Горещата вълна, заради която миналата седмица във Франция отчетоха почти 46 градуса на сянка, е причинена от силно нагрят въздух от Сахара, но холандски метеоролози твърдят, че това се дължи и на глобалното затопляне на климата. Техните модели показват, че ако същата ситуация се беше разиграла преди век, максималните температури в Европа щяха да са с 4 градуса по-ниски от сегашните. \"Климатичните промени вече не са някакво абстрактно покачване на средната глобална температура, а разлика, която лично усещате, когато излезе навън в жегата\", казва Хеерт Ян ван Олденборх, старши изследовател към Кралския холандски метеорологичен институт. Той е един от авторите в  публикацията  на група учени от международната академична група World Weather Attribution (WWA). В доклада им се казва още, че климатичните промени са направили подобни рекордни горещи вълни 5 пъти по-вероятни. \"Преживяваме горещини, чиято интензивност може да се превърне в норма към средата на века\", допълва Робер Вотар, старши изследовател от френския институт CNRS. WWA включва институти от Оксфорд, Принстън, парижкият LSCE, американският Национален център за атмосферни изследвания и Климатичният център на Червения кръст. Основна задача в заниманията им е да проследяват и проверяват въздействието от причинени от човешката дейност промени в климата върху екстремни природни явления. Отдавна специалисти по климата твърдят, че затопляне на земната повърхност, причинено основно от индустриални въглеродни емисии от изкопаеми горива правят времето по-екстремно и крайностите му - бури, суша и наводнения - по-чести. Сред ключовите изводи от наблюденията на WWA за необичайната за юни гореща вълна във Франция е, че в момента се смята, че толкова високи температури се повтарят на период от около 30 години. Но спрямо климатичните данни и модели за тази част на света преди 100 години се оказва, че толкова силна жега се случва поне 10 пъти по-често.  Авторите предупреждават също, че може този път медиите да не са съобщили за увеличаване на смъртните случаи, но има забавен ефект и такива данни обикновено започват да излизат седмици по-късно. Екипът обяснява, че са са използвали средните данни за цяла Франция и отделно тези от района на Тулуза за периода 26-28 юни, за да изчислят какви би трябвало да са очакваните температури и дали конкретни резултати от човешка дейност са решаващ фактор. Според метеоролози, цитирани от \"Ройтерс\", едно от мащабните явления е забавянето над Европа на намиращият се високо в над земята въздушен поток, известен като  , поради което под него се формират бавно движещи се атмосферни явления, натрупващи екстремни температури. В петък Световната метеорологична организация (WMO)  съобщи , че засега 2019 г. се очертава като най-горещата на планетата, периодът 2015-2019 г. като петте най-горещи последователни години в историята. Европейската гореща вълна \"напълно отговаря\" на крайностите, които са свързвани с ефекта от парниковите газове. Според WMO в края на юни над голяма част от континента среднодневните температури са били с 2 градуса по Целзий над обичайното и че в продължение на 5 дни са били счупени с над 1 градус абсолютните рекорди. На 27 юни средната температура за цялото денонощие са били рекордните 27.9 градуса. Това прави юни 2019 г. най-горещият шести месец от годината в историята на отчитане на такива данни. \"45.9 градуса е температура, която може да очакваш през август в Долината на смъртта в Калифорния (която държи рекорда за най-гореща точка на планетата)\", заявиха от Météo-France. Между 27 и 30 юни от Испания съобщаваха масово за температури над 40 градуса. Националната метеослужба АЕМЕТ разпространи специален  анализ  \"Горещата вълна от юни 2019 г. в контекста на климатичната криза\". Колегите им от Deutscher Wetterdienst обявиха национален температурен рекорд от 39.6 градуса на 30 юни, както и че 243 станции са отчели невиждани досега горещини, 223 са показали данни над 30 градуса. Австрия регистрира с агенцията си ZAMG най-горещият юни с рекордните 4.5 градуса над дългосрочния среден показател за този месец. В Швейцария повече от половината наблюдателни станции (43 от 85) отчетоха миналата сряда юнски температурни рекорди, като 6 показаха и абсолютни рекорди за годината. Сред тях е и известният алпийски курорт Давос, където на 1600 м надморска височина бе почти 30 градуса. Рекордите продължиха и в Полша, Чехия и Унгария.", "date": "2019.07.03", "title": "Климатичните промени са добавили 4 градуса към жегата в Европа това лято"}
{"url": "https://www.dnevnik.bg/bulgaria/2019/07/03/3933440_universitetite_shte_plashtat_stipendii_na_studentite/", "text": "Университетите ще могат  да плащат стипендии на студентите  при провеждане на практика извън предвидената по учебен план подготовка. Тази възможност се дава с промяна на правителствено постановление, приета от Министерския съвет днес, съобщи пресслужбата му. \"Размерът на стипендиите не трябва да изостава от минималната работна заплата в страната, за да имат младите специалисти мотивация. С постановлението се определя и размер на присъщи разходи за провеждането на една студентска практика до 320 лв. В тях се включват разходите за възнаграждение на академичния наставник от висшето училище и на ментора от обучителната организация, пътните разходи на академичните наставници за осъществяване на проверка на практическото обучение, разходите за застраховки на студентите по време на практиката и други\", се уточнява в съобщението. Промените ще обхванат всички висши училища в страната, в които през учебната 2018/2019 година се обучават общо 203 602 студенти в редовна и задочна форма на обучение - 178 098 студенти в държавните и 25 504 в частните висши училища. Парите се осигуряват от бюджетите на висшите училища, целеви средства или чрез финансиране от европейските структурни и инвестиционни фондове.", "date": "2019.07.03", "title": "Университетите ще плащат стипендии на студентите за практики"}
{"url": "https://www.dnevnik.bg/evropa/2019/07/03/3933450_italiia_zasega_izbegna_sankcii_ot_es_zaradi_visokiia/", "text": "Европейската комисия оттегли заплахата си за дисциплинарни действия срещу Италия, след като Рим предприе действия, за да вкара растящия си дълг в рамките на допустимото според фискалните правила на блока, предаде \"Ройтерс\". Брюксел заяви, че се очаква Италия като цяло да спазва пакта за стабилност и растеж тази година. Отбеляза също, че правителството е предприело допълнителни усилия, за да компенсира отчасти влошаването на структурния баланс през 2018. Еврокомисарят по икономическите въпроси Пиер Московиси заяви, че Брюксел иска да проучи цялата информация от Италия за нейните публични финанси, преди да вземе крайното решение. Комисията освен това призова Италия да спази ангажимента си да подготви бюджет за 2020 г. в съответствие с фискалните правила на ЕС, за да избегне допълнителна несигурност. Той трябва да бъде предаден на ЕК до 15 октомври. По-рано Рим обяви нови шестмесечни данни, показващи, че очакваният за 2019 г. дефицит ще бъде с около 7 милиарда евро по-малко, отколкото се смяташе през април, благодарение на по-ниските от очакваното разходи и по-високите приходи. Правителството освен това подготвя указ, с който да овладее бюджетния дефицит през 2020 г., показва проект на законодателството, видян от \"Ройтерс\". Еврокомисията, която контролира бюджетните планове на 28-те страни членки, обяви, че италианският дълг е бил 132.2 процента от брутния вътрешен продукт на страната през 2018 година, което е повече от двойно спрямо ограничението от 60 процента, определено от ЕС, и затова първоначално препоръча започването на наказателна процедура.", "date": "2019.07.03", "title": "Италия засега избегна санкции от ЕС заради дълга си"}
{"url": "https://www.dnevnik.bg/skorost/2019/07/03/3933461_samo_edin_ot_deset_dushi_ne_previshava_skorostta/", "text": "Поне веднъж през последната година неволно скоростта са превишавали девет от десет водачи, показа тазгодишното издание на Индекса за безопасно шофиране, изготвен от застрахователния брокер SDI. Тази година проучването е обхванало над 35 хиляди водачи на леки коли и малко над 1000 на камиони и автобуси, като за първи път данните са набирани онлайн. Анкетираните признават също, че им се случва да са разсеяни зад волана (73%) и късно са забелязали спиращо отпред превозно средство (71 на сто). Като цяло обаче, ако се вярва на отговорите на запитаните, общият индекс на безопасното шофиране се е повишил с 1.6 пункта до 88.0 при скала от 100, означаваща възможно най-нискорисково поведение на пътя. При шофьорите на камиони и автобуси основните рискови действия включват разговор с пътници и колеги по време на шофиране (поне веднъж през последните 12 месеца при 92% от водачите), съзнателно превишаване на скоростта при неинтензивен трафик (85%) и превишаване на скоростта, за да се навакса или избегне закъснение (80%). При самооценката прави впечатление, че 96% от запитаните смятат себе си за нискорискови шофьори. Предвид ситуацията по пътищата изненадва и твърдението на 80% от водачите на леки коли и 90 на сто от тези на камиони и автобуси, че биха отстъпили на колега. \"За съжаление това показва, че рядко търсим грешката у себе си, което ни прави и по-малко толерантни. А истината е, че всички грешим и само ако осъзнаем това, можем да променим и поведението си на пътя\", коментира по този повод председателят на Държавна агенция \"Безопасност на движението по пътищата\" Малина Крумова. Кои са рисковите водачи Според съставителите на индекса сред рисковите шофьори на леки коли са тези с пробег над 30 000 километра на година, стаж под 3 години, имащи по-ниско от средно образование и каращите коли с над 180 конски сили. Малина Крумова каза още, че средностатистически с 20% се увеличават пътнотранспортните произшествия през юли и август в сравнение с другите месеци на годината. Според нея институциите са предприели редица действия насочени към намаляване на жертвите и превенция. Заместник-министърът на транспорта, информационните технологии и съобщенията Ангел Попов, който също беше сред гостите, пък обяви, че се проверяват изпитите и обучението на младите водачи, които до 3 г. след като са взели шофьорска книжка, претърпяват пътнотранспортно произшествие. Над 40% от установените нарушения на пътя през миналата година са били за превишена скорост, каза от своя страна инспектор Мария Ботева от отдел \"Пътна полиция\". Общо 1.3 млн. нарушения са регистрирани през 2018 г., стана ясно от нейните думи.", "date": "2019.07.03", "title": "Само един от десет души не превишава скоростта, показа проучване"}
{"url": "https://www.dnevnik.bg/evropa/2019/07/03/3933465_david_sasoli_-_ot_stola_na_televizionen_vodesht_do/", "text": "Италианецът Давид Сасоли,  новият председател на Европейския парламент , е бивш журналист, започнал през 2009 г. нова кариера на евродепутат под флага на лявоцентристите, предаде \"Франс прес\". 63-годишният Сасоли  беше кандидатът на социалдемократите , второто политическо семейство в парламента, за наследник на друг италианец - Антонио Таяни, близък до Силвио Берлускони член на дясната Европейска народна партия. Изборът му позволява на Италия да запази един от трите важни европейски поста след напускането на Марио Драги (от Европейската централна банка) и Федерика Могерини (като ръководител на дипломацията), но той очевидно няма да е съюзник на управляващото в Рим популистко правителство. Давид Сасоли е роден на 30 май 1956 г. във Флоренция, Тоскана, и след като следва политически науки, започва да сътрудничи на малки вестници и информационни агенции. През 1992 г. е взет на работа от обществената радио и телевизия РАИ и бързо се изкачва в йерархията, за да стане познато лице за милиони италианци, когато представя вечерната информационна емисия на първия обществен телевизионен канал, на който става и заместник-директор. Любовта от пръв поглед с политиката се случва през 2009 г., когато бившият кмет на Рим от левицата Валтер Велтрони организира сливането на две големи партии - от левицата и център-ляво. Сасоли се присъединява веднага към проекта, от който се ражда Демократическата партия (ДП). Кандидат на изборите за Европейски парламент, той беше избран с листата на ДП с повече от 400 хил. гласа, успех, който окончателно го отдалечава от телевизионните екрани, и той посвещава политическата си кариера на европарламента. Железопътна реформа Ръководител на делегацията на ДП в Брюксел и Страсбург, той се опива да пробие на националната политическа сцена, като се явява на първичните избори на ДП за поста кмет на Рим през 2013 г., но е изпреварен от Иняцио Марино, който по-късно ще бъде избран за кмет. След този неуспешен опит той се посвещава на Европейския парламент. Преизбран през 2014 г., става зам.-председател на законодателния орган и отговаря за бюджета и евро-средиземноморската политика. \"Като ръководител на тази политика представлявах европарламента по множество официални поводи, като развивах диалог с институциите в държавите от Средиземноморието и Близкия изток\", пише той на страницата си в интернет. Претендира също, че е баща на \"най-значимата железопътна реформа на Европейския съюз - европейския закон \"Сасоли-Дийксма\", приет през 2017 г. след три години сложни преговори\". \"Не съм се отказал напълно от кариерата си на журналист, все още сътруднича активно на различни вестници и списания\", признава той. Сасоли е съавтор заедно с Франческо Саверио Романо на книга за министерските заседания по време на отвличането на Алдо Моро през пролетта на 1987 г. \"Ако ми гласувате доверие, ще се борим заедно за съвременен парламент, по-прозрачен, екологично устойчив, достъпен за гражданите\", обеща той пред колегите си преди началото на гласуването. \"Нищо не е възможно без хората, нищо не е трайно без институциите\", добави той, като цитира фраза на Жан Моне - един от бащите основатели на ЕС. Давид Сасоли е женен и има син и дъщеря.", "date": "2019.07.03", "title": "Давид Сасоли - от стола на телевизионен водещ до председател на европарламента"}
{"url": "https://www.dnevnik.bg/sviat/2019/07/03/3933552_stara_evropa_vze_pette_nai-vajni_posta_v_es/", "text": "След снощната изненада с номинацията на германката Урсула фон дер Лайен за председател на Европейската комисия равносметката за петте ключови поста не е в полза на страните, присъединили се към Европейския съюз след края на Студената война. Това се отнася дори за трите \"неутрални\" (Австрия, Швеция и Финландия), присъединили се през деветдесетте, но с далеч по-голяма сила за Централна и Източна Европа, където Вишеградската група системно се противопоставя на Брюксел, а и за България и Румъния - в Брюксел премиерът Бойко Борисов  допускаше възможността София все пак да е изключение . Гласуването за Европарламента промени това. За последните 24 часа председателските места в Еврокомисията, Европейския съвет и Европарламента, както ръководните постове в Европейската централна банка и дипломатическата служба на съюза, се оказаха в ръцете на повечето от страните, съосновали Европейската икономическа общност през 1957 г. - с изключение на Испания, присъединила се към блока през 80-те, десетилетие след края на режима на Франсиско Франко. \"Дневник\" обобщава разпределението на петте главни поста след избора на председател на Европейския парламент. За други кадрови предложения на лидерите на ЕС  четете тук . Европейска комисия Урсула фон дер Лайен от Германия, министър на отбраната на страната, бе предложение на френския президент Еманюел Макрон, след като и той, и други европейски лидери отхвърлиха системата на т. нар. \"водещи кандидати\", подкрепяна от Берлин. Германия първоначално предлагаше позицията да отиде при водещия кандидат на Европейската народна партия (ЕНП) Манфред Вебер, но той не срещна достатъчна подкрепа. Фон дер Лайен тепърва трябва да бъде одобрена от Европарламента, а германски и международни медии не са единодушни дали това ще се случи. В разгара на продължилите над половин денонощие преговори премиерът Борисов  обяви, че е предложил хърватския си колега Андрей Пленкович  като вариант за поста. Европейски съвет  Шарл Мишел, служебен премиер на Белгия, подал оставка в края на миналата година,  е номиниран за председател на Европейския съвет . Той ще е натоварен с нелеката задача, изпълнявана досега от поляка Доналд Туск - да търси допирни точки между европейските лидери. Фактът, че бе предложен от лидерите, означава, че при одобрението му белгиец би заел отново поста след десетгодишна пауза - последно на него бе Херман ван Ромпой. Туск го определи като \"идеален за намирането на консенсус и изграждането на единство между държавите членки.\" Върховен представител във външната политика Без изненади лидерите се спряха на  . Бивш председател на Европарламента, Борел олицетворява усилията на премиера Педро Санчес за по-активна роля на Мадрид не само в европейските, но и в световните въпроси след пет години вглеждане във вътрешнополитическите проблеми по времето на предшественика му Мариано Рахой. Тежестта на Мадрид в ЕС  се увеличи , след като Испанската социалистическа работническа партия на Санчес стана най-голямата в групата на социалисти и демократи в Европарламента. Санчес  обяви днес , че ресорът икономика и финанси също ще отиде при социалист. Борел, замесен в скандали и разследвания в родината си, същевременно е  известен на журналисти  с понякога сприхавия си нрав. Това е длъжността, за която Борисов  обяви, че България е получила предложение , но не е проявила интерес, тъй като така би изгубила възможността да има еврокомисар. Европейска централна банка  през 2011 г., е номинирана да оглави централната банка. Критиците на това решение твърдят, че липсата ѝ на опит като икономист е пречка. Поддръжниците обаче отчитат успеха ѝ като ръководител на Международния валутен фонд (МВФ), чийто авторитет тя възстанови след спасителния пакет за Гърция. Европейски парламент Бившият  , евродепутат от опозиционната в Рим Демократическа партия,  стана председател на Европарламента . Изборът му, с над два пъти повече гласове от предложението на Европейските консерватори и реформисти Ян Захрадил, даде възможност на Италия да запази един от трите важни европейски поста след напускането на Марио Драги (Европейската централна банка) и Федерика Могерини (ръководител на дипломацията). Председателското място в ЕП се заемаше в предишния парламент от Антонио Таяни. Изборът му бе удар както за неуспелия водещ кандидат на ЕНП Манфред Вебер, така и за бившия български премиер и лидер на Партията на европейските социалисти (ПЕС) Сергей Станишев. Имената и на двамата се появиха като предложения на Европейския съвет. Европарламентът, който обаче има собствена процедура за издигане на кандидати (приключила вчера вечерта по график, независимо от решенията в Съвета),  не ги подкрепи като кандидати . Идеята на Съвета имаше само препоръчителен характер, тъй като евродепутатите имат право сами да изберат кандидати и да гласуват за тях.", "date": "2019.07.03", "title": "\"Стара Европа\" взе петте най-важни поста в ЕС (обобщение)"}
{"url": "https://www.dnevnik.bg/evropa/2019/07/03/3933379_gorchiva_nominaciia_evrokomisiiata_moje_da_ima_purvata/", "text": "От трън, та на глог. Тази поговорка може да опише поредното кариерно придвижване на Урсула фон дер Лайен - германският министър на отбраната, която сега е номинирана да заеме най-високия политически пост в Европейския съюз. Шейсетгодишната членка на дясноцентристкия Християндемократически съюз (ХДС) на канцлера Ангела Меркел  бе издигната вчера  от лидерите на ЕС да бъде приемник на Жан-Клод Юнкер като председател на Европейската комисия. Седмици наред имаше спекулации за нейното евентуално прехвърляне в Брюксел, но малцина очакваха, че Фон дер Лайен е вперила взор в толкова висок пост. У дома това би било възприето като политическото завръщане на годината. Като министър тя бе подложена  на огромен натиск  заради множество големи скандали, свързани с въоръжените сили на Германия. Сред тях бяха смущаващите разкрития за остарялата екипировка в армията и за присъствието на крайнодесни екстремисти в личния състав. Заставането й начело на изпълнителния орган на ЕС обаче ще затвърди траекторията й на пионер в политиката. През 2013 г. тя стана първата жена - министър на отбраната в историята на Германия, а сега може да стане първата жена - председател на Европейската комисия. От левоцентристката Германска социалдемократическа партия (ГСДП), която е в коалиция с ХДС, обаче критикуват тази възможност. \"Фон дер Лайен е нашият най-слаб министър. Изглежда това е достатъчно да стане шеф на комисията\", написа в \"Туитър\" видният социалдемократ Мартин Шулц. Заради съпротивата на ГСДП Меркел каза вчера, че германското правителство ще се въздържи от официално номиниране на своя министър, въпреки че останалите 27 страни членки дават подкрепата си. Не е задължително обаче скандалите, които я тормозеха у дома, да я последват извън Германия. Дипломиран лекар, Урсула фон дер Лайен е уважавана сред партньорите в НАТО заради плановете й да засили военното сътрудничество в ЕС. Има слухове, че Франция е оказала силна подкрепа за нейната заявка за поста и че дори може би е издигнала нейната кандидатура. Преместването в Брюксел ще бъде за Фон дер Лайен завръщане в родния град. До 1971 г. тя е учила в многоезично европейско училище в белгийската столица и говори свободно френски език. На фона на разногласията кой трябва да заеме ръководните роли в ЕС след изборите, нанесли тежки удари на традиционните партии, новинарският уебсайт \"Политико\" съобщи, че френският президент Еманюел Макрон е казал на Меркел, че Фон дер Лайен е може би в действителност правилният избор за председател на комисията и че  Кристин Лагард  трябва да оглави Европейската централна банка. Фон дер Лайен носи със себе си солиден опит в областта на националната сигурност, както и на международната сцена. Нейни изяви като тази на Берлинската конференция по сигурността миналата година, когато може да бъдат възприети като предизборни речи. \"Целта е, когато дойде следващата криза, а никой не знае кога ще е това и как ще дойде тя, ние като европейци да сме в позицията да решим да действаме и тогава наистина да предприемем правилните стъпки\", каза Фон дер Лайен. Същия ден тя призова за нова стратегия във външната политика, която да позволи вземането на решения с мнозинство в блока и така да се предотвратят блокиращи действия на отделни страни членки. Отличните оценки на Фон дер Лайен на гимназиалните матури поставят основата за кариера на високо ниво. Тя започва да следва медицина и защитава докторат, преди да премине в политиката. Нейният семеен живот на майка на седем деца изглежда не е пречка за кариерата й. Фон дер Лайен, която е дъщеря на бивш премиер на Долна Саксония, е натрупала богата биография с държавни постове - министър по социалните въпроси в тази германска провинция от 2003 г., преди да премине на федерално ниво като министър по семейните въпроси от 2005 и министър на труда от 2009 г. След това тя поема портфейла на отбраната - пост, на който превръща модернизирането на Бундесвера в своя мисия след години на недофинансиране, намалило способността за дислоциране на германските военни. В рамките на този план бе предвидено наемането на външни консултанти за стотици милиони евро - още един от скандалите, белязали нейното пребиваване в министерството, и който още се разследва. Когато вчера бе разпространена новината за нейното номиниране, някои от критиците й споменаха тези спорни теми. Свен Гиголд, германски евродепутат от Зелените, окачестви в \"Туитър\" нейната номинация като \"горчива\", посочвайки разследванията като една от причините. \"Европа заслужава нещо по-добро!\", добави той. /БТА", "date": "2019.07.03", "title": "\"Горчива\" номинация: Еврокомисията може да има първата си жена председател"}
{"url": "https://www.dnevnik.bg/razvlechenie/2019/07/03/3933559_brad_pit_vse_po-malko_shte_igraia_holivud_e_za_mladite/", "text": "На 55 години актьорът и продуцент Брад Пит обяви, че все повече му е интересна работата на продуцент зад кадър, а не пред нея. В интервю за австралийското издание на GQ, цитирано от списание \"Пийпъл\" той казва, че прави и ще прави все по-малко роли и изразява мнение, че актьорството е за младите. Пит посочва, че е любопитен в каква посока ще поеме киното в бъдеще. Той подчертава още, че благодарение на стрийминг услугите бял свят виждат повече качествени проекти. \"Виждаме все повече режисьори, сценаристи и актьори да правят свои филми. Това само показва колко много са талантливите хора. Ще ми се да мисля, че има място за всички\", казва още актьорът с над 80 роли зад гърба си, който обаче има \"Оскар\" в качеството си на продуцент на \"12 години в робство\". \"Може би съм динозавър, който дори не знае, че кометата вече идва\", коментира Брад Пит, правейки връзка с една от теориите за изчезването на динозаврите. Неговата последна роля е в очертаващия се като най-нов филм на Куентин Тарантино  \"Имало едно време в Холивуд\" . Според киноенциклопедията IMDB той вече е заснел сцените си в Ad Astra, в който е астронавт. На другия филм World War Z 2 Пит е и продуцент. Брад Пит притежава продуцентската компания \"План Би ентъртейнмънт\" и свързва името си с над 50 проекта. Сред тях са филми като \"Лунна светлина\", \"Окча\", \"Селма\", \"12 години в робство\", \"Кешбол\", \"Дървото на живота\", \"Яж, моли се и обичай\" и други.", "date": "2019.07.03", "title": "Брад Пит: Все по-малко ще играя, Холивуд е за младите"}
{"url": "https://www.dnevnik.bg/sport/2019/07/03/3933557_manchestur_siti_kupi_rodri_v_rekorden_transfer_za_kluba/", "text": "Манчестър сити\" осигури първото си ново попълнение за следващия сезон. Шампионът на Англия е платил клаузата за откупуване на полузащитника на \"Атлетико\" (Мадрид) Родри, която е на стойност 70 милиона евро, съобщи испанският клуб. Трансферната сума е рекорд в историята на \"Сити\". Предишното върхово постижение държеше Риад Марез, който беше привлечен за 67 милиона евро от \"Лестър\" преди година.  23-годишният халф предстои да премине медицински прегледи и да подпише със \"Сити\". Мениджърът на \"гражданите\" Пеп Гуардиола вижда Родри като наследник на Фернандиньо и човек, който да изпълнява роля, подобна на Серхио Бускетс в \"Барселона\".  Родри изигра един сезон за \"Атлетико\" и направи фурор. Той беше един от играчите с най-много пресечени топки в Ла Лига и завърши и с 91% точни пасове.  23-годишният полузащитник  впечатли с историята си  и начина на живот, който не се вписва в рамката на съвременните футболисти. Родри продължава да живее в общежитие и кара кола втора употреба.", "date": "2019.07.03", "title": "\"Манчестър сити\" купи Родри в рекорден трансфер за клуба"}
{"url": "https://www.dnevnik.bg/bulgaria/2019/07/03/3933527_kakvo_predlagat_purvite_trima_kandidati_za_direktor_na/", "text": "Днес се състоя изслушването на първите трима кандидати за поста генерален директор на Българската национална телевизия. По реда на подаване на документи Сашо Йовков, Никола Тодоров и Явор Симов представиха пред Съвета за електронни медии (СЕМ) своите концепции за развитие на обществената медия. Утре пред СЕМ ще се явят Сашо Диков, Емил Кошлуков, който временно изпълнява длъжността генерален директор, и Стоил Рошкев,  съобщава \"Капитал\" в своя публикация по темата .  Конкурсът се провежда на фона на критичното състояние на БНТ. Отчетът даден пред СЕМ в средата на юни разкри, че задълженията на телевизията са 44 млн. лева. Днес Асоциацията на европейските журналисти в отворено писмо повдигна въпросите за дълбоката финансова криза, в която е изпаднала обществената медия, за прозрачността при изразходването на бюджета и за нуждата от независима редакционна политика. По време на изслушванията именно това по какъв начин се изразходва бюджета на БНТ беше една от основните теми. Сашо Йовков, който е кадър на обществената медия от почти 30 години, заяви пред СЕМ, че финансирането на БНТ трябва да става чрез твърд процент от брутния вътрешен продукт на страната. Според него по този начин бюджетът на телевизията ще нараства с всяка година и ще направи медията независима от \"политическата конюнктура\". За справяне с финансовото състояние на БНТ той предложи да се предоговорят вече подписани договори. Той даде пример с намаляването на цената на предаването със свиване на разходите за социологически проучвания в \"Референдум\". Йовков се спря и на предаването \"Стани богат\", като предложи то да бъде част от програмата на телевизията, само ако стане вътрешна продукция на БНТ. По изнесена от него информация за вече излъчени предавания на \"Стани богат\" обществената медия дължи 3 млн. лева, а възвращаемостта от реклами е едва 400 хил. лева. Междувременно докато за лицензационна такса отиват 168 хил. лв., реализацията от външен продуцент струва 1.44 млн. лева.  В неговата концепция присъства и преоценка на договорите за изпълнение на външни обществени поръчки за технологичните системите \"Авид\" и \"Харис\". По негови думи за втората система са дадени 1.6 млн. лева, а тя така и не функционира. За заплащанията за излъчване на сигнала, които са едно от големите пера, довели до натрупването на задълженията, БНТ ще поиска от държавата по 11 млн. лева за 2018 и 2019 г., като това ще бъдат средства извън бюджетната субсидия, която е 67,7 млн. лв. за 2019 г.  Никола Тодоров определи своята концепция за БНТ като \"спасителна\". Според него за да се спре изтичането на средства, телевизията трябва да бъде затворена отвътре. Ключово за бъдещето на обществената медия по думите му е качественото съдържание. Тодоров е на мнение, че държавната субсидия е добра, а държавата отпуска допълнителни средства за БНТ. А стане ли директор на медията, една от първата му задачи ще бъде да установи къде са изчезнали парите. Възстановяването на телевизионния театър също беше един от акцентите във визията му за телевизията, както и създаването на цял втори филмов канал. Явор Симов посочи, че от първостепенно значение е създаването на стратегия за финансовото стабилизиране на БНТ в рамките на следващите три години. Той е на мнение, че финансовото състояние на медията се дължи най-вече на прехвърляне на стари задължения от предишни години. За него ключът към финансовата стабилност на телевизията е качественото съдържание. Също така трябва да се определи размерът на дълга на телевизията и той да се управлява по един добър начин, а вече подписаните договори да се преразгледат и ако е нужно, да се предоговорят. Симов подчерта необходимостта от проучвания на аудиторията и създаване на нови предавания на базата на тези данни. Както и привличане на младата аудитория чрез обновяване на екипа на телевизията с нови кадри. Цената на спортните пакети може да бъде намалена чрез съвместно закупуване на тези права с агенции или големите телекоми, а отделните звена на БНТ трябва да се ръководят от мениджъри вместо от директори, увери членовете на СЕМ той.  \"Смятам, че трябва да се направи инвентаризация на техниката в БНТ, за да сме наясно с какво разполагаме и какви договори са подписвани в тази област\", заяви той и коментира, че е получил информация за платени, но неизвършени технически доставки. Симов предложи и създаването на \"Фонд радио и телевизия\", чрез който част от финансирането на БНТ да идва от такси, събирани от гражданите.", "date": "2019.07.03", "title": "Какво предлагат първите трима кандидати за директор на БНТ"}
{"url": "https://www.dnevnik.bg/sport/2019/07/03/3933561_video_kogato_david_pobedi_goliat/", "text": "Уимбълдън\" се превърна в сцена на сблъсък, подобен на този в историята за Давид и Голиат. И не, кортовете в Лондон не предложиха битка между смел овчар и огромен воин... В дуел за място в третия кръг в турнира се изправиха тенисистите Томас Фабиано и Иво Карлович, които са високи съответно 173 и 211 см. Разликата във височината не помогна на Карлович, който загуби сблъсъка след 3.12 часа, като организаторите пуснаха кратък клип от поздрава между двамата след края на мача. Приказката на Фабиано, който е 89-и в ранглистата, продължи след нова драма в пет сета. В първия кръг той отстрани един от фаворитите Стефанос Циципас, а на следващото стъпало го очаква испанецът Фернандо Вердаско.", "date": "2019.07.03", "title": "Видео: Когато Давид победи Голиат"}
{"url": "https://www.dnevnik.bg/evropa/2019/07/03/3933562_bulgariia_niama_da_ima_i_zam-predsedatel_na/", "text": "След като оцеля само няколко часа идеята на Европейския съвет на 28-те лидери на държавите от ЕС Сергей Станишев да оглави Европейския парламент, днешните избори за заместник-председатели на ЕП показаха, че и на това ниво няма да има българи. Гласуването  бе тази вечер и 11 от 14-те зам.-председатели бяха избрани на първи тур при 702 гласували и 661 валидни гласа. Сред тях има 6 души от ЕНП, 3 от \"Социалисти и демократи\", 2 от \"Обнови Европа\" и 1 от Зелените. За останалите три места продължиха да се състезават кандидати от по-малките евроскептични и крайно леви групи. Единственият, който има нещо общо с България, е родената в София  Клара Добрев , съпруга на бившия унгарски социалистически премиер Ферен Дюрчан. Основната функция на зам.-председателите на ЕП е да заместват председателя на пленарни заседания, който също така може и да им делегира право да го представляват на церемонии или събития. Трима от 14-те са с по-големи правомощия и те се определят от т.нар. Конференция на председателите с право да участват в комисии за изясняване на споровете по конкретни законодателни и други мерки. Заедно с петима квестори, които ще бъдат избрани в четвъртък, 14-те участват в Бюрото на ЕП, което отговаря за въпроси, свързани с бюджета, администрацията, организацията и персонала на Европейския парламент.", "date": "2019.07.03", "title": "България няма да има и зам.-председател на Европарламента"}
{"url": "https://www.dnevnik.bg/sviat/2019/07/03/3933574_turist_zagina_pri_izbuhvaneto_na_vulkan_na_italianski/", "text": "Вулканът на италианския остров Стромболи, който изригна този следобед и изплаши летовниците, е взел жертва, пише в. \"Кориере дела сера\", цитиран от БТА. Турист, който се катерел по единия от склоновете на вулкана, е убит от \"дъжда\" от вулканични скали, разлетели се при изригването. Друг турист е бил ранен. Пожарникари са на мястото и оказват съдействие. В последните десетилетия остров Стромболи, който беше декор на филм от 50-те години с участието на Ингрид Бергман, заедно с околните острови се превърна в предпочитано място за летуване за богаташите и знаменитостите, които имат вили там. Стромболи е част от Липарските или наречените още Еолийски острови, разположени северно от Сицилия. Вулканът на острова има три активни кратера. За последно той изригна мощно преди 10 години.", "date": "2019.07.03", "title": "Турист загина при избухването на вулкан на италиански остров"}
{"url": "https://www.dnevnik.bg/sport/2019/07/03/3933571_atletiko_privleche_19-godishen_portugalec_za_126_mln/", "text": "Атлетико\" (Мадрид) обяви трансфера на 19-годишния нападател Жоао Феликс. \"Дюшекчиите\" привлякоха голямата звезда на \"Бенфика\" срещу 126 милиона евро, колкото беше откупната клауза на футболиста. Сумата е рекорд за входящ трансфер за \"Атлетико\" и превръща Феликс в четвъртия най-скъп футболист в историята. Пред него са единствено Неймар (222 млн. евро), Килиан Мбапе (180 млн. евро) и Филипе Коутиньо (142 млн. евро). Досегашният рекорд на клуба бяха платените 72 милиона за Тома Лемар от \"Монако\" преди година. Феликс идва за заместник на Антоан Гризман, който се очаква да премине в \"Барселона\". През деня \"Атлетико\" осъществи изходящ трансфер с продажбата на  Родри .  \"Манчестър сити\" откупи 23-годишния полузащитник  срещу 70 милиона евро.", "date": "2019.07.03", "title": "\"Атлетико\" привлече 19-годишен португалец за 126 млн. евро"}
{"url": "https://www.dnevnik.bg/sport/2019/07/03/3933579_ludogorec_nadvi_smeliia_lokomotiv_i_likuva_s_chetvurta/", "text": "Лудогорец\" защити трофея си от Суперкупата на България след успех с 2:0 срещу носителя на купата на страната от миналия сезон \"Локомотив\" (Пловдив). Двубоят предложи атакуващ футбол, раздаване и много положения пред двете врати, като тимът от Разград се възползва по-умело от възможностите си. Головете за успеха на \"Лудогорец\" вкараха Мавис Чибота в третата минута и Джоди Лукоки в края на срещата. Шампионът в Първа лига спечели четвърта Суперкупа, с което изравни ЦСКА на върха по трофеи. \"Лудогорец\" има изиграни още три загубени финала, като за пръв път триумфира в две поредни години. В началото си пролича, че двата отбора не се намират в отлична физическа форма, което беше предпоставка за голови възможности. \"Лудогорец\" започна по-уверено и още в третата минута застраши вратата на \"Локомотив\". Лукоки проби отдясно и центрира, последва разбъркване и Клаудиу Кешерю продължи към новото попълнение Чибота, който даде преднина на отбора си с удар от границата на наказателното поле. Ранният гол вдъхнови осемкратния шампион в първенството да продължи да атакува. \"Лудогорец\" отново разви атака отдясно, която завърши с центриране към Кешерю. Румънецът направи летящ плонж и насочи топката с удар с глава към вратата, но Мартин Луков спаси. Няколко минути по-късно Кешерю отново имаше възможност, но стреля неточно от воле. \"Локомотив\" постепенно се окопити и погледна смело в атака. В 17-ата минута Анте Аралица беше изведен зад защитата, но си поведе нескопосано топката, която излезе в аут. Пробиви на Момчил Цветанов застрашиха преднината на \"Лудогорец\", но защитата на зелените се справи с опасността. Положенията пред двете врати идваха едно след друг заради бързите действия на атакуващите футболисти на двата отбора. В края на първата част гол на \"Локомотив\" беше отменен заради засада. Картината не се промени през второто полувреме, като тимът от Пловдив продължи да търси изравнителния гол. В 55-ата минута бързо изпълнение на тъч изведе Аралица зад защитата на \"Лудогорец\", като последвалият удар беше спасен от вратаря Пламен Илиев. Девет минути по-късно Марселиньо можеше да убие интригата в мача, но стреля в страничната греда. Той завърши бърза контраатака, в която се отличи Чибота. До края на мача \"Локомотив\" имаше добри възможности, а нов гол на тима от Пловдив беше отменен заради игра с ръка. Футболистите на Бруно Акрапович се хвърлиха в атака, като от това се възползва Лукоки, който удвои преднината на \"Лудогорец\" с гол в третата минута от добавеното време.", "date": "2019.07.03", "title": "\"Лудогорец\" надхитри смелия \"Локомотив\" и ликува с четвърта Суперкупа"}
{"url": "https://www.dnevnik.bg/photos/2019/07/03/3933229_fotogaleriia_svetovnite_snimki_na_denia_-_3_juli_2019_g/", "text": "Залез в Евпатория, Крим.", "date": "2019.07.03", "title": "Фотогалерия: Световните снимки на деня - 3 юли 2019 г."}
