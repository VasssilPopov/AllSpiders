{"url": "https://www.dnevnik.bg/sport/2018/09/26/3317126_juventus_i_napoli_zapisaha_pobedi_predi_direktniia/", "text": "Ювентус\" постигна шеста поредна победа от началото на сезона в Серия А, справяйки се безпроблемно с \"Болоня\". \"Бианконерите\" спечелиха с 2:0, като решиха всичко на \"Алианц арена\" още до 16-ата минута. Точни за тима на Масимилиано Алегри бяха Пауло Дибала и Блез Матюиди, които се разписаха в рамките на пет минути. Треньорът на \"Ювентус\" даде почивка на някои основни играчи преди предстоящия сблъсък с \"Наполи\" през уикенда. На пейкат абяха Алекс Сандро, Джорджо Киелини, Марио Манджукич и Войчех Шчезни, но атаката водеха Кристиано Роналдо и Дибала. Още в началото \"Ювентус\" подходи много агресивно и се възползва от липсата на организация в защитата на гостите. В 11-ата минута дълго подаване от центъра на защитата намери непокрития Дибала, той подаде към Матюиди, но ударът на французина беше блокиран. Все пак топката се върна към аржентинеца и той с атрактивен удар от въздуха успя да открие резултата. Пет минути по-късно Матюиди отново беше замесен в попадението. Този път французинът получи подаване от Роналдо и с удар от много малък ъгъл успя да преодолее стража на \"Болоня\" Скорупски. След ранните голове \"Ювентус\" свали темпото и вече пестеше сили за предстоящите мачове. След почивката футболистите на Алегри пропуснаха няколко добри шанса, като повечето от тях се откриха пред Роналдо. След като спечели и в Шампионската лига преди седмица, \"Ювентус\" изравнява постижение от 1930 година, когато започва със седем победи в първите си седем срещи. Успех на своя \"Сан Паоло\" постигна и \"Наполи\", който надви с 3:0 новака в Серия А \"Парма\". Точни за неаполитанците бяха Лоренцо Инсине в третата минута и Аркадиуш Милик в 47-ата и 85-ата. Победата е пета в шест срещи за състава на Карло Анчелоти, който е на втора позиция с 15 точки. В събота от 19 часа \"Наполи\" гостува на \"Ювентус\".", "date": "2018.09.26", "title": "\"Ювентус\" и \"Наполи\" записаха победи преди директния сблъсък помежду си"}
{"url": "https://www.dnevnik.bg/biznes/2018/09/26/3316951_mejdu_3_i_9_shte_e_poskupvaneto_na_parnoto_ot_1/", "text": "Топлинната енергия ще поскъпне с между 3 и 9% за различните градове от 1 октомври, показват изчисленията на Комисията за енергийно и водно регулиране (КЕВР) след като тя прие с доклад, че от същата дата природният газ ще повиши цената си с близо 14%. Днес в комисията имаше обсъждане на цените. Парното и топлата вода няма да поскъпнат от следващия месец в Русе, Перник, Сливен и Габрово. За София повишението се очаква да е около 8%, което означава, че от началото на годината топлинната енергия в града поскъпва с 16%, след като  от 1 юли цената му бе повишена  с над 7%. Участващата в събитието Мая Манолова, национален омбудсман, коментира, че в докладите на КЕВР липсва достатъчно аргументация и отчет за повишението на цените на природния газ и топлинната енергия. Председателят на регулатора Иван Иванов й отговори, цитиран от БТА, че всички нейни експерти са били поканени да отидат в съответните дирекции за природен газ и електроенергия, за да се запознаят с данните, които се подават от заявителите, и да ги проверят. Иванов информира, че докладите съдържат и търговска тайна и затова разгласяването на тази информация подлежи на санкции. В отговор на това, че цената на парното е с 20 процента по-висока в сравнение с 2015 г., Иванов изтъкна, че \"Топлофикация - София\" от 2015 г. до 2018 г. е извършила модернизация и подмяна на турбини на обща стойност 60 млн. лева. \"Това са инвестиционни разходи, които не могат да не бъдат признати, защото се правят, за да бъде подсигурено подаването на топлоенергия на потребителите\", допълни Иванов. Той посочи, че до 2015 г. хората са плащали т. нар. данък социално спокойствие, което означавало, че при повишаването на цената на природния газ цената на топлинната енергия се е задържала за големите градове. Но това е ставало за сметка на цената за електроенергия. Според председателя на КЕВР това е било изключително несправедливо и поради тази причина е било отменено. Освен това през 2015 г. \"Топлофикация - София\" не е платила за квоти, докато сега КЕВР признава 12 млн. лева, които са платени от столичното топлофикационно дружество за въглеродните емисии и този разход също няма как да не бъде признат. \"Основното изискване към подобни важни за всички български граждани решения за публичност и прозрачност, детайлна аргументация и излагане на мотиви - това изискване в конкретния случай липсва, което е проблем. Проблем е също така, че реално работната група, която е изготвила този доклад, с който прави предложение за повишаване цената на парното, е започнала и приключила работа още преди да има валидно решение на КЕВР за повишаване на цената на природния газ\", коментира Манолова, цитирана от БНТ. По време на откритото заседание самите топлофикации се обявиха против предлаганото увеличение, защото смятат, че то е недостатъчно и ще доведе до загуби, съобщи телевизията.", "date": "2018.09.26", "title": "Между 3 и 9% ще е поскъпването на парното от 1 октомври"}
{"url": "https://www.dnevnik.bg/zdrave/2018/09/26/3316973_samo_nalivane_na_pari_bez_detaili_niama_da_spre/", "text": "Идеите на здравното министерство за промени в модела на здравно осигуряване са твърде първични, няма яснота за детайлите. Не се разбира как ще се постигне обещаното спиране на доплащанията. Как ще се завиши контрола. Няма оценки кое колко струва, какви са реалните харчове и така не се разбира какво ще се плаща с допълнителните пари, които ведомството си поставя за цел да събере. Просто наливане на допълнителни пари без реална реформа. Това бяха основните коментари на представители на здравния сектор – болници, лекари, застрахователи, пациентски организации, омбудсман , по време на дискусия днес , на която здравното министерство представи вижданията си за реформа в модела за финансиране на здравеопазването  От началото на месеца ведомството води разговори с различни заинтересовани среди от сектора по идеите си. И сондира мнения. Министерството  отказа да оповести намеренията си  с аргумента, че първо иска да чуе мненията, да направи промени, да се спре на безспорните елементи. А всички идеи са неокончателни, първични. Едва след представянето на идеите ще започне работата по конкретни законови текстове и промени. Всички участници в дискусията днес поздравиха министър Кирил Ананиев за това, че започва дискусия. И обещаха конструктивен диалог, отбелязаха острата необходимост от промени. В същото време те изказаха редица забележки към идеите. \"Много са верни принципите и целите, които си поставя здварното министерство – да се признае, че системата е недофинансирана, и да се потърсят начини за набавяне на средства с увеличение на публичния ресурс. Да се потърсят нови играчи, конкуренция и така да се повиши качеството. Но така представените модели са по-скоро идеи, а не толкова модели\",  заяви Светла Несторова , председател на Асоциацията на българските застрахователи. Тя коментира основната идея, която от здравното министерство дадоха да се разбере, че ще се опитат да прокарат – с примерна стойност 12 лева на месец за всички. С тази крачка от министерството изчисляват, че ще привлекат около 860 милиона лева за финансиране на системата. И обещават така да отпаднат различни доплащания от страна на пациентите. \"Питат ме 860 милиона лева ще бъдат ли достатъчни и как с тях ще се напълни дупка от около 3 милиарда и половина, колкото според различни изчисления доплащат пациентите в момента. Не можем да отговорим. Защото всъщност не знаем какво трябва да платим с тях. Не е известно кое колко струва, трябва да се направи такова остойностяване. Защото сега не е ясно за какво е достатъчен публичният ресурс, кое е онова, което гражданите ще купуват с допълнителните средства\", заяви Несторова. От КТ \"Подкрепа\" отбелязаха, че нищо не се споменава за системата за финансиране на болниците – за клиничните пътеки. Говори се и как част от него да го дадем на частни агенти, отбелязаха от синдиката. От КНСБ също попитаха как да убедят хората, че трябва да платят още пари и то неясно за какво. Твърди се, че 4 милиарда лева доплащат пациентите, как с 800 милиона ще решим проблема, не го виждаме, допълниха от там. И отбелязаха, че не се вижда как ще се повиши контролът, как ще се премахнат доплащанията. Калоян Стайков от Института за пазарна икономика  също отбеляза, че няма остойностяване на това кое колко струва и кой колко плаща. Трябва да разберем какви са разходите, да се види къде могат да се намалят и чак тогава да си говорим за повече приходи, отбеляза той. Посочи, че се говори само за реформа за болничната помощ, а са изключените останалите подсектори. Не виждам как предложените модели ще помогнат за нерегламентираните плащания, те са основно при лекарствената политика и извънболничната помощ, където реформи не се предвиждат, посочи Стайков. \"Ще налеем още пари в нереформирана система и ще се чудим защо не достигат\", смята той. Омбудсманът Мая Манолова пък заяви, че тъй като никъде в основния закон не се говори за задължителна застраховка. Добре е, че ще бъдат осигурени повече пари в системата, но не става ясно как тези повече пари ще повлияят на подобряване на достъпа, качеството, контрола и за решаване на съществуващите проблеми, допълни тя. От фармацевтичния бранш пък видяха желание за абдикиране от скупоструващата терапия от страна на НЗОК и това не трябва да бъде допускано. От Световната банка и Световната здравна организация също приветстваха инициативата на здравното министерство, но предупредиха, че предстои много тежка работа, трудно администриране на идеите и необходимост от много регулации. Предложенията са насочени повече към финансирането и създаването на пазар, ще са необходими много регулации, предупредиха от Световната банка. И отбелязаха, че здравната система е болна, нуждае се от лечение, което трябва да стане прозрачно. За да се осигури ефективност, качество, равенство на достъп. може да пропуснем други парчета от пъзела. Преди да направим промяна в модела на финансиране, трябва да направим анализ на промените, застоя, причините да има проблеми и да се спират промените\", отбелязаха от Световната здравна организация. Техните представители посочиха, че има множество политики и програми, които министерството може да въведе за намаляване на смъртността в България. Докато се обсъждат моделите за финансиране. Здравният министър Кирил Ананиев заяви, че до края на следващата седмица ще бъде направен по време на днешната дискусия. И министерството ще изпрати покани за сформиране на конкретни работни групи. Отбеляза, че има доста идеи за завишаване на контрола на харчовете, но вероятно не е бил разбран. Ананиев посочи още, че няма противоконституционни елементи в идеите за задължително здравно застраховане. Работим комплексно, не подхождаме само с идеи за промяна във методите за финансиране на системата, заяви Ананиев. И обеща в най-скоро време секторът да разполага с цялостните виждания и за допълнителни реформи, споменати днес. Здравният министър отбеляза, че няма да се бърза с промените. А идеята е от 1 януари 2020 г. моделът, около който ще се обединят специалистите и работните групи, да влезе в сила.", "date": "2018.09.26", "title": "Само наливане на пари, без детайли, няма да спре доплащането – реакциите по здравната реформа"}
{"url": "https://www.dnevnik.bg/sport/2018/09/26/3316958_amnesti_rabotnicite_na_obektite_za_katar_2022_ne/", "text": "Работниците по строителни обекти на новия град Лусайл, който ще посрещне мача на откриването и финала на световното първенство по футбол в Катар през 2022 г., не получават заплати с месеци, твърди правозащитната организация \"Амнести\". Организацията е провела разследване, според което изпълнителят на проекта за Лусайл Mercury MENА е съсипал живота на служителите. Най-малко 78 работници от Непал, Индия и Филипините не са получавали пари от месеци, като им се дължи средно по 2035 щатски долара. По-голямата част от тях - 34, са от Непал, където една трета от населението живее с по-малко от два долара на ден. \"Много от служителите на Mercury MENA са направили огромни жертви и са взели унищожителни заеми, за да поемат тази работа\", заявиха от \"Амнести\". \"Изпълнителят на проекта не е изплатил на работниците си хиляди долари заплати и трудови възнаграждения, оставяйки ги безпомощни и без пукната пара в Катар\", допълват от правозащитната организация,  която е направила близо десет мисии в Катар , откакто ФИФА взе скандалното решение да избере страната за домакин на световното първенство през 2022 г. \"Амнести\" се обърна към катарското правителство с искане да реши проблема със заплатите на работниците имигрант. Организацията за пореден път призова и за цялостно реформиране на системата \"кафала\", според която служителите не могат да сменят своята работа и не могат да напускат страната без разрешението на работодателите. \"Записите от комуникацията между Mercury MENA и нейните служители показват, че ръководството на компанията е напълно наясно с проблемите със заплатите и продължава да дава обещания, които никога не спазва. Част от непалските работници, които бяха интервюирани от \"Амнести\", са били принудени да продадат земи и да отпишат децата си от училище, за да платят задълженията, които трупат по време на престоя си в Катар\", разказаха още от \"Амнести\". Организацията отправи критики и към непалските власти. \"Те са били уведомени за ситуацията най-малко в четири различни случая - два пъти от работници и два пъти от \"Амнести\", но игнорират молбите им за помощ в опита им да си получат парите или да се върнат у дома. Това се случва въпреки съществуването на Фонд за социално подпомагане на работниците мигранти в размер на 38 милиона долара. И до днес правителството в Непал не е включило Mercury MENA в черния си списък, което означава, че нищо не може да спре компанията да продължи да набира работници в бъдеще\".  \"Амнести\" отново отправи обвинения и към ФИФА за пасивността й по въпроса с условията на труд и правата на работниците по строителните обекти за Катар 2022. Във връзка с последното разследване от международната футболна федерация са отговорили, че случаят не е свързан със световното първенство. \"Няма причини да вярваме, че споменатите нарушения на правата на работниците имат нещо общо с ФИФА и световното първенство\", се казва в отговора на световната централа до \"Амнести\". В същото време катарското правителство е заявило, че \"Mercury MENA не е директно замесена в изграждането на стадиона в Лусайл, а в построяването на новия град\". Потърсени за коментар от \"Амнести\", от компанията са отговорили единствено, че има \"проблем с паричните потоци\".", "date": "2018.09.26", "title": "\"Амнести\": Работниците на обектите за Катар 2022 не получават пари с месеци"}
{"url": "https://www.dnevnik.bg/video/novinite_na_bnt/2018/09/26/3316991_video_drugite_novini/", "text": "Ловеч открива програмата на Софийския университет \"Наследство БГ\"", "date": "2018.09.26", "title": "Видео: Другите новини"}
{"url": "https://www.dnevnik.bg/biznes/2018/09/26/3317006_voenna_delegaciia_shte_provede_konsultacii_v_shveciia/", "text": "Делегация на Министерството на отбраната, водена от зам.-министъра на отбраната Атанас Запрянов, ще бъде на посещение в Швеция на 27 и 28 септември 2018 г., съобщи пресцентърът на ведомството.", "date": "2018.09.26", "title": "Военна делегация ще проведе консултации в Швеция за нов боен самолет"}
{"url": "https://www.dnevnik.bg/bulgaria/2018/09/26/3316961_antikorupcionnata_komisiia_izdirva_simeon_diankov_za/", "text": "Комисията за противодействие на корупцията и отнемане на незаконно придобитото имущество (КНКОНПИ) издирва бившия финансов министър Симеон Дянков, за да ѝ даде обяснение за доходите и активите си. Комисията е приключила проверката си на имуществото на Дянков, но тъй като не може да открива доходи на български граждани от чужбина, инспекцията ѝ е непълна и бившият министър трябва сам да докаже средствата си. Това обясниха от комисията за \"Дневник\". На антикорупционния орган било \"ноторно известно\", че Дянков има доходи, получавани извън България. По думите на председателя на комисията Пламен Георгиев публична информация е, че бившият министър е работил в Световната банка, а в момента работи в Лондон, както и че е работил и на други места в чужбина. Затова се предполагало, че има добри доходи, но комисията нямало как да знае това. Служителите на комисията са търсили Дянков неуспешно на всички известни негови адреси в страната. Освен това при всяка проверка антикорупционният орган изследва и доходите на съпруга/съпругата на проверявания. В случая на Дянков комисията не можела да открие документ за сключен граждански брак. Дори американските власти са им отговорили, че бившият министър сигурно имал сключен брак, но в техните регистри документи за това нямало. Доходите на съпругата му пък били изцяло в чужбина, което още повече затруднявало комисията. По-рано през деня стана известно, че съдът е запорирал имуществото и на  Трайчо Трайков . Проверката срещу двамата е започнала в началото на 2017 г. и е  заради повдигнатото им обвинение за приватизация  на по-ниска от пазарната цена на държавната една трета от акциите на енергийния оператор ЕВН. Сделката беше сключена, когато Трайков беше министър. Делото, по което обвиняеми са и съиздателят на \"Дневник\" и \"Капитал\" Иво Прокопиев, и още трима души,  беше върнато на прокуратурата  от специализирания съд за доразследване с аргумента, че обвинителният акт е неясен. Дянков получи обвинение в началото на тази година. Първоначално прокуратурата обяви, че бившият вицепремиер не може да бъде открит, за да бъде призован, и  от обвинението заплашиха, че той може да бъде обявен за издирване.  Още същият ден обаче Дянков се свърза с прокуратурата. От обяснението на антикорупционния орган се разбра още, че тя проверява само трима души - Трайков, Дянков и Прокопиев. Останалите подсъдими по делото ЕВН - изпълнителният директор на \"Булброкърс\" Радослав Рачев и служителите на фирмата Любомир Евстатиев и Петър Василев, не са били обект на антикорупционна проверка.", "date": "2018.09.26", "title": "Антикорупционната комисия издирва Симеон Дянков, за да ѝ обясни доходите си и да докаже брака си"}
{"url": "https://www.dnevnik.bg/sport/2018/09/26/3317010_poreden_obrat_prati_ludogorec_vuv_vtoriia_krug_na/", "text": "Лудогорец\" направи трети обрат в рамките на три седмици и започна с победа участието си в Купата на България. Шампионите се наложиха с 3:1 като гости на един от най-слабо представящите се отбори във Втора лига - \"Несебър\". Успехът срещу \"Несебър\" беляза трети пореден обрат за \"Лудогорец\" в българския футбол.  През уикенда тимът от Разград победи \"Ботев\" с 3:2 , след като губеше с 0:2 до почивката. Кръг по-рано шампионите изоставаха с 0:1 срещу \"Верея\" до 78-ата минута,  но спечелиха с 2:1 . Миналата седмица имаше още един обрат с участието на \"Лудогорец\". Тимът на Пауло Аутуори изпусна два гола аванс срещу \"Байер\" (Леверкузен) и  загуби с 2:3 в първия си мач от груповата фаза на Лига Европа . Бразилският треньор очаквано направи доста промени в стартовия състав. Като титуляри започнаха Хорхе Броун, Антон Недялков, Цветомир Панов, Рафаел Форстър, Георги Терзиев, Лукас Саша, Густаво Кампаняро, Мей Махлангу, Димо Бакалов, Джоди Лукоки и Жоао Пауло. Треньорът на \"Несебър\" също заложи на много играчи, които по-рядко стартират в мачовете от Втора лига. \"Лудогорец\" доминираше от първия съдийски сигнал, но пропусна няколко чист ситуации за гол. Със силни намеси се отличи вратарят на \"Несебър\" Петко Пацов, който спаси удари на Бакалов, Пауло и Саша. \"Несебър\" изненадващо поведе в 26-ата минута. Галин Димитров центрира от корнер, а Нуретин Пюскюлю отбеля за глава след много неубедителна реакция на вратаря Хорхе Броун. Само минута по-късно Джоди Лукоки прати топката във вратата на \"Несебър\", но попадението беше отменено заради спорна засада. \"Лудогорец\" все пак изравни в 36-ата минута, когато след разбъркване в наказателното поле Пауло пое топката, финтира Пацов и насочи топката в опразнената врата. След няколко пропуска в началото на второто полувреме шампионите поведоха в 64-ата минута. След центриране от корнер към първа греда Форстър продължи топката с пета към Кампаняро. Той не успя да я овладее, но тя попадна в Терзиев, който с гръб към вратата успя да прехвърли Пацов от границата на вратарското поле. Три минути преди края гостите решиха мача с трето попадение. Влезлия като резерва Доминик Янков получи пас от Натанаел, проби в наказателното поле на \"Несебър\" и сервира топката на Лукоки, който отблизо я насочи във вратата.", "date": "2018.09.26", "title": "Пореден обрат прати \"Лудогорец\" във втория кръг на Купата на България"}
{"url": "https://www.dnevnik.bg/biznes/2018/09/26/3317048_lovut_na_divia_svinia_se_razreshava_ot_29_septemvri/", "text": "Груповият лов на дива свиня се открива на 29 септември. Това предвижда заповед на министъра на земеделието, храните и горите Румен Порожанов, съгласувана с министъра на околната среда и водите Нено Димов. Във връзка с усложнената епизоотична обстановка и констатираното огнище на африканска чума по свинете в с. Тутраканци се въвеждат ограничения в районите до границата с Румъния, съобщава земеделското министерство. Те са посочени в приложения към заповедта. В първата буферна зона, която обхваща до 5 км от границата с Румъния и до 10 км около с. Тутраканци, се забранява груповият лов. Това засяга 119 ловни дружинки от общо 2810 в България, или само 4.2% от всички. Втората зона, в която груповият лов е разрешен, но без кучета, обхваща териториите между 5 и 10 км от границата с Румъния, респективно между 10 и 20 км около с. Тутраканци. За останалата част от България няма ограничения. Груповото ловуване се извършва само през деня, който обхваща един час преди изгрева и един час след залеза на слънцето. Провеждането на инструктаж на участниците в него е задължително. Ръководителят на лова проверява наличието на заверен ловен билет и членска карта, разрешително за носене на ловно оръжие на всеки член от дружинката и попълва съответното разрешително за лов. На санкция подлежат ловци, които не са екипирани с шапка или облекло с ярък сигнален цвят при групов лов на дива свиня и на дребен дивеч. Забранена е употребата на алкохол и упойващи вещества преди и по време на лов. Изпълнителна агенция по горите напомня, че ловното оръжие е лично и не се предоставя на никого, дори на правоспособни ловци. При използване на гладкостенно оръжие по време на групов лов на дива свиня се забранява използването на сачми с диаметър над 6 мм. Разрешена е употребата само на боеприпаси тип куршум.", "date": "2018.09.26", "title": "Ловът на дивя свиня се разрешава от 29 септември"}
{"url": "https://www.dnevnik.bg/politika/2018/09/26/3314040_kandidatut_na_gerb_ostana_edinstvenata_parlamentarna/", "text": "Само една номинация за член на Конституционния съд е внесена в деловодството на Народното събрание, показа проверка на \"Дневник\" към 18 ч. в сряда. Днес изтича и крайният срок за издигане на кандидати от парламента. Името на доскорошния зам.-председател на Върховния касационен съд (ВКС) и председател на Гражданското отделение Красимир Влахов бе съобщено в неделя по БНР от шефа на парламентарната група на ГЕРБ Цветан Цветанов. Кандидатурата на Влахов е била обсъдена с лидерите от \"Обединени патриоти\" Красимир Каракачанов, Валери Симеонов и Волен Сидеров и по думите на Цветанов бил постигнат консенсус за него. Ден по-късно номинираният от БСП Янаки Стоилов, бивш зам.-председател на Народното събрание, се отказа от надпреварата, като обяснил на Корнелия Нинова, че битката е предрешена от предварително договорено политическо решение в парламента. На всеки три години приключва 9-годишният мандат на четирима от съдиите в 12-членния Конституционен съд (КС) и той се обновява. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Дотогава трябва да бъдат избрани четиримата нови конституционни съдии и да положат клетва на 13 ноември. Приключващите мандата си Румен Ненков и Кети Маркова са подписвали с особени мнения някои от ключовите решения на Конституционния съд през последните години. Това означава, че не са били съгласни с мнението на мнозинството. Такъв бе случаят с Истанбулската конвенция, която  според Ненков не противоречи на българската конституция . Маркова пък е изразила по друго дело изключително важна позиция - че Народното събрание може да пита главния прокурор и по конкретни дела - която възможност бе отхвърлена от мнозинството в КС. По друг спор още смята, че  председателят на КС Борис Велчев  изпрати писма до двете върховни съдилища, парламента и президента, с които им напомни, че започва да тече срокът, в който трябва да посочат новите си представители в съда. За 1 октомври е свикано общо събрание на съдиите от Върховния касационен съд (ВКС) и Върховния административен съд (ВАС) за изработване на правила за провеждане на избор на двама съдии от тяхната квота за Конституционния съд (КС). Общото събрание за самия избор е насрочено за 25 октомври. Президентът Румен Радев има предложена номинация за конституционен съдия, която той в момента обсъжда, но не пожела да посочи име. \"Разбира се, че проучвам различни варианти. За мен са важни не само високите професионални, но и високи морални качества и възможностите и умението да отстояваш своята позиция\", каза през миналата седмица Радев. Той не искаше да \"хвърля имена в пространството\", но увери, че ще посочи съдия в срок.", "date": "2018.09.26", "title": "Кандидатът на ГЕРБ остана единствената парламентарна номинация за Конституционния съд"}
{"url": "https://www.dnevnik.bg/bulgaria/2018/09/26/3317055_pensioneri_poiskaha_s_16_mlrd_lv_poveche_pari_za_pensii/", "text": "Пенсионерски организации отправиха искания за преизчисляване на пенсиите, отпадане на тавана и увеличение на минималната пенсия, които, ако бъдат приети, по изчисления на Националния осигурителен институт (НОИ) биха стрували на бюджета допълнително 1.645 млрд. лв. годишно, съобщи БТА. Дискусията по темата се състоя на дискусия в парламентарната комисия по труда и социалната политика. Пенсионерските организации искат през 2019 г. да падне таванът на всички пенсии, а не само на новоотпуснатите, както е заложено в Кодекса за социално осигуряване. Те настояват още преизчисление на всички пенсии с актуален среден осигурителен доход, както и минималната пенсия за осигурителен стаж и възраст да стане от 1 януари 2019 г. 55% от минималната работна заплата. За преизчисление на пенсиите със средния осигурителен доход за 2018 г. са необходими - 1.44 млрд. лв., за увеличението на минималните пенсии за осигурителен стаж и възраст са необходими - 50 млн. лв., за отпадането на тавана на пенсиите са необходими допълнително 155 млн. лв., каза управителят на НОИ Ивайло Иванов по време на дискусията. По думите му това би увеличило общите разходи за пенсии за 2019 г. до над 11.5 млрд. лв., което е над 10.3% от прогнозния брутен вътрешен продукт за догодина. Трансферът на държавата към НОИ за покриване на недостига от средства ще надхвърли 5 процента от БВП при прогноза около 3.7 за 2019 г. Социалният министър Бисер Петков коментира, че твърденията, че ограничаването на пенсиите от таван е противоконституционно, са отхвърлени от компетентните органи - по това са се произнесли Европейският съд за правата на човека и Комисията за защита от дискриминацията. Петков повтори за пореден път, че изчислените размери на някои от старите пенсии без таван са смущаващи за общото разбиране за размера на пенсиите. Министърът смята, че става дума и за предвидимост, която законодателството, особено това в областта на пенсиите, трябва да има. Той допълни, че в 18 държави членки на ЕС има ограничения на размера на пенсиите - или като абсолютен размер, или като референтна стойност, или някакъв друг регулатор. Министърът съобщи, че в проекта на бюджета на Държавното обществено осигуряване за следващата година ще бъде заложено осъвременяване на пенсиите с 5.7%, което е по-съществен ръст от предходните години и той се обуславя от по-високия темп на нарастване на средния осигурителен доход. Според него презчисляването на всички пенсии с актуален осигурителен доход за 2018 г. би увеличило съществено разходите за пенсии и би нарушило финансовата устойчивост на пенсионната система, която с последните изменения в КСО е стабилизирана - нивата на дефицита са почнали да намаляват. Устойчивостта на всеки пенсионен фонд е предпоставка да посреща бъдещи задължения, напомни министърът. Светлана Ангелова от ГЕРБ също смята, че финансовата стабилност ще даде сигурност и за бъдещите поколения. Тя подкрепя всяко увеличение на доходите на възрастните хора, но смята, че за да се изпълнят тези искания трябва да има или драстично увеличение на осигурителната вноска и данъците, или съкращения. По думите й борбата с бедността не трябва да бъде само приоритет на пенсионната политика, а да е пакет от мерки на всички системи. Предложените мерки ще имат положителен ефект върху доходите на пенсионерите, но той ще е неустойчив, а цената, която трябва да плати обществото, ще бъде непосилна, заяви Ангелова. Георги Гьоков от БСП смята, че дискусията незаслужено се измества само върху отпадането на тавана на всички пенсии, което той намира за справедливо, но не единствено важно искане. Гьоков попита справедлива и адекватна ли е една пенсионна система, която осигурява средна пенсия от 340 лева при среден осигурителен доход 850-900 лева. Той допълни, че е справедливо преизчисление на пенсиите, дори да не е със средния осигурителен доход за 2018 г., който е най-висок. Председателят на социалната комисия Хасан Адемов подчерта, че комисията изготвя становища по внесени законопроекти, а не по меморандуми. Васил Върбанов, председател на инициативния комитет от пенсионерски организации, внесъл предложението, заяви, че над 2 милиона пенсионери са със средна пенсия от 321 лева, каквато е в момента линията на бедността. Според него исканията са реалистични и наложителни.", "date": "2018.09.26", "title": "Пенсионери поискаха с 1.6 млрд. лв. повече за пенсии"}
{"url": "https://www.dnevnik.bg/razvlechenie/2018/09/26/3317062_horeografut_na_velikiiat_ukrotitel_shte_poluchi_znak/", "text": "До премиерата на българска сцена на спектакъла \"Великият укротител\" на гръцкия хореограф Димитрис Папайоану остават два дни. Той ще бъде поставен в Пловдив на три пъти - 28,29 и 30 септември, в рамките на фестивала One dance week, който се организира от фондация \"ЕДНО за Култура и Изкуства\". На специална пресконференция днес хореографът каза,че очаква с нетърпение срещата с публиката. \"Аз съм балканец. Това е в кръвта ми. И за добро или лошо Балканите и балканското ме вдъхновяват в работата ми.\" Интервюто на  \"Дневник\" с Папайоану четете тук . Веднага след края на първия спектакъл на сцената на Дом на културата \"Борис Христов\" той ще бъде награден от министъра на културата Боил Банов с почетния знак \"Златен век\" - печат на цар Симеон Велики - златен, и грамота за постиженията му в областта на културата. \"Гостуването на артист от ранга на Папайоану отваря нова страница за мястото на съвременните изпълнителски изкуства в България и поставя съвременния танц на заслуженото му място на културната карта на страната ни. И най-голямото доказателство за това е огромният интерес на публиката\", каза Асен Асенов, директор на фондацията. One dance week е акцент в програмата на \"Пловдив – Европейска столица на културата 2019\". Фестивалът се осъществява с подкрепата на Министерството на културата. ", "date": "2018.09.26", "title": "Хореографът на \"Великия укротител\" ще получи знак \"Златен век\" след премиера на One dance week"}
{"url": "https://www.dnevnik.bg/sport/2018/09/26/3317065_avstraliecut_roun_denis_triumfira_sus_svetovnata_titla/", "text": "Роън Денис е новият световен шампион в индивидуалното бягане по часовник в колоезденето. Състезателят от Австралия измина трасето в Инсбрук от 52 километра за 1:03.03 часа със средна скорост 49.9 км/ч. Титлата е първа за Австралия от 91-ото световно първенство по колоездене. Австралиецът беше най-бърз двете междинни контроли и не остави съмнение в превъзходството си. Той победи с 1.21 минути шампиона от миналата година Том Дюмулен. Холандецът се движеше с идентично темпо с Денис след 16 километра, но после загуби много време от австралиеца на изкачването между 30-ия и 35-ия километър. Бронзовият медал остана за белгиеца Виктор Кампенертс. Едва пет десети от секундата обаче го разделиха от среброто. \"Това е сбъдната мечта за мен, след като преследвам тази фланелка още от юношеските ми години. Радвам се много и съм сигурен, че сега и моята съпруга е много щастлива\", каза Денис след финала на състезанието. Той е едва вторият австралиец, който печели световната титла при мъжете. С три успеха в три поредни години (2003, 2004 и 2005 г.) е Майкъл Роджърс. Дюмулен пък вече има пълен комплект от медали на световни първенства. Освен титлата в Берген преди година холандецът има и бронз от шампионата в Понферада през 2014 г. Денис потегли много силно по трасето и още преди втората междинна контрола изпревари четирикратния шампион на Испания Джонатан Кастровехо. По-късно австралиецът задмина и стартиралия с три минути преди него световен шампион от 2015 г. Васил Кириенка. В професионалната си кариера Денис печели 26-а победа. През 2018 г. Той вече има седем победи и всяка от тях дойде именно в индивидуално бягане по часовник. Освен тримата призьори в топ 10 попаднаха още Михал Квятковски, Нелсон Оливейра, Кастровехо, Тони Мартин, Патрик Бевин, Кириенка и Мартин Тофт Мадсен.", "date": "2018.09.26", "title": "Австралиецът Роън Денис триумфира със световната титла в часовника"}
{"url": "https://www.dnevnik.bg/bulgaria/2018/09/26/3317015_borisov_nosil_reklamna_teniska_na_futbolna_sreshta_no/", "text": "Комисията за противодействие на корупцията и отнемане на незаконно придобитото имущество (КПКОНПИ) не е открила конфликт на интереси по сигнал на БСП срещу премиера Бойко Борисов. Това обяви председателят ѝ Пламен Георгиев пред \"Нова телевизия\". Става дума за футболна среща на ветераните на \"Витоша\" (Бистрица), на която министър-председателят е бил с фланелка, брандирана от един от най-големите букмейкъри в страната. Този случай по думите на Георгиев бил освен дребен и юридически несериозен. Защото, за да се установи конфликт на интереси, трябвало да има няколко условия - да става дума за длъжностно лице, какъвто Борисов е. В конкретния случай обаче ги нямало другите предпоставки - изпълнение на действие по служба, \"което категорично не е играта на футбол\", и Борисов не бил направил това в частен интерес. При проверката си от КНКОНПИ са снели обяснения от премиера и от президента на футболния съюз и така установили, че Борисов участвал във футболните срещи, без да получава възнаграждение. Пеевски - проверен само на документи От думите на Пламен Георгиев се разбра още, че комисията не е правила реална  проверка на доходите и имуществото на депутата от ДПС Делян Пеевски , а е извършена инспекция само по документи. Въпросът за проверката на Пеевски бе във връзка с различния подход на комисията към имуществото на Пеевски и бившия му бизнес партньор - Цветан Василев. Председателят на антикорупционната комисия обясни, че в случая с бившия мажоритарен собственик на КТБ има повдигнато обвинение, което дава повече правомощия на антикорупционната комисия. Проверката на депутата от ДПС е направена след сигнал. \"Не сме правили проверка на цялостното му имущество, а анализ на всички проверки от прокуратурата и данъчни. т.е. какво виждаме от документите\", обясни Георгиев. Обясни, че едното е проверка на документи, другото е анализ по същество и допълни, че за пълна проверка - разкриване на банкова тайна например - трябва да има повдигнато обвинение. Иначе обясни, че комисията е завела дело за отнемане на над 2 млрд. лв. от Василев. Припомни, че то е спряно, след като българският съд отправи преюдициално запитване до Съда на ЕС (искане за тълкуване на норма от европейско право - бел. ред.). Във въпросите съдът съпоставя правото на ЕС с българския закон, който допуска процедурата по конфискация на имущество да започне и да се проведе дори и ако няма влязла в сила присъда. Георгиев обясни, че до отнемане на имущество може да се стигне дори и ако проверяваният от комисията е оправдан по наказателното дело, след което е започнала антикорупционната проверка. Защото делата по гражданска конфискация са срещу имуществото, а не срещу човека. Той обясни още, че проверките по други публично известни акции - тази срещу семейство Арабаджиеви, бившия кмет на столичния район \"Младост\" Десислава Иванчева и собственика на \"Винпром Карнобат\" Миню Стайков не са приключили. Миналата седмица зам. главният прокурор и доскорошен шеф на спецобвинението Иван Гешев заяви, че по искане на прокуратурата съдът е наложил  запор над имуществото на собственика на хотелиерски вериги Ветко Арабаджиев и семейството му. Георгиев обясни, че прокуратурата може да поиска запор още с повдигането на обвинение, за да обезпечи разследването си. А комисията - само при установено несъответствие между доходи и притежавано имущество. По думите на шефа на антикорупционния орган за целия период на съществуване на комисията за корупцията са запорирани средства за 3.8 млрд. лв. Отнетите са на стойност 120 млн. лв. Много от делата обаче са стопирани като това на Цветан Василев и затова цифрата на отнетото имущество не била близка до тази на исканото.", "date": "2018.09.26", "title": "Като футболист премиерът Борисов не попадал в конфликт на интереси"}
{"url": "https://www.dnevnik.bg/bulgaria/2018/09/26/3316932_brjuksel_preporucha_na_mvr_da_namali_niakoi_razhodi_po/", "text": "Европейската комисия е препоръчала на МВР да съкрати непреките разходи, свързани с обществените поръчки по охраната на границата. Това е станало след проведен одит в периода 11-14 октомври 2016 г. С доклад от началото на годината ЕК препоръчва ограничаване на харченето на евросредствата от фонд \"Вътрешна сигурност\" - Инструмент за финансово подпомагане на външните граници и визите\". Една от дейностите по този инструмент в момента е ресурсното осигуряване на армията на границата. Тъй като дейностите по този инструмент са свързани най-вече с провеждането на обществени поръчки, от ЕК препоръчват т. нар. непреки разходи да бъдат намалени от 7 % до 2.5 %. Това се разбира от проект за промени в постановление на Министерския съвет от 2015 г., качен за обсъждане на сайта за консултации - strategy.bg \"По отношение на проектите, изпълнявани в Инструмента за финансово подпомагане на външните граници и визите, Европейската комисия предлага намаляване процента на непреки разходи от 7 на сто на 2.5 на сто от размера на преките допустими разходи поради съображения, свързани с характера на проектите и в частност с факта, че голяма част от тях се изпълняват основно чрез процедури за възлагане на обществени поръчки\", се казва в мотивите на проекта. В същото време за първи път се въвежда и таван на разходите за управление на проекти. Такъв до момента не е имало и в постановлението се предвижда той да бъде 10 % от общите допустими преки разходи за съответния проект.", "date": "2018.09.26", "title": "Брюксел препоръча на МВР да намали някои разходи по охрана на границата"}
{"url": "https://www.dnevnik.bg/sport/2018/09/26/3316584_vtorodivizionniiat_darbi_kaunti_izhvurli_manchestur/", "text": "Манчестър юнайтед\" продължава с неубедителното си представяне от началото на сезона и отпадна още на старта при участието си в Купата на лигата. \"Червените дяволи\", които имат две загуби във Висшата лига, вече са аут от турнира, отстъпвайки на своя \"Олд Трафорд\" от \"Дарби каунти\" след дузпи. В редовното време срещата завърши 2:2, при дузпите \"Дарби каунти\" се наложи с 8:7. Тимът на Жозе Моуриньо допусна обрат, след като водеше още след третата минута. През втората част обаче \"червените дяволи\" получиха два гола от вдъхновения тим на \"овните\", воден от Франк Лампард. Хуан Мата се разписа за \"червените дяволи\", а за \"Дарби каунти\" точни бяха Хари Уилсън и Джак Мариът, накрая обаче Маруан Фелайни изравни. Традиционно за последните месеци \"Юнайтед\" показа две лица в двете полувремена. Футболистите в червено действаха по-добре преди почивката, а след нея броят на ударите и опасностите драстично намаля. Освен това те трябваше да играят с човек по-малко повече от 20 минути. Още в третата минута след бърза атака \"червените дяволи\" бяха напред в резултата. След пробив отляво на Антони Марсиал топката стигна чак до Мата и испанецът с удар с левия крак откри. След това футболистите на Жозе Моуриньо играха на висока скорост и не оставиха шансове на съперника си. Благодарение на движението на Лингард, Марсиал и Мата в предни позиции \"Юнайтед\" създаде много шансове. От тях обаче не се възползва Ромелу Лукаку, който направи няколко пропуска. До края на първото полувреме \"червените дяволи\" намалиха темпото, но и това не даде шансове на \"овните\", които имаха само един точен удар за първите 45 минути. След почивката ситуацията се промени коренно и \"Дарби каунти\" играеше по-добре. Футболистите на Франк Лампард действаха със самочувствие, а \"Юнайтед\" показа старата си слабост да не прави две силни полувремена едно след друго. Точно час след началото на мача обаче плановете на Жозе Моуриньо и футболистите му се объркаха, след като \"Дарби\" стигна до гол. Нападателят на \"овните\" Хари Уилсън изравни след невероятен изстрел от свободен удар от около 30 метра. Изстрелът на 21-годишния Уилсън описа интересна парабола и изненада Серхио Ромеро. Моуриньо опита да предотврати спада в играта на своя отбор, пускайки едновременно Фелайни и Фред от пейката, търсейки и повече сигурност в халфовата линия. В 67-ата минута обаче ситуацията стана още по-лоша. Вратарят Серхио Ромеро спря топката с ръка извън наказателното поле, за да не позволи на Хари Уилсън да се откъсне и получи червен картон. На терена пък се появи 35-годишният Лий Грант, който беше взет със свободен трансфер от \"Стоук сити\". Ветеранът имаше доста работа в дебюта си и трябваше да спира натиска на \"Дарби\" в последните минути. Пет минути преди края \"Юнайтед\" се срина и допусна втори гол, като всичко изглеждаше загубено за хората на Моуриньо. Резервата Джак Мариът се разписа с глава и шокира феновете на \"Олд Трафорд\", но \"червените дяволи\" не се предадоха и в добавеното време изравниха. Маруан Фелайни засече центриране на Диого Далот и с глава преодоля Скот Карсън. Това пък прати двубоя да бъде решен след дузпи. При изстрелите от 11-те метра всички изпълнители показаха много качествени удари. Мейсън Маунт, Флориан Йозефзун, Хари Уилсън, Мариът и Джонсън бяха точни за \"Дарби каунти\", а за \"Юнайтед\" се разписаха Лукаку, Йънг, Фелайни, Фред и Марсиал, което доведе до изпълнения до грешка. След тях Брайсън и Далот също бяха точни. Форсайт и Киоу вкараха за \"овните\" преди Фил Джоунс да пропусне за \"Юнайтед\", като ударът му беше хванат от Карсън. Носителят на трофея \"Манчестър сити\" не срещна проблеми срещу заемащия предпоследно място в Лига 1 \"Оксфорд\". \"Гражданите\" спечелиха с 3:0 на \"Касам стейдиъм\" пред близо 12 хиляди зрители. Хосеп Гуардиола направи десет промени в състава си, който няколко дни по-рано постигна успех с 5:0 над \"Кардиф\". Давид Силва, Венсан Компани, Джон Стоунс и Данило се завърнаха след контузии, а шанс получиха и младите Александър Зинченко, Брахим Диас и Фил Фоудън. На вратата пък започна черногорецът Аро Мурич. \"Гражданите\" контролираха случващото се на терена и в 36-ата минута откриха чрез Габриел Жезуш. Бразилецът вкара от два метра с глава, след като преди това удар на Диас рикошира в бранител на \"Оксфорд\". След почивката \"Сити\" продължи да бъде по-добрият отбор. Въпреки че отправиха 23 удара обаче, \"гражданите\" така и не успяваха да вкарат втори гол. Действията на \"Оксфорд\" се изчерпаха с много желание, но никакви реални опасности пред Мурич. В 78-ата минута Марез получи хубаво подаване от Фоудън, напредна и с плътен удар с десния крак реализира втори гол. Асистентът за втория гол Фоудън ознаменува добрата си игра, като в заключителните минути също се разписа, оформяйки крайния резултат.", "date": "2018.09.26", "title": "Втородивизионният \"Дарби каунти\" изхвърли \"Манчестър юнайтед\" от купата на лигата"}
{"url": "https://www.dnevnik.bg/sviat/2018/09/26/3315888_napravi_li_zapadut_losha_usluga_na_makedoniia_predi/", "text": "На 30 септември македонците ще гласуват \"за\" или \"против\" договора с Гърция при необичайни условия. Или няма да гласуват. \"Лагерите\" не приличат на тези при други референдуми в Европа, а в международни медии по-често се свързват с големите държави на запад и изток, отколкото с политическия елит в Скопие. Най-явна (и единствена държавно финансирана) е кампанията \"За\" - негласно, но недвусмислено подкрепяна от Запада. Тази \"Против\" не съществува, а \"Бойкотирам\", която  иска да убеди над 900 хил. избиратели  да останат у дома, се смята за неформална, водена от единствено от малки партии и неправителствени организации, но свързвана от експерти с влиянието на Русия. За няколко седмици  в страната пристигнаха канцлерите на Германия и Австрия, поне още трима германски министри, генералният секретар на НАТО Йенс Столтенберг и няколко висши представители на американската администрация и ЕС. Видеопослания в подкрепа на гласуването записаха председателят на Европейския съвет  Доналд Туск  и френският президент Еманюел Макрон, както и Столтенберг в допълнение на визитата си. Подкрепа за референдума на практика изрази и президентът на САЩ Доналд Тръмп. Как дипломатическата офанзива от запад и много обсъжданото, но никога публично влияние на Русия се отразяват на кампанията и защо България - най-малкото на думи застъпник на македонската интеграция в ЕС и НАТО - избра да стои встрани? Точка на насищане или нужна подкрепа И сред тези, които подкрепят гласуването с \"да\" на референдума, и сред други, които не са обявили позицията си - а особено сред тези, които бойкотират - този наплив поражда безпокойство. Причините обаче са различни. \"Външният натиск чрез изявите на международните представители вече има контрапродуктивен ефект. Мисля, че трябва да спре и хората да се оставят сами да решат\", каза за \"Дневник\" Марко Трошановски, президент на изследователския център \"Институт за демокрация Социетас цивилис - Скопие\". Според него \"за част от хората решението има силно емоционален компонент\". \"Те правят жертва и се отказват от част от правото на човек да се определя както иска в името на по-добро евроатлантическо бъдеще. Всеки допълнителен натиск може да предизвика обратен ефект и хората да се чувстват ощетени.\" Александар Николоски, който стана заместник-председател на ВМРО-ДПМНЕ през януари, направи по-сдържана оценка. \"Македония има много международни приятели. Разбира се, имаме и ние и говорим с всички, които идват. Оценяваме подкрепата им и тя е за уважение и за приветствие\", каза той в разговор с \"Дневник\", но уточни, че и чуждите гости като всички други \"гледат от собствената си перспектива.\" \"А тяхната е, че има спор между Гърция и Македония и има решение за техния спор. Но те не навлизат в съдържанието на договора, защото ние сме тези, които ще живеят с него.\" \"И през 2001 г. нямаше толкова международен интерес към нас\", каза преди дни по време на дискусия в София бившият премиер и министър на отбраната Владо Бучковски. Някогашният председател на СДСМ имаше предвид напрежението между етническите македонци и албанци в страната, довело до въоръжени сблъсъци, прекратени с Охридския рамков договор. \"Но предвид манталитета в Скопие никога не знаеш дали накрая това поведение ще е продуктивно или контрапродуктивно.\" На въпрос на \"Дневник\" дали става дума за инат, присъщ не само на мнозина македонци, той не изключи това, но имаше предвид и риска дипломатическата офанзива да замести кампанията на кабинета \"от врата на врата\". А тя, смята Бучковски, е най-ефективна. \"Част от гласуващите, които са \"за\", може и да кажат: \"Идва Меркел, работата е опечена! Британците, които бяха за ЕС, останаха у дома. И направиха Брекзит. Невероятно е. От това се плаша.\" Бившият премиер същевременно добави, че в серията посещения други, които имат нужда да видят подкрепата за страната им, са видели сигнала, който са очаквали, за да излязат и гласуват. Дали тези изяви дават полезна насока, или по-скоро объркват, ще е сигурно едва след запечатването на урните. За Запада обаче те са необходими. Според Берлин, Брюксел и особено Вашингтон за вниманието на македонския избирател се бори и неопределен (и затова още по-опасен) противник: кампанията, която призовава за бойкот. Кой бойкотира Гостите в Скопие формално не вземат страна. С подкрепата си за \"демократичното право\" на гласуване обаче те недвусмислено застават зад премиера Зоран Заев - различни проучвания сочат, че между 70% и 80% от тези, които отидат до урните, ще подкрепят договора, а повечето противници ще го бойкотират. Това породи опасението, че референдумът може да бъде осуетен от друг проблем - липсата на достатъчна (50% плюс един глас от избирателите) активност, която да го прави валиден. Затова и втората най-силна кампания преди референдума - \"Бойкотирам\" - използва присъствието на лидери от Запада като аргумент срещу гласуването. \"27 години ни пренебрегваха\", гласи рекламен банер на \"Бойкотирам\", който може да се види на някои македонски сайтове. От двете страни на тази фраза са символите на ЕС и НАТО. Следващото изречение: \"Дойде твоят ден на 30 септември. Пренебрегвай ги ти!\". Освен в сайтове и социални мрежи тя присъства и \"офлайн\": активисти обикалят с каравани, за да убеждават избирателите, че договорът е капитулация, а заради него македонският език и народ ще изчезнат. Зад тази кампания не стои нито една голяма партия. Неин поддръжник е обаче е \"Единствена Македония\" - бившето Народно движение на Македония, чиито представители бяха сред участниците в редица протести срещу сегашните политики към България и Гърция, а и в \"кървавия четвъртък\" в парламента в Скопие. През януари движението на бившия разузнавач Янко Бачев смени името си и се обяви недвусмислено за съюз с Русия и членство в Евразийския съюз. Яростен противник е на членството на Македония в НАТО, какъвто е и Москва, но отива още по-далеч, защото  нарича алианса, САЩ и ЕС  \"нови хитлеристи... които искат унищожаването на славянския свят\". Нейни представители бяха на официални посещения в Русия през изминалите месеци, а македонски медии писаха за визити и на руски \"политически технолози\" в Скопие, поискали на срещи с граждани защита на македонската идентичност срещу НАТО. \"Единствена Македония\" използва аргумента, че външните фактори упражняват натиск върху хората, за да се откажат от идентичността си\", смята Марко Трошановски. Както за партията обаче няма никакви доказателства за връзки с Русия, \"същото може да се каже и за медийната пропаганда. Има много белези на координирана, структурирана активност, включително откъм послания. Засега аргументите са само от авторитети като дипломатически и разузнавателни източници.\" Русия не крие, че не иска Македония да влезе в НАТО. Затова и референдумът (който при \"да\" ще доведе до членство) не е в неин интерес, отбелязват западните наблюдатели. Каза го и  американският министър на отбраната Джеймс Матис , който беше в Скопие по-рано този месец. Матис обаче обвини Русия в опити за намеса пред журналисти в самолета на път за македонската столица - не и на пресконференцията с американския гост. В съвместната изява темата дори не се спомена, а предния ден по време на дискусия Заев предупреди, че няма никакви доказателства за руска намеса. Кабинетът внимава да не провокира нито македонците (част от които симпатизират на Москва), нито Русия. Скопие \"разбира голямата игра и знае, че Русия може да мисли лошото на Македония\", смята Владо Бучковски. \"Заев каза първия ден за протестите срещу договора, че ги организира руски олигарх в Солун ( известният бивш руски депутат Иван Савиди  - бел. ред.). Обаче спря с това бързо. Едно е да споменеш велика сила, която е зад теб, друго - ако е срещу теб.\" Александар Николоски не пожела да коментира конкретни примери за руска намеса. Изтъкна, че ВМРО-ДПМНЕ е била \"първата прозападна партия\" на фона на комунистическото наследство на СДСМ. \"Разбира се, забелязва се известно руско влияние в целия регион. Ние като ВМРО-ДПМНЕ най-остро се съпротивляваме... И затова осъждаме всякакво влияние и вярваме че то е вредно и за Македония, и за целия регион.\" Колкото и Москва да отрича, тя води информационна война и в Македония, отбелязва в друга публикация радио \"Свободна Европа\", като цитира скорошен доклад на фондация \"Конрад Аденауер\". В документа се припомня и че понякога е достатъчно да се демонстрира подкрепа за евроскептични партии или пък високопоставен руски представител да отправи заплаха като тази на бившия руски посланик в Скопие Олег Шчербак: \"Ако Македония влезе в НАТО, ще е легитимна цел на Русия за ответен удар. Дали това ви трябва - на вас и вашите деца?\" Наследникът му на поста същевременно е много по-сдържан в дните, откакто зае мястото на Шчербак, и се ограничи да каже, че референдумът е исторически и ще определи съдбата на Македония. От руски произход или не, движещите сили зад част от кампанията за бойкот изпращат послания от фалшиви профили. Във \"Фейсбук\" според местни медии се създават близо 40 профила всеки ден, за да насърчат бойкота. Това според проучване на института \"Отворено общество\" в София,  цитирано от радио \"Свободна Европа\" , е опасно за македонците, които са на последно място в европейска класация на 35 държави за медийна грамотност. По-рано този месец Трошановски каза за няколко македонски и американски медии, че \"информационната война\" става все по-интензивна, а целта е да се докоснат най-тънки струни в съзнанията на македонците и те да са податливи на манипулация. А България? За разлика от големите западни държави България, изглежда, е част от стратегията да не се нагнетява напрежението. По време на западната дипломатическа офанзива нито един български политик не пристигна в Скопие. Коментира ли се в това в Македония? Не, смята Марко Торошановски. \"Очаквано е, защото България, Сърбия и съседите не би трябвало да се месят, а може би да поддържат реформаторските процеси.\" От друга страна, София се ангажира да помага на Скопие в евроинтеграцията и това е първият случай, в който тя не е демонстрирала поддръжка за кабинета на Заев. Попитан дали според него бездействието на София е умишлено, той каза: \"да\". \"Голяма роля играе страхът на нашите политици от евентуален отрицателен ефект, ако дойде български представител, поради деликатността на въпросите около идентичността. Може би беше много добро и конструктивно това, че България поддържа Македония по време на председателството на ЕС. Но в случая с референдума въпросът е много чувствителен. Присъствието на български, сръбски или гръцки политик в Македония би било погрешно разбрано. Може да предизвика повече щети, отколкото да направи добро.\" \"ВМРО-ДПМНЕ не е споменавала България\" по време на кампанията, казва Николоски, чиито предшественици в ръководството често критикуваха  договора между София и Скопие . \"Смятаме, че имаме добри отношения с България, това да го уважаваме, винаги сме почитали страната и хората ѝ, но този въпрос не се отнася до България, а до Гърция. Мълчанието (на София) прави впечатление и мисля, че така е правилно. Тези въпроси са вътрешни. И всички, които са ни приятели, мисля, че оставят на нас ние да вземем решенията за себе си и уважавам това.\" Бившият премиер Владо Бучковски е на друго мнение. \"Ясно ми е, че нашите приятели от България мислят тактически и изчакват според мен ненужно, и не участват в кампанията. А по време на шестте месеца Бойко Борисов и Екатерина Захариева бяха като македонски премиер и македонски външен министър. Дали от тактически причини или заради пререканията след Илинден, не знам. Но мисля, че е погрешна преценката, че изява на Борисов и Захариева би била контрапродуктивна. Напротив, нужно е да се публикува българската официална политика.\"", "date": "2018.09.26", "title": "Направи ли Западът лоша услуга на Македония преди референдума"}
{"url": "https://www.dnevnik.bg/skorost/avtomobilna_industriia/2018/09/26/3316489_nai-golemiiat_indiiski_proizvoditel_na_avtomobili/", "text": "Най-големият индийски производител на автомобили – \"Махиндра\", стъпи официално на български пазар. Колите от марката дебютираха на автосалона в рамките на пловдивския панаир. \"Махиндра\" е основана през 1945 година от двама братя, които първоначално се занимават с производство на стомана. В автомобилния бизнес влизат малко по-късно, като започват да продават легендарните американски джипове \"Уилис\". А по-късно и да ги сглобяват. Високопроходимите автомобили са във фокуса на \"Махиндра\" и до днес, макар и под марката да излизат от мотопеди до камиони. Любопитна подробност е, че индийците са собственици на италианското дизайнерско ателие \"Пининфарина\" и на корейския производител на автомобили \"Санг Йонг\". Основното производство на \"Махиндра\" е в Индия, а компанията има над 800 дилъра. На европейските пазари \"Махиндра\" присъства от 14 години, като има силни позиции в Италия, Испания и част от страните от Източна Европа. На първо време в България индийците ще продават два свои модела. Компактният кросоувър KUV100 е дълъг 3.7 метра, като се задвижва от трицилиндров атмосферен бензинов двигател с работен обем 1.2-литра и мощност 82 конски сили. Скоростната кутия е механична с пет предавки, а предаването е предно. При представянето на KUV100 беше посочено, че преки конкуренти моделът няма, но тези, които са близо до него като размери, не предлагат толкова голямо вътрешно пространство. Предстои скоро моделът да се предлага и с газова уредба. Стартовата цена на KUV100 в България ще е 22 490 лева с ДДС. Вторият модел, който \"Махиндра\" представя у нас, е XUV500. Той е дълъг 4.6 метра и серийно е със седем места. Задвижването е поверено на 2.2-литров турбодизел с мощност 140 конски сили. Автомобилът е с шестепенна механична скоростна кутия, като може да е с предно предаване или задвижване 4Х4. Сред екстрите присъства дори система за забавление за возещите се отзад с два екрана. Цените на XUV500 тръгват от малко под 40 хиляди лева с ДДС, като моделът ползва и данъчен кредит. Автомобилите \"Махиндра\" за втори път търсят пазар в България. Преди десетина година те бяха продавани от \"Дару кар\", но през италиански дистрибутор. Сега компанията директно подкрепя дистрибутора си \"Астреко мотърс\", час от който е дилърът на \"Хонда\" \"Бултрако\".", "date": "2018.09.26", "title": "Най-големият индийски производител на автомобили стъпи официално в България"}
{"url": "https://www.dnevnik.bg/sport/2018/09/26/3316564_finalnata_faza_na_svetovnoto_po_voleibol_zapochva_s/", "text": "Световното първенство по волейбол навлиза в решителната си фаза. От днес започват мачовете от финалната шестица, които ще се играят в Торино. Програмата започва с двубоя между Бразилия и Русия, които попаднаха в много силна група. Те ще излязат на полето в 16-хилядната зала в 18.00 часа българско време. Другият отбор в групата е САЩ. Мачът между Бразилия и Русия ще бъде излъчен на живо по БНТ 3. В 22.15 часа домакинът Италия се изправя срещу Сърбия. \"Групата на Италия, Полша и Сърбия, макар да е изравнена като възможности, отстъпва като качества на другата. В никакъв случай не казвам, че някой от тези отбори след това не може да победи отбор от другата група, тъй като в директен мач всичко е възможно, но на хартия поне групата на САЩ, Бразилия и Русия е по-силна\",  коментира Радостин Стойчев в анализа си за \"Дневник\" . Според него руснаците играят на приливи и отливи. \"Повече зависи как играе Русия, а не как играят другите отбори\", заяви специалистът. \"Предвид програмата и съперниците Италия би трябвало да продължи.\" Първите два отбора от двете групи се класират за полуфиналите, където в събота ще играят на кръст (първи срещу втори и втори срещу първи).", "date": "2018.09.26", "title": "Финалната фаза на световното по волейбол започва с мач от желязната група"}
{"url": "https://www.dnevnik.bg/sviat/2018/09/26/3316368_evropa_oshte_se_nadiava_da_zashtiti_sdelkata_s_iran_no/", "text": "Високопоставен представител на американските власти казал на европейски дипломати на среща във Вашингтон, след като през май Доналд Тръмп изтегли САЩ от ядрената сделка с Иран, че техните усилия за спасяване на споразумението чрез защита на инвестициите на ЕС в Ислямската република са безсмислени. \"Не можете\", заявил служителят, а европейски дипломати признават, че той е бил прав в момент, когато остават едва шест седмици до влизането в сила на следващата вълна американски санкции срещу Иран на 4 ноември. Европейският съюз не успява да измисли работещ правен щит за своите компании в Иран, за да надделее над глобалния обхват на американската финансова система и да се противопостави на президента Тръмп, казват дипломати. Вместо това Европа се ангажира с Русия и Китай, за да покаже, че поне търси начини, за да направи така, че Техеран да получи някакви ползи от петролните си продажби, за да има иранският президент Хасан Рохани причина да се придържа към споразумението, заявиха седем европейски служители и дипломати. Рохани, който е изправен пред рухваща икономика у дома, е в затруднено положение преди днешното си обръщение пред Общото събрание на ООН, подложен на натиск от хардлайнерите да изостави сделката от 2015 г., след като икономическите й ползи се изпаряват. Търговията между ЕС и Иран тази година възлиза на 2 млрд. евро на месец, но се очаква да намалее, след като големите европейски компании се изтеглят, а иранския петролен износ е задушен от американските санкции. Европейските гиганти \"Пежо\", \"Рено\", \"Дойче телеком\" и \"Еърбъс\" от май досега, а \"Ер Франс\" и \"Бритиш еъруейс\" също вече спират дейностите след намаляване на трафика. Датската АП \"Мьолер-Меркс\" ще спре да доставя ирански петрол. Споразумението, подписано във Виена от Съединените щати, Франция, Великобритания, Германия, Китай, Русия и Иран, премахна санкциите в замяна на ограничаване на ядрената програма на Техеран с цел да попречи на страната да се сдобие с атомна бомба. Тръмп казва, че сделката, която беше най-голямото външнополитическо постижение на предшественика му демократ Барак Обама, не е успяла да спре програмата за балистични ракети на Иран, ядрените му дейности след 2025 г. или ролята му във войните в Йемен и Сирия. Великобритания, Франция и Германия казват, че изоставянето на договора не урежда американските притеснения за сигурността, а вместо това заплашва стабилността в Близкия изток. Иран отрича да се стреми към ядрени оръжия. Американското финансово министерство отново въвежда санкции срещу енергийния, автомобилния и финансовия сектор на Иран на два етапа, започвайки от август. ЕС се опитва да неутрализира американските наказания с мерки като деноминирани в евро финансови линии и закон, който може да превърне в нарушение спазването на американските санкции от гражданите на ЕС. Но тези неща не успокояват компаниите, че ще бъдат защитени от американски глоби или рискове за техните дейности на американска територия, ако правят бизнес с Иран, казаха дипломати. \"Ако решите да правите бизнес с враг на Съединените американски щати, няма да правите бизнес със Съединените щати\", каза служител на американския Държавен департамент. \"Няма да имате достъп до финансовата система на САЩ.\" Американски дипломати казват, че гневът, който дипломатите от ЕС са показали на срещата си със служителите на Държавния департамент през май във Вашингтон, е преминал. Европейците започват неохотно да приемат своя неуспех да защитят европейските инвестиции в Иран от санкциите на САЩ, казват американските пратеници в Европа. \"Когато санкциите наистина започнат да оказват болезнено въздействие в края на годината, ще стане доста по-трудно, защото това, което ще имаме на масата, няма да е достатъчно\", каза висш европейски дипломат. Студената война се завръща Най-смелата идея на Европейската комисия е европейските централни банки  да плащат пряко на Иран за петрола в евро  и да заобиколят американската финансова система. Но това засега се оказва твърде деликатно от политическа гледна точка както в Европейската централна банка, така и в германската \"Бундесбанк\", казаха двама дипломати. В Люксембург Европейската инвестиционна банка, кредитната институция на общността, отказа да дава заеми на компании от ЕС в Иран, опасявайки се да не застраши възможността си да събира пари на американските пазари. Сега Берлин, Париж, Лондон и Брюксел работят по бартерна система, използвана някога от Москва през студената война, за обмен на ирански петрол срещу европейски стоки без предаване на пари от един на друг, използвайки т.нар. средство за специална цел - компания, създадена, за да се занимава с бизнеса. Подобна система може да се хареса на азиатските страни, които купуват ирански петрол, като Индия, която се е свързвала с Брюксел за избягване на американските санкции. Дипломати обаче казват, че нейната сложност е доказателство, че европейските сили са притиснати в ъгъла. \"Тя е много сложна и мисля, че може да проработи само по ограничен начин\", каза висш европейски дипломат, пожелал анонимност заради поверителността на обсъжданията. Друг европейски дипломат повтори това, като каза: \"До края на годината се надяваме да имаме някое от тези (предложения) налице, а дотогава 4 ноември ще е минал и едва после ще видим дали това, което можем да направим, ще има някакво влияние.\" Като знак за пречките, с които се сблъсква, Европейският съюз също така пренасочва вниманието си в дългосрочен план, за да се опита да преодолее усещането, че европейската политика е взета като заложник от американското финансово министерство. Председателят на комисията Жан-Клод Юнкер предлага еврото да бъде популяризирано като глобална валута, за да се отправи предизвикателство към долара, което евентуално да позволи петролът да бъде оценяван на световните пазари в евро. Но икономисти казаха, че Китай от години се стреми към глобална роля за своята валута без успех. \"Не би трябвало да има илюзии, че говорим за бавни, тектонични промени\", каза икономистът Никола Верон от изследователския институт \"Брюгел\" в Брюксел. Европейска \"Суифт\"? Европейската комисия също така водеше преговори с Япония за избягване на американските санкции, но Токио, изглежда, е на път да спре вноса на ирански суров петрол до средата на октомври, след като Съединените щати отхвърлиха възможността да правят изключения от санкциите за някоя страна. Междувременно Съединените щати оказват натиск за изваждане на Иран от установената в Белгия мрежа за глобални плащания \"Суифт\", която улеснява голямата част от презграничните парични операции по света, както беше през 2012 г. преди ядрената сделка. Макар че Съединените щати нямат мнозинство в управителния съвет на \"Суифт\", правителството на Тръмп може да заплаши да санкционира банкери, работещи там, казаха дипломати. \"Ако заплашите с максимален натиск, тогава това предполага, че няма да има изключения, няма да има смекчаване на позицията, няма да има вратички, следователно е само въпрос на време\", каза висш френски служител. Германският министър на външните работи Хайко Маас призова през август за независима от Вашингтон система от типа на \"Суифт\", но служители казват, че това е още един по-дългосрочен сложен проект за обсъждане. Чрез \"отправяне на стратегически послания\", както го нарече един западен служител, Европа се надява, че като покаже на Техеран, че столиците усилено работят по мерки за запазване на потока от инвестиции към Иран, Ислямската република ще се придържа към условията на ядреното споразумение и няма да направи нещо необмислено. \"Мисля, че символиката е най-важното нещо в този момент\", каза старши сътрудничката в международния изследователски институт \"Чатъм хаус\" в Лондон Санам Вакил. Берлин, Париж и Лондон \"нямат политическата сила и време, за да могат да предложат нещо сериозно или значимо на Иран\", каза тя. /БТА", "date": "2018.09.26", "title": "Европа още се надява да защити сделката с Иран, но може да е късно"}
{"url": "https://www.dnevnik.bg/evropa/2018/09/26/3316357_s_igri_i_putuvashta_izlojba_shte_bude_otbeliazan/", "text": "Европейският ден на езиците се отбелязва всяка година на 26 септември по инициатива на Европейската комисия и Съвета на Европа. На самия ден или в седмиците преди и след 26 септември на различни места в Европа се провеждат езикови уроци, игри, дискусии, конференции, радиопредавания, конкурси с участието на езикови и културни институти, асоциации, университети и училища. По повод на Европейския ден на езиците през 2018 г. се организират  различни прояви , съобщи пресслужбата на Европейската комисия. Празник в Европейския ден на езиците  в Националния музей ,,Земята и хората\" ще бъдат отворени информационни щандове на 18 езика, на които гостите ще могат да изпробват езиковите си познания в различни игри, както и да се включат в speak dating (eзикови срещи) на 10 езика, които се организират за първи път. По време на събитието ще бъдат връчени и наградите на печелившите в  онлайн играта \"Опознай културното наследство на Европа!\" , която се проведе по повод Деня на езиците и Европейската година на културното наследство от 17 до 21 септември.  Многоезична пътуваща изложба \"Пинокио и езиците на Европа\"  в Мраморното фоайе (ет. 1) на Столичната библиотека ще бъде открита пътуваща изложба на издания на \"Пинокио\" на 36 езика. Ще се организира многоезично четене на откъс от \"Пинокио\" на над 12 езика, езикова викторина, кратка драматизация на откъс от книгата от актьори от театър ,,Възраждане\", състезание за редене на пъзел по илюстрации от книгата, конкурс за костюм, прическа и грим на герой от книгата. Изложбата ще бъде отворена за посетители от 4 до 24 октомври. ", "date": "2018.09.26", "title": "С игри и пътуваща изложба ще бъде отбелязан Европейският ден на езиците"}
{"url": "https://www.dnevnik.bg/zdrave/2018/09/26/3316528_nalivane_na_oshte_pari_ili_seriozna_reforma_-/", "text": "Ще има ли здравна реформа? И каква ще е тя – просто увеличение на здравната вноска, пълна демонополизация на здравната каса, няколко стълба със задължително здравно застраховане. Ще орежат ли здравното министерство и касата разходите си за сметка на здравните застраховки? Ще има ли реални структурни и сериозни реформи, промени за спиране на течовете от системата, ще се намерят ли механизми неосигурените да започнат да внасят вноски и за реформа в болниците? И в крайна сметка ще се подобри ли здравната помощ в България, която според наскоро излязъл анализ е  най-неефективната от изследваните 56 страни? Това са част от въпросите, чиито отговори се очаква да бъдат получени днес. Здравното министерство за здравна реформа. От началото на месеца ведомството води разговори с различни заинтересовани среди от сектора по идеите си – съсловни организации, представители на лекари, стоматолози, фармацевтичния бранш, на болници и др. И сондира мнения. Министерството  отказа да оповести намеренията си  с аргумента, че първо иска да чуе мненията, да направи промени, да се спре на безспорните елементи. А всички идеи са неокончателни, първични. Едва след представянето на първоначално одобрените идеи ще започне работата по конкретни законови текстове и промени. Въпреки това част от документите, представяни на срещите, вече изтекоха към медиите. А представителите на сектора изразиха  сериозни критики и притеснения  към готвените промени. Едно от най-обсъжданите и критикувани предложения е за въвеждане на тристълбов модел на осигуряване – осигуровка в здравната каса, и доброволна здравна застраховка. Разиграният от министерството вариант е здравната каса да плаща болнична дейност до 700 лв., като тя ще поема 85% от цената, или максимум 595 лв., а пациентът ще плаща в брой или чрез доброволна застраховка 15 на сто за всяко лечение в болница. При цена на лечението над 700 лв. средствата ще се допълват от задължителната здравна застраховка. Застрахователният бранш остро възрази  срещу идеите, които не са обсъждани с тях първоначално и ги изненадаха. Отбелязаха, че така те ще трябва да покриват най-скъпоструващите терапии. Попитаха и как е изчислен прагът, до който касата ще плаща, след като според документите не се вижда, че ще бъдат правени промени в цената на клиничните пътеки. В същото време документите не посочват например като пред представителите на сектора е било съобщено, че най-скъпите медикаменти — за лечение на рак и редки болести, ще бъдат включени в цената на клиничните пътеки и ще се покриват от застрахователите. Според предложението застрахователите няма да имат право да събират премиите съобразно дохода на пациентите, но могат да съобразят цените с пола, възрастта и региона, в който живее техният клиент. Няма и да могат да отказват застраховка независимо от здравословното състояние на човека. Ако пациентът или застрахователят не могат да покрият плащането, за това ще бъде създаден специален пул на здравните застрахователи, който да го направи. В проекта е записано още, че задължителната застраховка може да се преотстъпва и наследява. В същото време застрахователите ще работят на солидарен принцип. За да увеличи приходите в системата, другият лансиран вариант е здравната вноска, която сега е 8% от заплатата на работещите, като увеличението от 2% отива в застрахователните компании. Впоследствие се появи и трето предложение, този път  от министъра на финансите Владислав Горанов , което предвижда избор за осигурените лица къде да внасят цялата или част от осигуровката си – в частен осигурителен фонд (каквито към момента няма) или в държавната НЗОК, без допълнителна финансова тежест за пациентите. Горанов  възрази срещу идеите за допълнително наливане  в системата на здравеопазването, докато няма реална, голяма реформа, която да спре течовете. Идеите правят изчисления за допълнителни постъпления в системата, но ги базират на всички, които трябва да се осигуряват. Макар че на практика има близо 1.5 милиона неосигурени. И не е ясно как ще бъдат събрани техните основни вноски от 8 на сто. А и планираните допълнителни задължителни застраховки. пък възразиха срещу идеите за намаляване на тяхната роля. В някои от вариантите за промени вече няма да има национален рамков договор, а цените и обемите на услугите ще се определят от здравното министерство. Според идеите съсловните организации ще имат право да договарят с НЗОК условията и реда за оказване на медицинската помощ и за сключване на договори за съответната финансова година. Но правилата ще се променят само при необходимост и не по-често от веднъж на три години. Друго намерение, което се стори опасно на експертите, е здравното министерство централизирано да поръчва и доставя медикаментите на болниците, които се плащат от бюджета. При предишни подобни практики се стигна до а пациенти осъдиха държавата заради липса на лекарства и спряно лечение. По време на разговорите ставало и дума за преструктуриране на болниците, за да може държавата да поема техните задължения, без да търпи критики за нерегламентирана държавна помощ. Не е ясно обаче как точно и в какво ще бъдат преструктурирани те. В реформата заляга и обявеното намерение лечението в чужбина да премине към здравната каса и тя да поеме функциите на комисията за лечение в чужбина и на фонда за лечение на деца. В сега лансираните идеи не се включват намеренията на директора на здравната каса Дечо Дечев за реформа, според които вече касата ще  покрива основно най-базисното лечение за всички болести и най-евтините медикаменти.", "date": "2018.09.26", "title": "Наливане на още пари или сериозна реформа - здравното министерство представя визията си"}
{"url": "https://www.dnevnik.bg/evropa/2018/09/26/3316209_za_edna_godina_germanskata_kraina_desnica_raztursi/", "text": "Една година след шумното си влизане в германския парламент крайнодясната партия \"Алтернатива за Германия\" разтърси умерения до този момент политически живот в страната, превръщайки парламентарните дебати в сблъсъци. Антимигрантското движение, което  в последните социологически проучвания  се нарежда на второ място по подкрепа сред избирателите (18 процента от тях биха гласували за \"Алтернатива за Германия\" на парламентарни избори) след Християндемократическия съюз на Ангела Меркел, превърна канцлера в обект на критиките си и се възползва от явното отслабените й политически позиции в началото на поредния й мандат, който има вероятност да се окаже последен за нея. На 24 септември 2017 г. се случи \"исторически поврат\", написа всекидневникът \"Франкфуртер алгемайне цайтунг\". На парламентарните избори само четири години след създаването си крайнодясната националистическа партия спечели 12.6 процента от гласовете. Със своите 92 депутати \"Алтернатива за Германия\" сега е най-голямата опозиционна сила в Бундестага. Конфронтация Оттогава \"парламентарната култура е белязана от конфронтации повече отпреди. Другите формации не възприемат \"Алтернатива за Германия\" като нормална политическа партия, а в Бундестага тя и не се държи съвсем като такава\", каза пред \"Франс прес\" политологът от Свободния университет в Берлин Паул Нолте. Под стъкления купол на Бундестага досегашният по-скоро консенсусен тон на дебатите отстъпи мястото си на викове, нападки, обиди и призиви към спазване на реда от страна на строгия председател на долната камара на германския парламент Волфганг Шойбле. \"Те промениха всекидневния начин на говорене с фрази като \"миграция на ножове\", \"бежанска вълна\" и \"бежански туризъм\", написа във \"Франкфуртер алгемайне цайтунг\" депутатът от Зелените Ренате Кюнаст, според която тази промяна е \"по-голяма и по-значителна дори от обединението на Германия\". \"Алтернатива за Германия\" признава, че следва такава стратегия. \"Словесните провокации със сигурност са една от нашите отличителни черти\", каза пред \"Франс прес\" депутатът от крайнодясната партия Рене Шпрингер. През пролетта, по време на заседание на Бундестага, парламентарната група на \"Алтернатива за Германия\" почете с минута мълчание  паметта на Сузана Фелдман  - момичето, за което се подозира, че е било изнасилено и убито от иракски бежанец с отхвърлена молба за предоставяне на убежище. Убийството предизвика огромен обществен отзвук и повдигна нови въпроси за миграционната политика на правителството, които официално бяха поставени на дневен ред. Депутатите на \"Алтернатива за Германия\" твърдят също така, че са обект на \"омразата и колективните нападения\" (термини, свързани със скорошното насилие на крайната десница  срещу чужденци в Кемниц ) на останалите партии. Когато депутатът социалдемократ Йоханес Карс ги нарече \"отвратителни\", цялата парламентарна група на \"Алтернатива за Германия\" напусна пленарната зала. Страстите завладяха и депутатите - противници на партията. Темпераментният бивш председател на Европейския парламент Мартин Шулц нарече народните представители от \"Алтернатива за Германия\" \"купчина тор от историята\" и разкритикува завръщането на \"фашизма\". \"Истерия\" \"Словесните нападки разкриват известна истерия сред традиционните партии\", заяви Рене Шпрингер, който бе наречен \"нацист\" от друг депутат. Тонът им става по-трезв спрямо нас по време на заседанията на парламентарните комисии, когато няма камери, твърди Шпрингер. Някои депутати от крайната десница \"изглеждат отегчени\" и демонстрират слаб интерес към по-техническата работа на парламента, пише във всекидневника \"Зюддойче цайтунг\" представителят на Свободната демократическа партия Марко Бушман. В продължение на година \"Алтернатива за Германия\" бе редовно обвинявана, че не разполага с опитни политици, които да разбират от работата с документи и механизмите на Бундестага. \"Има какво още да се желае по отношение на професионализма\", признава един от депутатите на партията. Някои народни представители изпитаха големи затруднения с намирането на парламентарни помощници поради малкия брой желаещи името им да се свързва с \"Алтернатива за Германия\". Въпреки това \"парламентарната група на \"Алтернатива за Германия\" се оказа по-стабилна, здрава и сплотена от прогнозите на някои хора\", смята политологът Паул Нолте. Въпреки вътрешнопартийните борби за власт ръководителят на партията Александер Гауланд успява \"да упражни контрол върху най-екстремистките и близки до неонацизма тенденции\", твърди Нолте. /БТА", "date": "2018.09.26", "title": "За една година крайната десница разтърси политическия живот в Германия"}
{"url": "https://www.dnevnik.bg/bulgaria/2018/09/26/3316635_sudut_zaporira_imushtestvoto_na_traicho_traikov_zaradi/", "text": "Софийският градски съд е запорирал имущество на бившия министър на енергетиката Трайчо Трайков, който сега е общински съветник в София. Това е станало по искане на Комисията за противодействие на корупцията и отнемане на незаконно придобито имущество (КПКОНПИ), обяви председателят ѝ Пламен Георгиев в интервю пред \"Нова телевизия\". По думите на Георгиев проверката на Трайков приключила и показала несъответствие от 2.4 млн. лв. за 10-годишен период. Той не уточни кои приходи на бившия министър не са били признати за законни от комисията, за да се получи това несъответствие. \"До петък той трябва да декларира откъде има тези над 2 млн. лв. Това са пари, които лицето е използвало за купуване на недвижими имоти и борсова активност. Има запорирани два недвижими имота, студио, банкови сметки, акции и дялове\", уточни Георгиев. По думите му  Георгиев е наложено обезпечение на акции в публични дружества на стойност 1.4 млн. лв, както и запор и над притежавани от Трайков дялове. Според справка на \"Капитал\" в Търговския регистър обаче няма търговски дружества, в които бившия министър да има участие. В последната подадена от Трайков имуществена декларация (като министър през 2012 г.) той е декларирал, че притежава акции в 16 публични дружества, четири недвижими имота и банков влог. Потърсен от \"Дневник\" Трайчо Трайков засега отказа коментар.  Проверката е започнала в началото на 2017г. и е  заради повдигнатото на Трайков обвинение за приватизация  на по-ниска от пазарната цена на държавната една трета от акциите на енергийния оператор ЕВН. Сделката беше сключена, когато Трайков беше министър. Делото, по което обвиняеми са още бившият вицепремиер Симеон Дянков, съиздателят на \"Дневник\" и \"Капитал\" Иво Прокопиев и др.,  беше върнато на прокуратурата  от специализирания съд за доразследване с аргумента, че обвинителният акт е неясен. Заради проверка по същото дело беше наложен запор и на имущество и сметки на Иво Прокопиев, който обжалва мярката.  Трайков получи обвинение от прокуратурата в последните дни на 2016 г. , а прокуратурата не обяви официално за това. \"Политически неудобните получават обвинение по празниците\", коментира тогава бившият министър, който два месеца по-рано беше кандидат за президент от името на Реформаторския блок. \"В момента тече двуседмичният срок, в който Трайков има възможност да докаже произхода на тези средства. В случай, че не успее, КПКОНПИ ще внесе в СГС иск за отнемане на незаконно придобито имущество\", уточни на сайта си ръководената от Пламен Георгиев комисия. Възможността за т.нар. гражданска конфискация - отнемане на незаконно придобито имущество на обвинени, но неосъдени лица, беше въведена в българското законодателство през 2012 г. от ГЕРБ със Закона за отнемане в полза на държавата на незаконно придобитото имущество и премина в новия антикорупционен закон, приет отново по инициатива на управляващата партия. През март тази година  Софийският градски съд поиска Съда на Европейския съюз да се произнесе  дали такава практика отговаря на европейското право. Днес Пламен Георгиев отчете, че от основаването на антикорупционната комисия през март тази година до момента е поискан запор на различни активи на стойност 3.8 млрд. лв., а е била отнета собственост за 120 млн. лв. Новият мегаорган събра на едно място дотогавашните комисии за отнемане на незаконно придобито имущество и за конфликт на интереси, БОРКОР и звена от Сметната палата и ДАНС. Сред най-шумните акции на огляваваната от Георгиев комисия досега са арестите на бившия кмет на столичния квартал \"Младост\" Десислава Иванчева и на кмета на Септември Марин Рачев (ГЕРБ). И двете проверки, започнати от комисията - за имуществата на Иванчева и Рачев, все още не са приключили. В съда не са приключили и наказателните дела срещу двамата.", "date": "2018.09.26", "title": "Съдът запорира имуществото на Трайчо Трайков (допълнена)"}
{"url": "https://www.dnevnik.bg/evropa/2018/09/26/3316637_raiuner_shte_otmeni_190_poleta_zaradi_stachkite_v_petuk/", "text": "Ирландският нискотарифен авиопревозвач \"Райънер\" (Ryanair) обяви, че ще отмени 190 полета заради стачките на кабинния персонал,  планирани за петък  (28 септември) в редица европейски страни, предаде \"Франс прес\", цитирана от БТА. \"Райънер\" се извинява на 30 хил. свои клиенти (от 450 хил.), които ще бъдат засегнати от тези неоправдани нарушения в петък, 28 септември\", посочва компанията в изявление. Очаква се към стачката да се присъединят служители на авиопревозвача в Испания, Белгия, Холандия, Португалия, Италия и Германия. В последните месеци компанията е изправена пред чести стачки.", "date": "2018.09.26", "title": "\"Райънер\" ще отмени 190 полета заради стачките в петък"}
{"url": "https://www.dnevnik.bg/bulgaria/2018/09/26/3316639_ombudsmanut_predlaga_vsiako_domakinstvo_da_ima/", "text": "Омбудсманът Мая Манолова предложи всяко домакинство да има индивидуален договор с ВиК дружествата, за да се избегне възможността да се плаща за услуга, която не е използвана. Повод за коментара ѝ пред Би Ти Ви стана проект на наредба за условията и реда за присъединяване на потребителите и за ползване на водоснабдителните и канализационните системи, която е публикувана за обществено обсъждане от министерството на регионалното развитие. В нея се предвижда  водата, използвана за общи нужди в жилищните сгради в режим на етажна собственост, да се разпределя поравно  между всички апартаменти, при условие че всички потребители са изрядни. Манолова припомни, че при случаи на кражба на вода ВиК дружествата не губят нищо, тъй като \"етажната собственост плаща сметката на крадящия\". Затова и нямало изгода водата да се отчита реално. \"Нормите в България се пишат в полза на монополистите. Тези, които плащат за най-много използвана вода, поемат и най-много от допълнителните сметки. Плащат се и течовете при аварии на дружествата\", каза още омбудсманът. Тя добави, че има сериозен проблем с повишаването на цената на основни хранителни продукти. Манолова обаче не подкрепи напълно  идеята на вицепремиера Красимир Каракачанов за въвеждане на максимална печалба  от някои храни, като каза, че трябва да се направят правилни разчети, преди да се предприемат конкретни стъпки.", "date": "2018.09.26", "title": "Омбудсманът предлага всяко домакинство да има индивидуален договор с ВиК дружествата"}
{"url": "https://www.dnevnik.bg/evropa/2018/09/26/3316640_bulgarki_zaliali_s_olio_eksponati_v_muzei_v_atina/", "text": "Гръцки съд осъди на четири години условно двете българки, които заляха с олио многовековни експонати в Атина от религиозни подбуди, предаде \"Асошиейтед прес\", цитирана от БТА. Адвокатът им Мария Константополу заяви, че клиентките й вярвали, че се борят със зли духове и пречистват експонатите чрез помазване с готварско олио. Една от обвиняемите държала Библия по време на делото и цитирала от нея, за да обясни постъпката си. Полицията арестува двете чистачки на възраст 48 и 51 години по-рано този месец в музей, чиято охрана била нащрек след два подобни инцидента в други музеи и видяла жените да заливат експонат с олио. Много от повредените експонати се нуждаят от сериозна реставрация.", "date": "2018.09.26", "title": "Българки, залели с олио експонати в музеи в Атина, бяха осъдени на 4 години затвор условно"}
{"url": "https://www.dnevnik.bg/evropa/2018/09/26/3316642_bivshiiat_frenski_premier_manjuel_vals_shte_se/", "text": "Бившият френски премиер Манюел Валс реши да издигне кандидатурата си за кмет на Барселона на местните избори през май 2019 г. Съобщението за това направи самият той вчера, предаде ТАСС. \"Да, искам да съм следващият кмет на Барселона и това ще зависи от жителите на Барселона\", каза Валс. Той заяви, че каталунската столица е \"град, към който се привързваш и в който се влюбваш\". \"Аз съм от семейство, което винаги е обичало Барселона\", добави Валс. В последните месеци  бившият френски премиер все по-често се изказваше на фона на сепаратистките настроения в испанския регион. В частност Валс нееднократно изразяваше подкрепа за единството на Испания и намирането на политическо решение. От 2015 г. кмет на Барселона е Ада Колау. Петдесет и шест годишният Валс беше премиер на Франция между 2014 и 2016 г. От 2012 г. до 2014 г. беше министър на вътрешните работи. Той обяви, че ще подаде оставка като депутат в долната камара на френския парламент, предаде \"Франс прес\"./БТА", "date": "2018.09.26", "title": "Бившият френски премиер Манюел Валс ще се кандидатира за кмет на Барселона"}
{"url": "https://www.dnevnik.bg/sviat/2018/09/26/3316646_katolicheskata_curkva_v_germaniia_razprostrani_doklad/", "text": "Конференцията на германските епископи разпространи доклад за сексуалното насилие в католическата църква в Германия, в който се твърди, че най-малко 3677 души са станали жертва на такова насилие от страна на духовни лица между 1946 и 2014 г, предаде \"Асошиейтед прес\", цитирана от БТА. В изнесения доклад се стига до заключението, че повече от половината от жертвите са на възраст на и под 13 години и повечето от тях са момчета. При всеки шести случай става въпрос за изнасилване, а сред замесените са най-малко 1670 духовници. За доклада се разбра по-рано този месец и той беше силно критикуван за липсата на прозрачност. Разследващите заявяват, че има доказателства, че някои записи са били манипулирани или унищожени и много от случаите не са стигнали до правосъдието. Понякога заподозрените в сексуално насилие, основно свещеници, просто са били премествани в друга епархия, без миряните там да бъдат осведомявани за миналото им.", "date": "2018.09.26", "title": "Католическата църква в Германия разпространи доклад за случаи на сексуално насилие"}
{"url": "https://www.dnevnik.bg/evropa/2018/09/26/3316644_sasht_es_i_iaponiia_obiaviha_edinstvo_sreshtu/", "text": "САЩ, Европейският съюз и Япония решиха да се обединят в борбата срещу нелоялните търговски практики, се посочва в тяхно съвместно изявление, с което очевидно се визира Китай, без обаче той да е поименно посочен, предаде \"Франс прес\", цитирана от БТА. Търговският представител на САЩ Робърт Лайтхайзър, европейският комисар за търговията Сесилия Малмстрьом и японският министър на икономиката Хирошиге Секо \"отново изразиха безпокойството си и потвърдиха общата си цел да се борят с практиките на страните, които водят до сериозен пазарен свръхкапацитет, които създават условия за нелоялна конкуренция за своите работници и фирми, използват новаторските технологии и подкопават нормалното функциониране на международната търговия\", се казва в изявлението. Именно заради тези некоректни практики САЩ  започнаха търговска война с Китай , като наложиха мита върху китайски вносни стоки за 250 милиарда долара, отбелязва АФП. Никоя страна не бива да изисква трансфер на технологии на чуждестранни фирми в полза на свои компании в замяна на достъп до пазара си. Това са достойни за съжаление практики, добавиха представителите на Вашингтон, Брюксел и Токио. Те освен това осъдиха \"проникванията и кражбата на търговски тайни и важни информации, използвани с търговска цел\" и съобщиха, че са обсъдили мерки, които може да се предприемат \"в близко бъдеще\", без да уточнят какви.", "date": "2018.09.26", "title": "САЩ, ЕС и Япония обявиха единство срещу нелоялните търговски практики"}
{"url": "https://www.dnevnik.bg/evropa/2018/09/26/3316651_zakonut_na_djunglata_niama_da_reshi_iranskiia_iadren/", "text": "Унилатерализмът и \"законът на джунглата\" не могат да решат иранския ядрен въпрос, заяви френският президент Еманюел Макрон пред Общото събрание на ООН, предаде ДПА. \"Какво ще ни позволи реално да решим ситуацията около Иран? Законът на джунглата, натискът на една страна ли? Не!\", каза Макрон, който се направи изявление  малко след Доналд Тръмп . По-рано тази година американския президент оттегли САЩ от споразумението за иранската ядрена програма. \"Знаем, че Иран вече беше на път да се сдобие с ядрен военен капацитет\", каза Макрон. \"Какво го спря? Споразумението от Виена от 2015 г.\", добави той. Макрон заяви, че сега не трябва да се изостря регионалното напрежение, а да бъде предложен по-широк дневен ред, който да позволи чрез диалог и мултилатерализъм да бъдат разсеяни всички безпокойства. ДПА отбелязва, че речта на Макрон е била контраудар срещу политиката на изолационизъм на американския президент и призив за по-дълбоко глобално сътрудничество. Унилатерализмът води \"директно до изолация и конфликти, до вреди за всички - накрая дори и за онези, които са си мислели, че са най-силни\", заяви той. \"Законът на джунглата не защитава никого от нито една заплаха, било то химическа или ядрена\", каза Макрон. Китай, Русия и европейските сили  се опитват да запазят споразумението за иранската ядрена програма , което налага на програмата значителни ограничения в замяна на отхлабване на международните санкции. По въпроса за климата Макрон отправи дори още по-ясно предизвикателство към Тръмп с думите, че не трябва да се подписват нови търговски споразумения със страни, които не спазват Парижкото споразумение за климата. \"Дори тези, които оспорват реалностите (на промените в климата), страдат от последствията от тях като всички останали\", заяви Макрон от трибуната на Общото събрание. Аргументите, че е твърде късно да се вземат мерки срещу глобалното затопляне, трябва да бъдат оборвани с ясни ангажименти и \"амбициозно\" ново споразумение за опазването на околната среда, което да бъде подписано през 2020 г. \"Да не подписваме повече търговски споразумения със сили, които не спазват Парижкото споразумение\", заяви Макрон. Отношенията между френския президент и американския му колега до момента не бяха особено еднозначни, отбелязва ДПА. Миналата година Макрон се опита да привлече Тръмп с покана да посети Франция за парада по случай Деня на Бастилията и за вечеря в Айфеловата кула, а през април жестът му беше върнат с покана за първото държавно посещение във Вашингтон при управлението на Тръмп. Но в политическо отношение френският президент има разногласия с американския си колега по въпросите за климата и Иран. По други теми като борбата с тероризма и конфликта в Сирия позициите на Париж и Вашингтон остават доста сближени. Макрон заяви, че са нужни глобални действия за борба с \"по-дълбоките причини за световните дисбаланси\". Като такива той посочи \"вкоренили се дълбоки неравенства\" и \"свръхконцентрация на богатство\". \"За мен днес това е в основата на проблема\", заяви Макрон. По думите му тези феномени са довели до възраждане на радикалния национализъм. В речта си Макрон заяви, че Съветът за сигурност на ООН трябва да бъде разширен, за да отрази по-добре съотношението на силите в съвременния свят. Той добави, че правото на вето в съвета трябва да бъде ограничено в случаи, когато става дума за \"масови жестокости\"./БТА", "date": "2018.09.26", "title": "\"Законът на джунглата\" и натискът на една страна няма да решат иранския ядрен въпрос, настоя Макрон"}
{"url": "https://www.dnevnik.bg/evropa/2018/09/26/3316657_merkel_ponese_udar_sled_kato_nein_priblijen_ne_be/", "text": "Авторитетът на германския канцлер Ангела Меркел понесе неочакван удар вчера, след като нейните консерватори не преизбраха дългогодишния й приближен Фолкер Каудер за председател на парламентарната група на блока ХДС/ХСС, предаде \"Ройтерс\", като се позова на съобщение на блока. Неговият приемник ще бъде Ралф Бринкхаус, един от досегашните заместник-председатели на групата в долната камара на германския парламент (Бундестага) на консервативния блок, съставен от Християндемократическия съюз на Меркел и баварския Християнсоциален съюз. Бринкхаус спечели гласуването със 125 срещу 112 гласа. Каудер заема от 13 години този пост, който осигурява връзка между ръководството на консервативния блок и все по-непокорните му депутати, отбелязва \"Ройтерс\". \"Много съм доволен от резултата от гласуването, имаме доста работа за вършене\", заяви Бринкхаус. Той добави, че изпитва огромно уважение към постиженията на Каудер. Бринкхаус обяви кандидатурата си преди няколко седмици и изненада много от политическите коментатори, които приеха това решение като нещо като предизвикателство към един от най-приближените на Меркел. Много хора очакваха обаче той да загуби./БТА", "date": "2018.09.26", "title": "Меркел понесе удар, след като неин приближен не бе преизбран на висш пост в парламента"}
{"url": "https://www.dnevnik.bg/sport/2018/09/26/3316688_mourinyo_izvadi_pogba_ot_spisuka_s_kapitanite_v/", "text": "Мениджърът на \"Манчестър юнайтед\" Жозе Моуриньо обяви, че е извадил Пол Погба от списъка с капитаните в отбора. Досега французинът беше заместник-капитан. Думите на португалеца дойдоха след  отпадането срещу втородивизионния \"Дарби каунти\" в мача за Купата на лигата . \"Единствената истина е, че реших Пол повече да не бъде втори капитан, но няма никакви проблеми\", посочи Специалния. Френският национал заедно с други от основните играчи на \"Юнайтед\" получиха почивка за двубоя с \"Дарби каунти\". Моуриньо не даде обяснение за решението си. \"Човекът, който реши Пол вече да не бъде втори капитан, е същият, който реши Пол да бъде втори капитан - аз. Аз съм мениджърът, аз мога да взимам тези решения. Няма никакви проблеми. Това е просто едно решение, което не е нужно да обяснявам\", заяви португалецът. Изказването на Моуриньо идва два дни след критиките на Погба към тактиката на отбора. Французинът заяви, че \"Юнайтед\" е трябвало да атакува много повече в мача с \"Уулвърхемптън\" (1:1) у дома в събота. През август полузащитникът каза, че се опасява, че може да бъде глобен, ако говори за това как се чувства в \"Манчестър юнайтед\".", "date": "2018.09.26", "title": "Моуриньо извади Погба от списъка с капитаните в \"Юнайтед\""}
{"url": "https://www.dnevnik.bg/bulgaria/2018/09/26/3316691_borisov_i_valeri_simeonov_shte_posetiat_ukraina_v/", "text": "Премиерът Бойко Борисов ще посети Украйна в началото на октомври. Това се разбира от публикация на министър-председателя в профила му във \"Фейсбук\". Той уточнява, че ще посети Украйна заедно с вицепремиера Валери Симеонов. Двамата ще посетят българската гимназия в Одеса \"Георги Сава Раковски\", в която е учил и настоящият президент на страната Петро Порошенко. Борисов публикува обща снимка с него, като двамата са се срещнали в Ню Йорк, където се провежда Общото събрание на ООН. \"С президента Петро Порошенко обсъдихме предстоящото посещение в Украйна, което подготвяме с вицепремиера Валери Симеонов в началото на октомври. В Одеса ще посетим българската гимназия \"Георги Сава Раковски\", в която е учил Порошенко\", написа Борисов в социалната мрежа.", "date": "2018.09.26", "title": "Борисов и Валери Симеонов ще посетят Украйна в началото на октомври"}
{"url": "https://www.dnevnik.bg/kultura/2018/09/26/3316378_otkus_ot_putiat_kum_nesvobodata_na_timuti_snaidur/", "text": "След края на Студената война победата на либералната демокрация изглеждаше окончателна. Анализаторите обявиха края на историята, уверени в предстоящото мирно бъдеще на света. Тази увереност се оказа неуместна. Авторитаризмът се върна в Русия и през второто десетилетие на ХХІ век плъзна от Изток на Запад, подпомогнат от войната в Украйна и руската кибервойна в Европа и САЩ. Русия намери съюзници сред националисти, олигарси и радикали навсякъде по света, а стремежът ѝ да подкопае западните институции, държави и ценности получи резонанс в самия Запад. Възходът на популизма, британският вот срещу ЕС и избирането на Доналд Тръмп за президент бяха цели на Русия, но тяхното постигане доказа уязвимостта на западните общества. В това задълбочено изследване на съвременната история Снайдър разкрива действителното естество на заплахата за демокрацията и върховенството на закона. Като посочва недвусмислените варианти на избор, пред които сме изправени – равенство или олигархия, индивидуализъм или тоталитаризъм, истина или лъжа, – той ни предлага път напред през времето на фундаментална несигурност. Tимъти Снайдър е известен американски историк, професор в Йейл и изследовател в Института по хуманитарни и социални науки във Виена. Той е автор на \"Кървави поля. Европа между Хитлер и Сталин\", \"Черна земя: Холокостът като история и предупреждение\" и \"За тиранията\". Книгите и статиите му са преведени на 33 езика. Превод Кольо Колев Русия създава и поддържа фикцията \"Доналд Тръмп, успешен бизнесмен\" и я изстрелва към американците като заряд на кибероръжие. Руският опит успява, защото САЩ приличат на РФ много повече, отколкото американците си представят. Руските лидери разполагат с инстинктите и техниките, които, както се оказва, съответстват на зараждащи се тенденции в американското общество. Москва не се опитва да излъчва някакъв собствен идеал, а единствено да използва една гигантска лъжа, за да извади на показ най-лошото в Съединените щати. В някои важни отношения американските медии са станали като руските и това прави американците уязвими за руската тактика. Със слабостта на местната си преса Америка започва да наподобява Русия. Навремето САЩ можеха да се похвалят с впечатляваща мрежа от регионални вестници. След финансовата криза от 2008 г. американската местна преса е оставена да загине. Когато местните репортери изчезват, новините стават абстрактни. Те се превръщат във вид забавление, а не в репортаж за познатото. Американска, а не руска иновация е новините да се представят като национално развлечение, което ги прави уязвими за създателите на развлечения. Тръмп се възползва от своя шанс през втората половина на 2015 г., защото американските телевизионни мрежи са доволни от спектакъла, който той предлага. Главният изпълнителен директор на една телевизионна мрежа казва, че кампанията на Тръмп \"може да не е добра за Америка, но е дяволски добра за CBS\". Осигурявайки изобилие от ефирно време на Тръмп, американските телевизии предлагат на фикцията \"Доналд Тръмп, успешен бизнесмен\" много по-широка зрителска аудитория. Нито Тръмп, нито руските му поддръжници харчат особено много пари по време на кампанията. Телевизията ги рекламира безплатно. Дори акаунтите в Туитър на MSNBC, CNN, CBS и NBC споменават Тръмп два пъти повече в сравнение с Клинтън. За разлика от руснаците американците предпочитат да четат новините си по интернет. Според едно проучване 44% от американците получават новините си само от една интернет платформа: Фейсбук. Интерактивността на интернет създава впечатлението за ментално усилие, макар че възпрепятства размисъла. Интернет е икономия на вниманието, което означава, че стремящите се към печалба платформи са предназначени да разделят вниманието на своите потребители на най-малките възможни единици, които могат да бъдат експлоатирани от рекламните послания. Ако на такива платформи трябва да се появят новини, те трябва да бъдат така оформени, че да пасват на краткото съсредоточаване на вниманието и да събуждат глад за затвърждаване. Новините, които привличат зрители, трябва да извървяват невралната пътека между предразсъдъка и гнева. Когато всеки ден е посветен на емоционално възмущение от предполагаеми врагове, настоящето става безкрайно, вечно. Макар че интернет платформите стават големи доставчици на новини за американците, те в САЩ не са регулирани. Два продукта на Фейсбук – Нюз Фийд и Трендинг Топикс – разпространяват безброй фикции. Хората, които ръководят Фейсбук и Туитър, заемат неутралната позиция, предложена им от американските политици на неизбежността: свободният пазар ще ни отведе към истината, следователно не трябва да се прави нищо. Тази нагласа създава проблем за огромния брой потребители на интернет, които, изгубили достъп до местната преса (или предпочитащи новини, които изглеждат независими), четат интернет, сякаш е вестник. По този начин американският интернет става поле за атака на руските тайни служби, които правят каквото си искат в американската психосфера в продължение на осемнайсет месеца без каквато и да било ответна реакция. Онова, което Русия предимно върши, е да извлече полза от завареното положение. Свръхпристрастните истории по \"Фокс Нюз\" и изблиците в сайта \"Брайтбарт\" печелят зрители благодарение на ретрансмисии от руски ботове. Руската подкрепа помага на крайнодесни сайтове като \"Некст Нюз Нетуърк\" да спечелят известност и влияние. Неговите видеоклипове са гледани около 56 милиона пъти през октомври 2016 г. Фикциите \"Пицагейт\" и \"Окултна вечеря\" показват как руската интервенция и американската конспиратология вървят ръка за ръка. И двете фикции започват с руското хакване на имейлите на Джон Подеста, ръководител на кампанията на Хилари Клинтън. Някои американци искат да вярват, че частното трябва да е тайнствено, при което руснаците ги убеждават в същото. Подеста поддържа контакт със собственик на пицария – което само по себе си не е кой знае какво разкритие. Троловете и ботовете, някои от тях руски, започват да разпространяват историята, че менюто на пицарията всъщност е шифър за поръчване на деца за секс и че от там Клинтън ръководи педофилска мрежа. \"ИнфоУорс\", водещ американски конспиративен сайт, също разпространява тази история. Измислицата завършва с реална американска стрелба от реална пушка в реален ресторант. Популярният десен активист Джак Пособиец, който сам разпространява лъжите за \"Пицагейт\" в Туитър, твърди, че американецът, произвел изстрелите, е актьор, на който плащат, за да дискредитира истината. Подеста също така поддържа контакт с жена, която го кани на вечерно парти; той обаче не отива. Домакинята на партито е художничка, която навремето е озаглавила една своя картина \"Окултна кулинария\"; руските тролове и ботове разпространяват лъжата, че вечерното парти е сатанински ритуал, включващ консумиране на човешки телесни течности. Тази лъжа след това е разпространена от американски теоретици на конспирацията като Шон Ханити от \"Фокс Нюз\" и сайта \"Дръдж Рипорт\". Руските платформи предлагат съдържание на американски конспиративни сайтове с огромна аудитория. Така например в имейл, хакнат и откраднат от Русия, Хилари Клинтън е написала няколко думи за \"умората от вземането на решения\". Този термин описва нарастващата трудност да се вземат решения с течение на времето. \"Умората от вземането на решения\" е наблюдение на психолозите, свързано с работното място, а не болест. След като е откраднат от Русия, имейлът е публикуван от \"Уикилийкс\", а после е предложен от руския интернет портал \"Спутник\" като доказателство, че Клинтън страда от инвалидизиращо заболяване. В тази си форма историята е подета от \"ИнфоУорс\". Руснаците експлоатират американското лековерие. Всеки, който е отворил Фейсбук страницата на (несъществуваща) група, наречена \"Сърцето на Тексас\", трябва да е обърнал внимание на факта, че нейните автори не са хора, чийто матерен език е анг-лийският. Каузата на тази група – отделянето на Тексас от САЩ – перфектно изразява руската политика на подкрепа на сепаратизма във всички страни с изключение на Русия (отделяне на Юга от САЩ, на Калифорния от САЩ, на Каталуния от Испания, на Крим от Украйна, на Донбас от Украйна, на всяка страна членка от ЕС и т.н.). Партизанството на \"Сърцето на Тексас\" е изключително вулгарно: подобно на други руски сайтове, този нарича кандидат-президента на демократите \"Килъри\". Въпреки всичко това Фейсбук страницата на \"Сърцето на Тексас\" има повече последователи през 2016 г., отколкото страниците на Републиканската и Демократическата партия в Тексас, взети заедно. Всеки, който харесва, следва или подкрепя \"Сърцето на Тексас\", взема участие в руската интервенция в американската политика, предназначена да разруши САЩ. Американците харесват сайта, защото той потвърждава собствените им предразсъдъци и ги тласка още малко по-нататък. Той предлага както тръпката на нарушаването на законите, така и чувство за легитимност. Американците вярват на руснаците и на роботите, които им казват каквото искат да чуят.Когато Русия прави фалшив сайт в Туитър, който претендира да е сайтът на Републиканската партия в Тенеси, американците са привлечени от острия му език и от изобилието от фикции. Той например разпространява лъжата, че Обама е роден в Африка, както и фантазията за окултната вечеря. Руската версия на сайта на Републиканската партия в Тенеси има десет пъти повече последователи в Туитър, отколкото действителният сайт. Един от тях е Майкъл Флин, който ретуитва съдържанието му в дните преди изборите. Иначе казано, кандидатът на Тръмп за съветник по националната сигурност служи като канал на руска операция за влияние в САЩ. Келиан Конуей, пресговорителката на Тръмп, също ретуитва фалшиво руско съдържание от същия източник. Така тя съдейства на руската намеса в американските избори – макар че нейният екип отрича да е правила такова нещо. (Тя също така туитва на бели супремасисти: \"И аз ви обичам\"). Джак Пособиец е последовател на същия фалшив руски сайт. Той си прави видео, в което твърди, че няма руска намеса в американската политика. Когато след единайсет месеца руският сайт най-после е свален, Пособиец изразява смущение. Той не вижда руската намеса, защото самият той е руска намеса. През 1976 г. Стивън Кинг публикува разказа \"Знам какво искаш\", чиято героиня е млада жена. Нейният ухажор може да чете мислите ѝ, но не ѝ казва. Той просто се появява, предлагайки онова, което тя иска в момента, като започва с ягодов сладолед, докато тя се готви за изпит. Постепенно младежът променя живота ѝ, като я прави зависима от себе си, давайки ѝ всичко, което ѝ хрумва, че иска в определен момент, още преди да има време да помисли. Най-добрата ѝ приятелка разбира, че се случва нещо смущаващо, разпитва я и научава истината. \"Това не е любов – предупреждава я тя, – а изнасилване.\" Интернет е нещо такова – знае всичко за нагласите и предпочитанията ни, но си взаимодейства с нас, без да ни казва това. Той ни прави несвободни, възбуждайки най-първобитните ни импулси и предоставяйки ги на разположение на невидими хора. Нито Русия, нито интернет ще си отидат. Но би било добре за каузата на демокрацията, ако гражданите знаеха повече за руската политика и ако понятията \"новини\" и \"журналистика\" не бяха изопачени в интернет. В крайна сметка обаче свободата зависи от гражданите, които могат да правят разлика между истина и онова, което желаят да чуят. Авторитаризмът идва не защото гражданите казват, че го искат, а защото губят способността си да правят разлика между факти и желания. Ето така се губят войни.", "date": "2018.09.26", "title": "Откъс от \"Пътят към несвободата\" на Тимъти Снайдър"}
{"url": "https://www.dnevnik.bg/zdrave/2018/09/26/3316693_v_bulgariia_sa_registrirani_4_sluchaia_na/", "text": "В България са регистрирани 4 случая на западнонилска треска за седмица. Според статистиката от 10 случая на заразени, 8 не развиват усложнения и се възстановяват напълно. Това коментира директорът на Националния център по заразни и паразитни болести проф. Тодор Кантарджиев в ефира на \"Нова телевизия\". \"Заразата се пренася чрез ухапвания от комари. Те смучат кръв от прелетни птици, които носят вируса и така го предават на хората. Страната ни се намира на два пътя на миграция на птиците, а пикът на заразата е през есента\", коментира експертът. По думите му на 200 души, ухапани от комари, които носят западнонилска треска, заболява само един. \"Трябва да се взимат строги мерки – ползването на препарати, комарници по прозорците и избягване на места, където има много комари\", каза той и допълни, че за да може правилно да се определи заболяването, взетата проба трябва много прецизно да се транспортира, опакована в лед. \"Проявата на заболяването е със засягане на централната нервна система. Човек губи съзнание или се дезеориентира. Лечението на инфекцията е само симптоматично. Лечение срещу самия вирус няма\", каза още директорът. Той акцентира, че е много важно напролет, преди разлистването на дърветата, да се вземат мерки за унищожаване на комарите във водоемите.", "date": "2018.09.26", "title": "За седмица в България са регистрирани четири случая на западнонилска треска"}
{"url": "https://www.dnevnik.bg/zdrave/pregledi_i_kampanii/2018/09/26/3316696_lekari_ot_vma_shte_preglejdat_bezplatno_pacienti_s/", "text": "Специалисти от Военномедицинска академия (ВМА) ще преглеждат безплатно пациенти с проблеми с кръвното налягане. Консултациите ще се проведат на 27 септември от 8 до 13 ч. в кабинет 218, който се намира на втория етаж на поликлиниката на болницата, съобщиха от пресцентъра на ВМА. Безплатните прегледи са свързани със Световния ден на сърцето (29 септември). Необходимо е да бъде направено предварително записване на тел.: 02/92 25 682, от 8 до 14 ч. Не се изисква направление от личния лекар. Целта на кампанията е да се повиши информираността на обществото по въпросите, свързани с повишеното кръвно налягане, което е една от най-честите причини за смърт от сърдечни заболявания, инсулти и сърдечна недостатъчност.", "date": "2018.09.26", "title": "Лекари от ВМА ще преглеждат безплатно пациенти с проблеми с кръвното налягане"}
{"url": "https://www.dnevnik.bg/biznes/2018/09/26/3316700_obshtestvenite_poruchki_shte_se_vuzlagat_po_elektronen/", "text": "От началото на следващата година цялото възлагане на обществени поръчки ще става по електронен път, каза вицепремиерът Томислав Дончев по време на дискусионен форум \"Строителството през 2019 г. - перспективи и предизвикателства\", предаде БНТ. Според него в началото това ще създаде известни трудности, но след няколко месеца активна употреба този подход ще улесни всички. Дончев призова възложителите, като задават критериите, да гледат в перспектива, като фокусът не е само върху цената, но и върху разходите за експлоатация и поддръжка през годините. По думите на вицепремиера най-малодушният подход е възлагане на най-ниска цена. \"Този подход е сигурен, но добавената стойност от него е относително ниска\", добави Томислав Дончев. 3 млрд. лева ще се инвестират в пътни проекти през 2019 г. На форума министърът на регионалното развитие и благоустройството Петя Аврамова заяви, че се очаква строителство да бъде един от моторите на икономическия растеж през 2019 г., защото ще се запазят добрите темпове на развитие в секторите \"Изграждане на жилища\" и \"Инфраструктура\". 2019 г. ще е ключова за пътното строителство, каза министърът и изтъкна, че в него ще се инвестират 3 млрд. лева. Тя информира, че от началото на месеца се работи по нормативни промени за гаранционните срокове за ново строителство и при ремонти на пътища.", "date": "2018.09.26", "title": "Обществените поръчки ще се възлагат по електронен път от догодина, обеща Дончев"}
{"url": "https://www.dnevnik.bg/politika/2018/09/26/3316701_rokadi_v_grupata_na_gerb_v_parlamenta_zaradi_smianata/", "text": "Смяната на министрите на транспорта, регионалното развитие и вътрешните работи миналата седмици наложи и смени в състава на парламентарната група на ГЕРБ. На депутатските банки се върнаха Ивайло Московски, Валентин Радев и Николай Нанков. Това наложи Ралица Добрева, Йорданка Фикирлийска и Калин Василев да напуснат парламента и вече не са депутати. На мястото на Петя Аврамова, която стана регионален министър, клетва положи Станислав Попов, който беше номер 10 в кандидатдепутатската листа във Враца, но заради пуснати за него преференции изпреварва останалите в списъка. Мястото на Московски като транспортен министър зае Росен Желязков, на Нанков като министър на регионалното развитие - Петя Аврамова, а новият шеф на МВР на мястото на Радев е Младен Маринов. Тримата министри подадоха  оставки по искане на министър-председателя след тежката катастрофа край Своге , в която  загинаха 17 души .", "date": "2018.09.26", "title": "Рокади в групата на ГЕРБ в парламента заради смяната на министри"}
{"url": "https://www.dnevnik.bg/sport/2018/09/26/3316702_sezon_2019_vuv_formula_1_shte_vleze_v_istoriiata_s/", "text": "Сезонът във  Формула 1  все още не е приключил, а титлата не е решена, но голяма част от отборите вече правят планове за следващата година. Седем от тимовете вече потвърдиха пилотските си състави за 2019 г., а останалите три имат само по един заявен пилот до момента. Завръщането на Антонио Джовинаци (24 г.) в \"Заубер\" и оттеглянето от спорта на двукратния световен шампион Фернандо Алонсо (37 г.) накара \"Марка\" да направи съпоставка за средната възраст в шампионата. Сезон 2019 ще влезе в историята като този с най-ниската възраст на пилотите в него – само 26.5 години. Това е с три десети по-ниска средна възраст от пилотите през 2017 г. От тези, които ще карат със сигурност догодина, само четирима са над 30 години –  Кими Райконен (38 г.) , Люис Хамилтън (34), Себастиан Фетел и Нико Хюлкенберг (по 31). В шампионата влиза едва 18-годишният Ландо Норис, който ще си партнира с  Карлос Сайнц (24 г.) . Именно \"Макларън\" ще бъде отборът с най-ниска средна възраст на стартовата решетка през следващия сезон (21.5 години). На тази възраст носителите на общо 11 световни титли Михаел Шумахер и Люис Хамилтън дори още не са дебютирали в спорта. Тенденцията в последните години във Формула 1 е именно по-млади пилоти да влизат в спорта, а ветераните да се отказват. През миналия сезон Фелипе Маса и Дженсън Бътън се отказаха, преди да са навършили 38 години. За сравнение, в миналото редица пилоти печелят световни титли над тази възраст – Хуан Мануел Фанджо (пет световни титли след навършване на 40 години), Джак Брабъм (става световен шампион за трети път на 40 г.), Греъм Хил и Найджъл Менсъл (на 39 г.). През 2015 г. Макс Верстапен дебютира във Формула 1 още преди да е навършил 18 години. Очакванията пък са в най-скоро време в най-елитната автомобилна надпревара да влязат още двама млади пилоти – Даниел Тиктъм и  Мик Шумахер, които си оспорват титлата във Формула 3 .", "date": "2018.09.26", "title": "Сезон 2019 във Формула 1 ще влезе в историята с най-ниската средна възраст на пилотите"}
{"url": "https://www.dnevnik.bg/bulgaria/2018/09/26/3316706_za_da_padne_tavanut_za_vsichki_pensii_sa_nujni_155_mln/", "text": "За да отпадне таванът за всички пенсии, са нужни допълнително 155 млн. лв. Това показват изчисления на Националния осигурителен институт, цитирани от Хасан Адемов, председател на социалната комисия в Народното събрание, в сутрешния блок на БНТ. Според него обаче не това бил проблемът да не отпадне таванът за всички, а фактът, че хората, за които това не става, се чувстват дискриминирани. В Кодекса за социално осигуряване е записано, че таванът пада за новоотпуснатите пенсии от началото на 2019 г. и се запазва, или по-скоро се повишава нивото за отпуснатите до края на тази година. Това е норма, която беше приета през 2015 година и предстои да влезе в сила в началото на 2019 година. За старите таванът ще се увеличи от 910 на 1040 лева. За новоотпуснатите от 2019 г. няма да има таван. Вчера финансовият министър Владислав Горанов също се обяви против отпадането на тавана за всички пенсии. Въпросът ще бъде обсъждан днес на заседание на социалната комисия. В него ще участват представители на инициативен комитет, който е внесъл в парламента 245 стр. подписка с няколко искания, сред които отпадане на тавана за пенсиите, осъвременяване на всички пенсии от 1 юли с осигурителния доход за 2018 г., минималният размер на пенсията да е 55% от минималната заплата и др., разказа Адемов. Той припомни, че множество институции както в България, така и навън са били сезирани, че наличието на таван на пенсиите е дискриминация, но всички те са се произнесли, че това не е така. Но усещането за липса на справедливост остава, посочи Адемов. Той допълни и че при взимането на решение за отпадане на тавана е трудно за управляващите и по други причини - има хора - като банкери и други, които през 90-те години са се осигурявали на много високи суми и отпадането на тавана за тях ще доведе до пенсии, които ще доведат до недоволство в обществото.", "date": "2018.09.26", "title": "За да падне таванът за всички пенсии, са нужни 155 млн. лв."}
{"url": "https://www.dnevnik.bg/bulgaria/2018/09/26/3316717_zaradi_vanko_1_nova_shte_promeni_kriteriite_za/", "text": "Нова телевизия\" ще промени критериите за избор на участници във \"ВИП Брадър\" след скандалното участие на осъден трафикант и сводник в настоящия сезон на предаването. Това стана известно от изявление на шведския собственик на телевизията MTG пред вестник \"Гардиън\". Става въпрос за  Иван Главчев, известен още като Ванко 1 , който през 2003г. бе осъден и излежа присъда за сводничество. В изявление пред \"Гардиън\" шведският собственик на \"Нова телевизия\" - Modern Times Group (MTG), съобщи, че телевизията ще промени процеса на избор на участници в предаването. \"В светлината на получените оплаквания местният ни клон преразглежда критериите за избор на състезатели в подобни предавания, тъй като наказателна присъда за такива провинения е нещо изключително сериозно и компанията няма да включва хора с такива присъди в бъдещи предавания\", казват от MTG. В понеделник Главчев поиска да напусне предаването по здравословни причини, но самото му участие предизвика възмущение защо му се дава трибуна в предаване за знаменитости. Присъствието му в предаването доведе до сигнали в Съвета за електронни медии (СЕМ), а от клуб \"Не Си Сам(а)\" публикуваха в  сайта \"Мама Нинджа\"  отворено писмо до \"Нова броудкастинг груп\" и СЕМ. Престъпният статут на Иван Главчев да бъде изрично и широко огласен, а националният ефир да се явява неизменно пространство за критично разобличаване на насилниците, не тяхна високоплатена трибуна, поискаха авторите на писмото. \"През последните няколко дни наблюдаваме как в праймтайм в национален ефир шоково е героизиран като VIP (много важна личност) доказан международен престъпник с противозаконна дейност в България, Франция, Белгия, Испания\", пише в текста. Още във визитката си в предаването Главчев заяви: \"Искат изкуствено да ни наложат, че половете трябва да се изравнят. Аз не виждам нищо срамно в това жената да стои по-ниско от мъжа. Нека всеки да си знае мястото в крайна сметка. Всеки да си знае ролята в живота\". \"Гардиън\" припомня, че според докладите на Държавния департамент България е един от главните източници на  трафика на хора  в Европейския съюз, а съдебната ѝ система е критикувана, че наказва такива престъпления с условни присъди и не защитава достатъчно потенциалните жертви. Иван Главчев - тогава популярен като рап певец, беше осъден през 2003г. на 12 г. за сводничество. Той влезе в затвора за три години, след което излезе, защото продължаващото обжалване на присъдата му съвпадна с приетата от парламента поправка \"Ванко 1\", която намали максималната санкция за сводничество от 15 г. на 3 г. затвор. Впоследствие беше намерена вратичка в закона и през 2007 г. Главчев се върна зад решетките за още 4 години и половина. Паралелно, срещу него се водеше дело по Закона за отнемане в полза на държавата на имущество, придобито от престъпна дейност, в хода на което му беше  отнето имущество  на стойност 78 хил.лв, а държавата  конфискува хотела му в Пловдив , оценен на над 800 хил.лв. Главчев има още една присъда - тя е от началото на тази година и е за шофиране в нетрезво състояние с 1.3 промила алкохол в кръвта, съобщиха за \"Дневник\" от пресслужбата на Софийския районен съд. Сключил е споразумение с прокуратурата, одобрено от Софийския районен съд, според което е излежал 3 месеца в затвора. Излязъл е на свобода през март 2018г. и е с отнета книжка до края на годината.", "date": "2018.09.26", "title": "Заради Ванко 1 \"Нова телевизия\" ще промени критериите за участници във \"ВИП Брадър\""}
{"url": "https://www.dnevnik.bg/bulgaria/2018/09/26/3316719_kratki_novini_afrikanskata_chuma_po_svinete_moje_da/", "text": "Апелативният специализиран наказателен съд отмени по-строгата мярка \"задържане под стража\" за бившия кмет на Галиче заради влошеното му здравословно състояние - диабет, диабетна полиневропатия, няколко язви, дискова болест, урологично заболяване; поредица операции. Той е подсъдим за отвличане, побой, палеж на автомобил, лихварство и ръководене на престъпна група.  Прокуратурата предаде на съд Георги Воденичаров – Кико Софийска районна прокуратура предаде на съд Георги Воденичаров – Кико, който беше задържан след преследване в столицата, съобщиха от пресцентъра на Прокуратура. Наблюдаващият прокурор е постановил задържане на Воденичаров за срок до 72 часа предвид високата обществена опасност на деянията. На 25 септември 2018 г. около 03.30 часа в София на ул. \"Борис Арсов\" 12, пред комплекс \"Буена Виста\" в съучастие с друг известен \"автокрадец\" – Светослав Петков – Лъвицата, той е откраднал лек автомобил \"БМВ 740\". Малко по-късно следва пътнотранспортно произшествие с участието на автомобила с управляван от служител на МВР. Петков успява да избяга, като в момента е обявен за общодържавно издирване. Пътят между Кюстендил и София е затворен заради катастрофа Движението между Кюстендил и София е временно спряно заради катастрофа, съобщиха от Агенция \"Пътна инфраструктура\". Инцидентът е станал в района на село Коняво. Обходният маршрут за идващите от Кюстендил автомобили до 3.5 т е Коняво – Горна Гращица – Катрище – Невестино – Дупница – София. За тежкотоварни автомобили над 3.5 тона е Кюстендил – Пиперков чифлик – Невестино – Дупница – София. Обходният маршрут за идващите от Перник е Извор – Жедна – Гъръбник – Д. Диканя. До месец ще бъдат премахнати опасните дървета в Борисовата градина в София Новината съобщи директорът на Дирекция \"Зелена система\" към Столична община Димитър Данчев пред БНТ. Той припомни, че от миналата година се извършва инвентаризация, пълна оценка и маркировка на дървесната растителност в парка. В синьо са дърветата с наличие на сухи клони, а с оранжева и зелена маркировка са всички дървета, предвидени за премахване. От столична община съобщават, че заради силния вятър има 4 сигнала от граждани. Повечето са били за паднали клони, паднало е и едно дърво от вече маркираните за отстраняване. Африканската чума по свинете може да спре за години лова на прасета Разпространението на африканската чума по свинете у нас ще блокира лова на прасета за период от пет до седем години. Това каза пред БНР председателят на ловно-рибарския съюз Асен Пиперков. На 29 септември ще бъде открит ловният сезон за диви свине, но заради чумата Министерството на земеделието излезе със заповед, ограничаваща ловните дейности в районите около Дунав и Варна. Заради това ловците ще протестират днес, а на 29 септември имат намерение да блокират ферибота Никопол – Турну Мъгуреле.", "date": "2018.09.26", "title": "Кратки новини: Ценко Чоков излезе под домашен арест"}
{"url": "https://www.dnevnik.bg/sport/2018/09/26/3316724_rodjur_federer_moje_da_se_zavurne_na_rolan_garos_prez/", "text": "Носителят на 20 титли от Големия шлем Роджър Федерер не изключва възможността отново да играе на червени кортове. Швейцарецът пропусна целия сезон на клей в последните две години, решавайки да си спести тежките натоварвания. Решението му през 2017 г. след 20 победи в първите му 21 мача беше посрещнато като изненада. След това обаче той беше безапелационен на трева и покори за осми рекорден път \"Уимбълдън\".  През 2018 г. Маестрото имаше сходна програма . Той не е участвал на \"Ролан Гарос\" от 2015 г., когато загуби в четвъртфиналите от Стан Вавринка. През 2016 г. Федерер пропусна откритото първенство на Франция заради контузии в коляното и гърба. Това сложи и край на рекордната му серия от участия на 65 поредни турнира от Големия шлем, започваща от Australian Open 2000. \"Все още не знам каква ще бъде програмата ми за 2019 година, но мисля, че мога да извлека ползи от сезона на клей. До края на годината ще съм направил своя план, за да мога да започна и подготовка\", каза шампионът в Париж от 2009 г. Според Федерер, ако той участва на \"Ролан Гарос\" и в турнирите на клей, това ще промени цялостната му стратегия за сезона. В момента швейцарецът е №2 в световната ранглиста и е един от сигурните участници на  финалния \"Мастърс\" в Лондон през ноември .", "date": "2018.09.26", "title": "Роджър Федерер може да се завърне на \"Ролан Гарос\" през следващата година"}
{"url": "https://www.dnevnik.bg/evropa/2018/09/26/3316736_frenski_ministur_sravni_salvini_s_pilat_pontiiski/", "text": "Френският министър по европейските въпроси Натали Лоазо заяви, че заради позицията си към мигрантите вътрешният министър на Италия Матео Салвини се държи \"като Пилат Понтийски\", римския прокуратор, осъдил Исус Христос на смърт, предаде \"Ройтерс\". Изказването й бе по повод ситуацията с кораба \"Акуариус\". Във вторник Франция, Португалия, Испания и Германия се съгласиха да приемат мигранти от кораба, плаващ край Малта, след като Италия не му позволи да акостира. \"Днес господин Салвини е като Пилат Понтийски. Това е отвратително\", каза Лоазо. Крайнодесният лидер Салвини, който е също така италиански вицепремиер, зае  твърда позиция  по въпроса за мигрантите, пристигащи в Италия от Африкa и Близкия изток. По-рано този месец той оприличи африканските мигранти на роби.", "date": "2018.09.26", "title": "Френски министър сравни Салвини с Пилат Понтийски заради позицията му за мигрантите"}
{"url": "https://www.dnevnik.bg/photos/2018/09/26/3309018_fotogaleriia_nai-hubavoto_selo_v_avstriia/", "text": "Алпи. Ясно небе. Зеленина. Цветни лехи. Дървени къщи с цветни балкони. Летните картини в австрийското село Алпбах са радост за очите.", "date": "2018.09.26", "title": "Фотогалерия: Най-хубавото село в Австрия"}
{"url": "https://www.dnevnik.bg/biznes/2018/09/26/3316744_energiinata_komisiia_shte_ima_poslednata_duma_pri/", "text": "Комисията за водно и енергийно регулиране (КЕВР) ще бъде последна инстанция, която да одобрява сделки с дялове на дружества, осъществяващи пренос и разпределение на електрическа енергия и газ. Това решиха депутатите при окончателното приемане на промените в Закона за енергетиката, предаде БНР. Промяната е предизвикана от изненадващата за държавата сделка за ЧЕЗ с \"Инерком\", която към момента не е осъществена.  Поправките бяха предложение от \"Обединени патриоти\" още през февруари. От ДПС се обявиха против промените. Според Рамадан Аталай това е намеса на държавата в частноправни отношения. Делян Добрев от ГЕРБ защити промените с аргумента, че комисията не получава ново правомощие, а само се уточнява вече съществуващо положение. Красимир Янков от БСП подкрепи аргументите на ГЕРБ. С промените в Закона за енергетиката се облекчава и режимът на изграждане на линейни енергийни обекти, предаде агенция \"Фокус\". Създава се и необходимата правна рамка по отношение на операторите на публично достъпни зарядни точки за зареждане на електрически превозни средства, която липсва в националното законодателство към настоящия момент. Чрез новите изменения се отнема съществуващата допреди това възможност операторите на електропреносната и електроразпределителните мрежи да отказват достъп до тях поради влошаване на условията за снабдяване. Въвежда се задължението при отказ от присъединяване на нови потребители операторите на електропреносната, електроразпределителната, газопреносната и газоразпределителните мрежа да мотивират писмено решението си.", "date": "2018.09.26", "title": "Енергийната комисия ще има последната дума при сделки с дялове на електроразпределителни дружества"}
{"url": "https://www.dnevnik.bg/biznes/2018/09/26/3316731_prez_2016_g_razhodite_za_socialni_pomoshti_rastat_s_41/", "text": "През 2016 г. разходите за социална защита в България са общо 16.5 млрд. лв., което представлява около 17.5% от брутния вътрешен продукт на страната за същата година. В сравнение с предходната 2015 г. сумата нараства с около 4.1%, а съответният им дял от брутния вътрешен продукт намалява с 0.4 процентни пункта. Това показват данните на Националния осигурителен институт (НСИ). През 2016 г. отчетените приходи за финансиране на системата за социална защита в страната са 16.7 млрд. лв., от които 8.2 млрд. лв. са средства от държавния бюджет, 8.2 млрд. лв. са от осигурителни вноски и 278.3 млн. лв. са класифицирани като други приходи. Спрямо година по-рано се наблюдава намаляване на приходите от осигурителни вноски с 4.4%, а на вноските от държавния бюджет - увеличение с 1.5%. Най-висок относителен дял в обезщетенията заемат разходите за пенсии (44.6%), следвани от тези за болест или здравна грижа (27.5%) и \"Семейство/Деца\" (10.4%). Най-често социалните обезщетения се получават под формата на парични обезщетения (периодични или еднократни суми). През 2016 г. разходите за парични обезщетения са в размер на 11 млрд. лв., или 68.8% от общо изплатените за социална защита.  Над 60% от паричните обезщетения се изплащат по функция \"Навършена възраст/Старост\", като за основната част от тях не се изисква покриване на допълнителни условия при получаването им, тъй като са резултат от участие в социалноосигурителната система. Изплатените по функции \"Инвалидност\" и \"Семейство/Деца\" парични обезщетения заемат съответно 9% и 9.5% от общите парични разходи. През 2016 г. изплатените обезщетения в натура са за 5 млрд. лв. и нарастват с 5.7% спрямо предходната година. С най-висок относителен дял са разходите по функцията \"Болест/Здравна грижа\" (78.2%).  През 2016 г. за безработица са изплатени обезщетения в размер на 514.6 млн. лв., или 3.2% от общо изплатените обезщетения за социална защита. Спрямо предходната година разходите по функцията се увеличават с 15.5%. С най-висок относителен дял (75.5%) са периодичните парични плащания за обезщетения, компенсиращи загубата на доходи, когато даде човек е в състояние да работи и е на разположение за работа, но не е в състояние да намери подходяща за него заетост, включително хора, които преди това не са били наети. ", "date": "2018.09.26", "title": "През 2016 г. разходите за социални помощи растат с 4.1%"}
{"url": "https://www.dnevnik.bg/politika/2018/09/26/3316751_parlamentarnite_partii_ne_znaiat_koi_deputati_sa/", "text": "Партиите в парламента обявиха, че не знаят кои депутати са проверявани от Комисията за противодействие на корупцията и отнемане на незаконно придобито имущество (КПКОНПИ). По-рано днес председателят на комисията Пламен Георгиев заяви, че са  проверявани народни представители от всички партии . Депутатът от ГЕРБ Тома Биков обяви, че няма идея дали са проверявани колеги от партията му. Народният представител от \"БСП за България\" Антон Кутев каза: \"Нямам представа. Комисията трябва да се занимава с тези, които имат възможност да упражняват корупция. Чух, че е имало проверка и на Делян Пеевски и са установили, че всичко е наред. Вероятно комисията работи\". \"Никъде в закона не е казано, че ще се уведомяват проверяваните. Може и да има, може и да проверяват. И от комисията няма да ви отговорят, защото ще се позоват на тайната\", обяви Йордан Цонев от ДПС. Славчо Атанасов от \"Обединени патриоти\" пък каза, че депутатите трябва максимално да бъдат проверявани, дори и личният им живот трябвало да бъде публичен. \"Аз не се съмнявам, че в парламента има корумпирани колеги. Само вижте костюмите и обувките им и ще установите, че с една депутатска заплата те не могат да се купят\", каза Атанасов и обяви, че кара кола на 18 години.", "date": "2018.09.26", "title": "Парламентарните партии не знаят кои депутати са проверявани за корупция"}
{"url": "https://www.dnevnik.bg/ot_vas/novini_ot_vas/2018/09/26/3316756_ohrid_-_istoriia/", "text": "Днес културното и архитектурно богатство в град Охрид е една от основните туристически атракции на Македония. Значението на града и природата около него са признати от ЮНЕСКО, като през 1979 година Охридското езеро е обявено за част от листата на световното природно наследство, а на следващата година и Охрид става част от листата на световното културно наследство.", "date": "2018.09.26", "title": "Охрид - история"}
{"url": "https://www.dnevnik.bg/sport/2018/09/26/3316776_ruskata_federaciia_po_leka_atletika_objalva_uduljenoto/", "text": "Руската лекоатлетическа федерация обяви в сряда, че обжалва пред  Спортния арбитражен съд (CAS)  в Лозана решението на Международната асоциация по лека атлетика да удължи наказанието на Русия. От 2015 г. лекоатлетите на Русия се състезават под неутрален флаг заради обвиненията за системно използване на допинг. Говорителят на руската федерация Наталия Юхарева обяви пред \"Ройтерс\", че в CAS вече е входирана жалба срещу решението на IAAF. На последното си заседание през юли световната федерация удължи санкцията на руската атлетика. На него беше съобщено, че \"Русия е постигнала значителен напредък в изпълнението на критериите по възстановяване на статута си, но засега забраната остава в сила\". Очаква се през декември да има нова среща на Съвета на IAAF, след която може да има промяна. Новината за обжалването на руската атлетика идва няколко дни след като  Световната антидопингова агенция (WADA) възстанови условно правата на руската агенция (RUSADA) . Според IAAF именно възстановяването на правата на руската лаборатория е един от трите критерия, които трябва да бъдат покрити за отпадане на санкцията й върху федерацията по лека атлетика. Нужно е обаче Русия да признае, че служители от Министерството на спорта са участвали в схеми за манипулиране на допинг проби. Руските власти също трябва да осигурят достъп до данни от тестовете в московската лаборатория.", "date": "2018.09.26", "title": "Руската федерация по лека атлетика обжалва удълженото си наказание"}
{"url": "https://www.dnevnik.bg/sviat/2018/09/26/3316768_komkast_pridobi_30_ot_televiziia_skai_samo_za_den/", "text": "Победителят в наддаването за телевизия \"Скай\" (Sky), американският гигант \"Комкаст\" (Comcast), който депозира окончателна оферта за придобиването ѝ за 30 милиарда британски лири, обяви днес, че е купил 30 процента от британската група още на първия ден, предадоха агенциите \"Ройтерс\" и \"Франс прес\". \"Комкаст\" обясни в комюнике, публикувано в сайта на Лондонската фондова борса, че сутринта е придобил над 515 милиона акции на \"Скай\", представляващи 30 процента от капитала ѝ. За целта е платил близо 9 млрд. британски лири в брой. Държателите на акции на \"Скай\" приеха офертата на \"Комкаст\", определяща цена от 17.28 лири на акция, което оценява компанията на безпрецедентните 30.6 милиарда британски лири (34 млрд. евро). За приключване на придобиването са необходими 50% плюс една акция, уточнява агенция \"Ройтерс\".", "date": "2018.09.26", "title": "\"Комкаст\" придоби 30% от телевизия \"Скай\" само за ден"}
{"url": "https://www.dnevnik.bg/sviat/2018/09/26/3316764_belgiia_osudi_bulgari_i_surbi_za_proizvodstvo_na/", "text": "Граждани на България и на Сърбия са осъдени в Белгия за производството на канабис, съобщиха местни медии. По случая пред съда са били изправени общо седем обвиняеми, без да се посочва колко от тях са били с български документи. Произнесените присъди са от една година до година и половина лишаване от свобода условно за участие в отглеждането на 678 растения. Според изнесените данни обвиняемите са отрекли да знаят, че са участвали в организирана престъпна група за производство на  наркотици за износ в Холандия . По техните думи те били наети от турски гражданин и се грижели за растенията, без да си дават сметка за наркотичното съдържание в тях. За случая първоначално бе съобщено при задържането на групата през 2014 г. в Мускрон, в югозападната част на Белгия. Най-тежката присъда е произнесена за подсъдимия, оказал съпротива на полицай.", "date": "2018.09.26", "title": "Белгия осъди българи и сърби за производство на канабис"}
{"url": "https://www.dnevnik.bg/skorost/2018/09/26/3316799_spriana_e_procedurata_za_izbor_na_stroitel_na/", "text": "Прекратена е процедурата за избор на строител на разширението на пътя Ботевград - Мездра, който е част от проекта Видин - Ботевград, съобщи пред журналисти новият министър на регионалното развитие и благоустройството Петя Аврамова, цитирана от агенция \"Фокус\". Коментарът ѝ дойде след нейното участието в осмия дискусионен форум \"Строителството през 2019 година – перспективи и предизвикателства\". Тя допълни, че причината за спирането е обжалване на процедурата. Министърът поясни, че предстои пускане отново на поръчка за проектиране и изпълнение. Отсечката ще бъде с две платна с по две ленти за движение в посока с габарит 20 м. Трасето ще следва съществуващия път, но ще заобиколи селата Люти дол, Типченица, Новачене и Скравена. Сегашната процедура  започна през март , като индикативната стойност беше близо 302 млн. лв. без ДДС. 33-километровият участък е разделен в два лота - съответно на стойност 123 млн. лв. и 178.8 млн. лв. Срокът на изпълнение на всеки от двата участъка беше 1096 дни, от които 180 дни за проектиране и 916 дни за строителство. При строежа трафикът между Ботевград и Мездра ще се затрудни допълнително Министър Аврамова обяви, че това е най-тежкият участък от целия проект Видин - Ботевград. Председателят на управителния съвет на Агенция \"Пътна инфраструктура\" инж. Светослав Глосов поясни, че разширението на пътя Ботевград - Мездра ще се прави, докато се ползва съществуващият път, което ще създаде допълнителни затруднения по много натоварения пътен участък. За облекчаване на трафика ще се предложат и алтернативни маршрути. \"Сред тях е пътят през Искърското дефиле, който, макар и ремонтиран, е труден за движение, защото габаритът му е останал такъв, какъвто е бил преди повече от 100 години\", обясни инж. Глосов. По думите му, когато е ремонтиран този път, той е правен по програма \"Транзитни пътища\" и е финансиран от Европейската банка. \"Правилата на банката и проекта са били рехабилитация на пътя в съществуващия габарит без право да бъде разширяван\", каза Глосов, цитиран от \"Фокус\". Започват локални ремонти на \"Тракия\" между Чирпан и Стара Загора Пред журналисти той коментира и причините за  въведеното в началото на седмицата  ограничение на скоростта на магистрала \"Тракия\" в участъка между Чирпан и Стара Загора. \"Проблемът е в активната лента, където се образувани коловози от ТИР-овете. До зимния сезон ще направим някои локални ремонти, така че зимата магистралата да няма по-тежки проблеми и да може да се експлоатира\", каза инж. Светослав Глосов. Той добави, че този участък от магистралата е правен през 2007 година. За стойността на ремонта на тази част от аутобана Глосов посочи, че за обновяване на 22 км след Пловдив тази година са били похарчени почти 40 млн. лв., а тук става дума за 30 километра. По думите му в момента се провежда тръжна процедура за разширението на Околовръстното шосе от \"Младост\" до магистрала \"Тракия\". \"Надяваме се до края на годината да има избран строител и да са приключили процедурите по евентуални жалби и да бъде възложено изпълнението на проектантските работи и строителството. Прогнозната цена е за около 120 млн. лв.\", каза още председателят на на АПИ.", "date": "2018.09.26", "title": "Спряна е процедурата за избор на строител на разширението на пътя Ботевград - Мездра"}
{"url": "https://www.dnevnik.bg/evropa/2018/09/26/3316789_stranite_ot_es_ne_biva_da_predlagat_finansova_pomosht/", "text": "Страните от ЕС не бива да предлагат на Турция финансова помощ, заяви европейският комисар за разширяването в интервю за германски вестник днес, два дни преди  посещението на президента на Турция Реджеп Тайип Ердоган в Германия , предаде ДПА. \"Ситуацията не може да бъде разрешена от ЕС или отделни страни членки, които предоставят пакети с помощ или кредити на Анкара\", каза комисарят Йоханес Хан пред в. \"Велт\". Не е необходимо \"да се впускаме в това на този етап\", каза той. Фундаменталните икономически проблеми, пред които Турция е изправена, бяха вътрешно създадени, добави Хан. Националната валута на Турция  загуби около 40 процента от стойността си  от началото на годината на фона на дипломатически спор между Анкара и Вашингтон. Сривът на лирата влошава състоянието на една икономика, която вече се сблъсква със структурни проблеми като висока инфлация и дефицит по текущата сметка, отбелязва агенцията. Очаква се финансовите и бизнес отношения с Германия да бъдат сред централните теми в дневния ред на посещението на Ердоган от петък в Берлин.", "date": "2018.09.26", "title": "Страните от ЕС не бива да предлагат финансова помощ на Турция, заяви еврокомисар"}
{"url": "https://www.dnevnik.bg/bulgaria/2018/09/26/3316786_fest_za_ceniteli_na_ribata_otvaria_vrati_prez_oktomvri/", "text": "След успеха на няколкото издания за улична храна списание \"Бакхус\" организира първия по рода си рибен пазар на открито в градината на Grand Hotel Sofia. Той ще е в рамките на един ден - на 13 октомври, събота от 10 до 22 ч. Целта е под един \"покрив\" да се съберат предлагащи прясна риба и морски дарове, рибни ястия и деликатеси, приготвени на място, и разнообразие от напитки, подхождащи на риба. За пръв път в София се организира подобно събитие и организаторите се ангажират да поканят изложители, които могат да дадат представа за разнообразието от рибни продукти на пазара. В рамките на фестивалния ден посетителите ще могат да опитат разнообразие от рибни ястия, приготвени на място, подбрано българско вино, бира, водка и анасонови ракии, сладкиши, хляб, кафе и други. За доброто настроение от \"Бакхус\" обещават и музика на живо, представена от джаз музиканти. Поканените 30 изложители са разделени по категории: \"  - гостите ще могат да разгледат и купят див улов на прясна средиземноморска риба, речна риба, пушени и мариновани риби, хайвер и още други изкушения, доставени специално за фестивала. \" - тематично разработени менюта за фестивала от специално поканени готвачи и ресторанти. \"  - българско вино, пенливи вина, крафт бира, водка и анасонови напитки. Ключова част от фестивала ще бъдат представителите на прясна риба и морски дарове. Сред тях са BalkanFish - многообразие от средиземноморска риба, Coho Farm - първата ферма за отглеждане на най-висококачествената сьомга в Европа - тихоокеанската сребърна, \"Бяла река\" - развъдник за дъгови пъстърви и крайречен ресторант, както и магазинът \"Гръцка риба\", в който може да се намери голямо разнообразие от прясна риба, мариновани продукти и още. Готвените деликатеси ще бъдат представени от столичния ресторант Niko'las 0/360, речен ресторант и рибарник \"Бяла река\", L’Instant, Royal Thai, Hamachi-ni, Da Massimo, ресторант Shades Of Red и щандове със специално меню за фестивала на партньорите на събитието \"Томеко\", RedDevil и МETRO. Повече за ресторантите и останалите изложители може да прочетете  тук . За любителите на виното и алкохолните напитки се грижи партньорът на събитието DiVino, който ще ги представи на собствен щанд. Ще участват още изба \"Страцин\", WineBox, Miroglio, магазин Le Petit Quche, турски анасонови ракии Yeni Raki, Stolichno, както и водка Beluga. Биреният бар Kanaal представя специално за фестивала селекция от крафт бири. Когато има вино и риба, има и хляб - \"Братя Хлебари\" отново са приготвили майсторски печива за гостите, a кафе-бар Chucky’s ще предлага различни видове кафета за консумация на място и прясно изпечени за вкъщи. Събитието има вход, който може да се плати предварително на bilet.bg. Към билета има включена консумация на напитка по избор: водка Beluga, турска ракия Yeni Raki или бира Stolichno.", "date": "2018.09.26", "title": "Фест за ценители на рибата отваря врати през октомври"}
{"url": "https://www.dnevnik.bg/bulgaria/2018/09/26/3316824_blizo_90_ot_bulgarite_ne_odobriavat_putishtata_v/", "text": "Високо недоволството към качеството на пътищата в България, законодателството в тази област и формите на контрол. Това отчита изследване на \"Галъп интернешънъл\", проведено сред 932 души между 12 и 14 септември. Голям процент от интервюираните – 87%, не са доволни от качеството на пътищата в България. Тези, които са дали положителен отговор, са едва 9 на сто, а 4% не могат да преценят. Сега действащият модел на споделена отговорност между институциите се възприема като основен проблем в обществото ни, когато става дума за пътна безопасност. 82% го оценяват негативно, а само 10 на сто - позитивно, 8%, показват данните в изследването. Три четвърти от анкетираните оценяват ниско сега действащото законодателство. Всеки пети пък го приема за положително. От проучването се разбира още, че има негативно отношение и към цялостната законодателна рамка. Анкетираните настояват за повече изисквания към формите на контрол по пътищата. Съществува и силно изразено недоволството от формите на контрол у нас – 73% ги оценяват като незадоволителни, а само 24 на сто дават положителна оценка.", "date": "2018.09.26", "title": "Близо 90% от българите не одобряват пътищата в страната, сочи изследване"}
{"url": "https://www.dnevnik.bg/sviat/2018/09/26/3316802_sauditska_arabiia_shte_vurne_poslanika_si_v_berlin/", "text": "Саудитска Арабия отново ще изпрати свой посланик в Берлин, слагайки край на десет месеца дипломатическа криза с Германия, предизвикана от коментар на германски министър за политиката й в Ливан, предадоха \"Франс прес\" и ДПА. През ноември м.г.  Саудитска Арабия отзова посланика си в Германия , след като тогавашният германски външен министър Зигмар Габриел разкритикува намесата на Рияд във вътрешните дела на Ливан и определи  саудитската външна политика  в региона като авантюризъм. Габриел намекна също, че подалият оставка ливански премиер Саад Харири е държан против волята си в Рияд. \"Отношенията ни през последните месеци бяха белязани от недоразумения, които са в ярък контраст с нашите силни и стратегически връзки и ние искрено съжаляваме за това\", заяви германският външен министър Хайко Маас на среща в кулоарите на Общото събрание на ООН със саудитския си колега Адел ал Джубейр. \"Трябваше да сме по-ясни в комуникацията си. Саудитска Арабия играе важна роля за мира и стабилността в региона и в света\", добави той. Саудитският външен министър от своя страна подчерта \"водещата роля на двете страни в международната сигурност и икономика\" и покани Маас да посети Саудитска Арабия при първа възможност. Според германски официални лица саудитският посланик ще бъде акредитиран в близките седмици. Очаква се скоро да стане факт и акредитацията на новия германски посланик в Рияд, която се бави от седмици.", "date": "2018.09.26", "title": "Саудитска Арабия ще върне посланика си в Берлин след деветмесечна криза"}
{"url": "https://www.dnevnik.bg/sport/2018/09/26/3316819_voleibolnata_federaciia_zapochna_naturaliziraneto_na/", "text": "Българската федерация по волейбол (БФВ) е започнала процедурата по натурализирането на кубинеца Робертланди Симон. Според информация на \"Дневник\" подготвянето на документацията е стартирало преди световното първенство. \"Задействали сме процедурата\", каза вицепрезидентът на БФВ Любомир Ганев пред \"Дневник\". Симон беше капитан на кубинския национален отбор в продължение на пет години, а през 2010 г. напусна родината си. Той играе като централен блокировач, но е използван и като диагонал. Кубинецът е сред водещите играчи в световния волейбол в момента. Според правилника на международната федерация процедурата по натурализирането отнема две години. На практика това означава, че Симон почти сигурно няма да може да играе за България на олимпийските игри в Токио 2020, ако тимът се класира. На практика кубинецът би могъл да бъде част от състава на националния отбор, когато вече ще е на 33 години. \"Щом всички отбори привличат чужденци, когато могат, защо и ние да не привличаме? Италия как натурализира (Иван) Зайцев и (Османи) Хуанторена? По-добре да го имаме и да не може да играе, отколкото да го нямаме\", каза Ганев. Българската федерация ще трябва да плати такса от 25 хил. швейцарски франка на международната федерация. Според непотвърдена информация на \"Дневник\" е необходимо да се платят и 25 хил. долара на кубинската федерация, за да се получи задължителния одобрителен документ. Неясно е каква сума ще трябва да се плати и на самия играч. \"Каквито и да са таксите, си струва\", добави Ганев. В момента българският отбор има най-голям избор точно на този пост. В състава за световното четиримата центрове бяха капитанът Виктор Йосифов (32 години), Николай Николов (32 г.), Теодор Тодоров (29 г.) и Светослав Гоцев (28 г.). Очаква се Йосифов да прекрати кариерата си в националния отбор. Това е вторият случай, в който българската федерация опитва да натурализира чуждестранен състезател. През 2012 г. беше задействана процедурата за македонския разпределител Гьорги Гьоргиев.", "date": "2018.09.26", "title": "Волейболната федерация започна натурализирането на кубинеца Симон"}
{"url": "https://www.dnevnik.bg/skorost/2018/09/26/3316860_zaradi_remonti_se_zatvaria_severnata_tangenta_i_shte/", "text": "Гаранционни ремонти на Северната скоростна тангента, които се налагат по-малко от три години след пускането й, налагат прехвърляне на трафика по Околовръстния път на София, съобщиха от Агенция \"Пътна инфраструктура\". До 7 октомври ще е ограничено движението в посока Ботевград от девети километър до включването в Околовръстното. От 9 октомври до 20 октомври няма да може да се ползва Северната скоростна тангента от пътен възел \"Ботевградско шосе\" до пътен възел \"Чепинско шосе\" в посока Калотина. Северната скоростна тангента е с дължина 16.5 километра. Изграждането й струваше 180 млн. лв. с ДДС. Изпълнител на проекта е консорциум \"ХПВС-ССТ\", в който участват: \"Хидрострой\" АД, \"Пътни строежи Велико Търново\" АД, \"Пътинженерингстрой\" АД, \"Пътстрой Бургас\" ЕООД и \"Водстрой 98\" АД. Официалното пускане на цялото трасе стана на 16 април 2016 година.", "date": "2018.09.26", "title": "Заради ремонти се затваря Северната тангента и ще се ползва Околовръстното на София"}
{"url": "https://www.dnevnik.bg/skorost/2018/09/26/3316519_fotogaleriia_bulgarskite_modeli_na_indiiskata_mahindra/", "text": "Индийската автомобилна марка \"Махиндра\"  . На първо време компанията ще предлага два модела, а до пет години те ще са общо шест, сред които и два електрически.", "date": "2018.09.26", "title": "Фотогалерия: \"Българските модели\" на индийската \"Махиндра\""}
{"url": "https://www.dnevnik.bg/razvlechenie/2018/09/26/3316845_za_mediiniia_regulator_uchastieto_na_vanko_1_vuv_vip/", "text": " Съветът за електронни медии (СЕМ) няма да се произнесе по участието на Иван Главчев, известен като Ванко 1, във \"Вип брадър\". Това се разбира от отговор на регулатора на зрителски сигнал срещу участието в реалити предаването на бившия рап певец, който беше осъден през 2003 г. и излежа присъда за сводничество. Писмото беше предоставено на \"Дневник\" от автора на сигнала. В него съветът посочва, че случаят не представлява нарушение на медийното законодателство и няма основание да санкционира телевизонния оператор, който излъчва предаването. Преди две седмици стана известно, че регулаторът е получил множество сигнали заради появяването на Главчев в риалити формата. От клуб \"Не Си Сам(а)\" пък публикуваха в  сайта \"Мама Нинджа\"  отворено писмо до \"Нова броудкастинг груп\" и СЕМ, в което протестираха и срещу изявленията му за това, че жените не могат да бъдат равнопоставени на мъжете. По-рано днес в изявление пред \"Гардиън\" шведският собственик на \"Нова телевизия\" - Modern Times Group (MTG), съобщи, че  телевизията ще промени процеса на избор на участници в предаването  заради скандалното участие на Ванко 1. \"Няма законово основание\" Отговорът на медийния регулатор гласи: \"Този телевизионен формат е психологически и социален експеримент по своята същност и в този смисъл в него е заложен и елемент на провокация към зрителя. Екипът е събрал различни представители от българското общество, включително бивши затворници\". След това регулаторът обяснява, че няма законово основание да наложи санкции на телевизионния оператор, освен ако не са нарушени основни принципи на радио- и телевизионната дейност. В отговора се посочва, че участието на Ванко 1 не може да се приеме като неспазване на медийното законодателство. Освен това СЕМ не може да указва на телевизията какви гости да кани в своите предавания, тъй като програмната и редакционната политика на медиите е автономна. \"Провинението и наказанието на Иван Главчев - Ванко 1 са от компетентността на други органи, в същото време не се явяват пречка за присъствието му в ефир по принцип\", посочва още СЕМ. От регулатора завършват с това, че \"мониторингът е установил, че в предаването се сблъскват противоположни позиции и мнения, а водещите и събеседниците до този момент не насърчават поведение на участниците, което е в противоречие със закона\". Разсъжденията на Ванко 1 В понеделник Главчев поиска да напусне риалити формата по здравословни причини, но самото му участие предизвика възмущение, свързано с въпроса защо му се дава трибуна в предаване за знаменитости. Още във визитката си в началото на предаването Главчев заяви: \"Искат изкуствено да ни наложат, че половете трябва да се изравнят. Аз не виждам нищо срамно в това жената да стои по-ниско от мъжа. Нека всеки да си знае мястото в крайна сметка. Всеки да си знае ролята в живота\". По време на предаването Главчев отказа да изпълнява определени от Биг брадър задачи с мотива, че били \"женски\" и щяло да го е срам от внуците му. Съдебната история от 2003 г. до 2018 г. Иван Главчев - тогава популярен като рап певец, беше осъден през 2003 г. на 12 години затвор за сводничество. Заедно с него присъда от 10 г. лишаване от свобода получи братовчед му Димитър Рачелов. Присъдите бяха обжалвани като делото стигна два пъти до  Върховния касационен съд  (ВКС). Малко преди второто произнасяне на върховните магистрати - през октомври 2006 г., Народното събрание  изненадващо  прие прокараната от депутата Татяна Дончева поправка в Наказателния кодекс, станала известна като \"Ванко 1\". С нея бяха намалени предвидените наказания за сводничество. Така максималната санкция падна от 15 г. на 3 г. затвор и върховните съдии бяха принудени да разпоредят освобождаването на Ванко 1 и братовчед му, които тогава се намираха в пловдивския затвор. ВКС обаче намери вратичка в закона и инструктира Пловдивския апелативен съд да увеличи максималното наказание от 3 г. с 50%, тъй като са налице множество престъпления. В крайна сметка с решение на Пловдивския апелативен съд от януари 2007 г. Главчев се връща в затвора за още 4 години и половина,  разказва през 2007 г. седмичникът \"Капитал\" . Паралелно с делото за сводничество и трафик, срещу Иван Главчев имаше производство по Закона за отнемане в полза на държавата на имущество, придобито от престъпна дейност, в хода на което съдът му  отне имущество  на стойност 78 хил.лв., а държавата  конфискува хотела му в Пловдив , оценен на над 800 хил.лв. Главчев има още една присъда - тя е от началото на тази година и е за шофиране в нетрезво състояние с 1.3 промила алкохол в кръвта, съобщиха за \"Дневник\" от пресслужбата на Софийския районен съд. Бившият рап певец е сключил споразумение с прокуратурата, което е било одобрено от съда. Наложеното му с него наказание е било затвор за 3 месеца. Излязъл е на свобода през март 2018 г. като е с отнета книжка до края на годината.", "date": "2018.09.26", "title": "За медийния регулатор участието на Ванко 1 във \"Вип Брадър\" не е проблем, а провокация"}
{"url": "https://www.dnevnik.bg/zdrave/2018/09/26/3316880_samo_6_na_sto_ot_horata_sa_sklonni_da_plashtat_poveche/", "text": "Само 6 на сто от хората са съгласни лично да внасят повече от настоящата си здравна осигуровка. Съществува огромно недоверие, че вдигането на осигуровката ще реши въпроса с доплащането. Българинът предпочита да има средства и да доплаща, вместо да дава допълнително за осигуровка. Това показват резултатите от национално представително проучване на агенция \"Алфа Рисърч\", направено по поръчка на Министерството на здравеопазването и  представено днес на конференция, на която ведомството обявява идеите си за реформи в здравния сектор . 81% от хората искат повече контрол в изразходване на средствата и повишаване качеството на лечението. Желанията са допълнителни фондове да се конкурират помежду си, да има лични електронни карти, участие на пациентите при плащането на дейностите от Здравната каса и др. Хората са склонни да приемат здравна застраховка (изследването не отчита задължителна или доброволна застраховка), но при гарантирано премахване на доплащането, сочат данните. Няма склонност да има нова застраховка, ако не се премахне доплащането. Тези, които най-малко вярват в системата и не мислят, че властите са способни да премахнат нерегламентираните плащания - около 18 на сто, искат легализиране на доплащането. Обществото е на ръба на крехкия оптимизъм – 51% още вярват, че може да има нов модел, който да е от полза за общество и съсловие, отбеляза директорът на \"Алфа Рисърч\" Боряна Димитрова. И призова да бъде използван този крехък оптимизъм, който лесно може да се разпилее. Хората очакват обвързване на личните вноски с обема здравни услуги, които ползват. Ако не се постигне такова обвързване, отсега може да предвидим, че и един друг здравен модел би довел до подобни неособено добри показатели, които имаме, коментира Димитрова. Какво искат пациентите Нова тенденция, която отбелязват социолозите, е желанието за по-съвременно, високо специализирано лечение, с модерна апаратура и добре обучени качествени специалисти. Ако допреди години акцентът беше в искания за повече болници и пряк достъп, в момента желанието е за иновативна, високо специализирана помощ, отбеляза Боряна Димитрова. Второто настояване на хората е да имат възможността да използват съвременни лекарства, като самите те настояват да се проследява ефектът върху лечението. Социолозите събират и анализират данните както от свои проучвания, така и на Евростат. И отбелязват, че България е с един от най-високите дялове на доплащане – смята се, че е около 47 на сто, за разлика от средното за ЕС от 15 на сто. Годишно българите дофинансират системата с около 2 милиарда лева при 4.7 млрд. лв. публични разходи от бюджета. Това прави около 30 на сто пряко финансиране, отбеляза Боряна Димитрова. Според цифрите България е на първо място с най-висок брой хоспитализации за ЕС, значително над средното. Причините за смъртност са същите като в ЕС, но е много по-висок дялът на сърдечно-съдовите заболявания, следвани от онкологичните. Така че високият процент на хоспитализации не се отразява на степента на смъртност. Българите са най-критични по темата за равен достъп до качествено здравеопазване, осигуряване на добро качество на лечението, стимулиране на хората да се осигуряват върху реалните си доходи. Солидарното осигуряване и осигуряване на достойни доходи за медицинските специалисти също са сред темите, по които има силно негативни становища. \"Проучването и много изследвания и публикации преди него показват едни и същи проблеми, разнобоят е в предлаганите решения. Решенията рядко са сходни, има огромна палитра от противоречиви идеи. Така че от полза за всички би било да се формулират и да се търси обединение около сходни решения\", отбеляза Боряна Димитрова.", "date": "2018.09.26", "title": "Само 6 на сто от хората са склонни да плащат повече за здравна осигуровка, сочи проучване"}
{"url": "https://www.dnevnik.bg/evropa/2018/09/26/3316881_germanskaat_presa_veshtae_blizuk_krai_na_erata_na/", "text": "Прогнозите за бъдещето на канцлера Ангела Меркел са водеща тема в германските медии днес, след като неин приближен бе свален от ключов парламентарен пост след гласуване, предаде ДПА. В акт на неподчинение членовете на парламентарната група на Християндемократическия съюз (ХДС) на Меркел  отстраниха своя ръководител Фолкер Каудер . По този повод таблоидът \"Билд\" обявява днес на електронната си страница: \"Идва краят на ерата на Меркел.\" Изданието цитира политолог, според когото \"това бе най-тежкият ден за канцлера\" и си задава въпроса дали Ангела Меркел ще остане задълго на поста си. Меркел подкрепяше Каудер, \"докато не стана прекалено късно\", пише в обширен коментар по-умереният всекидневник \"Франкфуртер алгемайне\". Този вот \"ускори нейната загуба на авторитет\", се казва в текста. Много вестници се съсредоточават върху факта, че Меркел е подкрепяла докрай своя приятел Каудер, но не е успяла. \"Това не е нищо друго освен признак за смяна на епохите. Меркел пропусна шанса да се отдръпне (с подкрепата си за Каудер) и стабилният преход вече не е възможен за нея\", констатира главният коментатор на \"Велт\" Жак Шустер. В опит на ХДС да омаловажи персоналната промяна приемникът на Каудер на парламентарния пост Ралф Бринкхаус заяви, че това \"не е голяма драма\". Пред тв канал Цет Де Еф той окачестви ротацията като \"подсилване на правителството и консервативния блок\" в Бундестага и назова \"нелепи\" призивите на опозиционната Свободна демократическа партия за вот на недоверие към канцлера.", "date": "2018.09.26", "title": "Германската преса вещае близък край на \"ерата на Меркел\""}
{"url": "https://www.dnevnik.bg/politika/2018/09/26/3316843_na_purvo_chetene_parlamentut_razreshi_na_biznesa_da/", "text": "Парламентът прие на първо четене законови поправки, които разрешават на изявени специалисти от практиката да провеждат лекции от общия хорариум в университетите. Това ще става след решение на съответния факултетен съвет и при условие че часовете са до 10% от учебния план на бакалаврите и до 20% от този на магистрите. Промените в Закона за висшето образование, чиито вносители са депутати от ГЕРБ и \"Обединени патриоти\", бяха приети на първо четене днес с 80 гласа \"за\" и 11 \"въздържал се\". И в момента различни специалисти се канят като гост-лектори в университетите, но по-скоро не за да водят часове от учебния план, а да споделят опит от практиката. Текстовете предвиждат още работодателски и бизнес организации да могат да участват в разработването на учебните програми. Това ще помогне за тяхното осъвременяване и синхронизиране с изискванията на бизнеса. От ГЕРБ обясниха, че целта е да се разреши проблемът с необходимостта от допълнително обучение на студенти от различни специалности, което бизнесът твърди, че трябва да осъществява при наемането им. По думите на вносителите поправките са приветствани от ректорите. Според ДПС обаче няма гаранция, че добрите специалисти в бизнеса ще бъдат и добри преподаватели. От БСП обявиха, че се въздържат да подкрепят промените, тъй като това щяло да намали броя на лекциите на останалите преподаватели, което би довело до демотивация. Според социалиста Красимир Янков с поправките управляващите искали да изключат държавата от планирането на икономиката. Други промени предвиждат изявени специалисти да могат да участват в комисиите за провеждане на държавен изпит или за защита на диплома работа. Хора от бизнеса ще може да бъдат включени и в постоянните комисии на Националната агенция за оценяване и акредитация, която одобрява направленията, в които университетите обучават студенти и докторанти.", "date": "2018.09.26", "title": "На първо четене парламентът разреши на бизнеса да преподава в университетите"}
{"url": "https://www.dnevnik.bg/biznes/2018/09/26/3316879_dunkin_donuts_premahva_ot_imeto_si_dumata_koiato_vleze/", "text": "Американската компания за понички \"Дънкин Донътс\" (Dunkin' Donuts) премахва втората част от името си. Според съобщение на компанията, цитирано от \"Бизнес инсайдър\", от януари поничките отпадат и името на компанията остава само \"Дънкин\". Изданието посочва, че тест на новото име през последната година (върху около 50 обекта) е показало по-скоро неодобрение, това не е убедило ръководството да не прави тази стъпка. Посочва, че промяната е знакова заради ключовата роля на компанията да постави думата \"донът\" в речника. Dunkin' Donuts и Mister Donut, двете вериги, създадени от братя в средата на 50-те години на миналия век, се смятат за първите, използвали думата donut като алтернатива на книжовната doughnut. В компанията днес не е известно защо създателите са избрали друг начин на изписване на думата, но е факт, че тя се появява от 1950 г. Първото заведение от веригата Dunkin' Donuts е отворено през 1950 г. През 1979 г. на принципа на франчайза са отворени вече хиляда заведения. Първият Mister Donut се появява през 1955 г. в Бостън и преди да бъде погълнат от \"Дънкин Донътс\", се разраства до хиляда обекта. Днес компанията има бързо растящ бизнес в Азия с над 10 хил. заведения. Днес повечето заведения в САЩ продават donuts, а не doughnuts. Така създателите на речника Merriam-Webster са били принудени да включат думата в него. Промяната на логото не е единственото, което планира компанията - по-голям избор от приготвени по различен начин напитки, стоянки за дигитални поръчки и др.", "date": "2018.09.26", "title": "\"Дънкин Донътс\" премахва от името си думата, която влезе в речниците"}
{"url": "https://www.dnevnik.bg/sport/2018/09/26/3316888_fifa_e_poharchila_blizo_12_mln_dolara_za_chastni/", "text": "ФИФА е похарчила 11.7 млн. долара за частни самолети за по-малко от три години, показват документи от съдебен процес, съобщава \"Индипендънт\". Според информацията в това число влиза и туристически полет за разглеждане на Тадж Махал. Разходите са отчетени между януари 2011 г. и септември 2013 г. Бившият  генерален секретар на ФИФА Жером Валке  е получил задача през 2013 г. да намери по-икономични варианти за пътуванията. Самият той обаче е бил сред нарушителите на вътрешните правила. В четири случая той е ползвал частен самолет, без това да е необходимо, или пък е летял с придружител, без да плаща допълнително, показват документите. Информацията произлиза от Спортния арбитражен съд, който обясни защо е отхвърлена жалбата на Валке срещу  изваждането му от футбола за десет години .", "date": "2018.09.26", "title": "ФИФА е похарчила близо 12 млн. долара за частни самолети за три години"}
{"url": "https://www.dnevnik.bg/evropa/2018/09/26/3316894_onlain_platformi_i_reklamisti_predlagat_svoi_pravila/", "text": "Онлайн платформите и рекламната индустрия са представили кодекс за саморегулиране, който включва широк спектър от ангажименти за борба с дезинформацията в интернет, предаде пресслужбата на Европейската комисия. Комисарят по цифровата икономика и общество Мария Габриел приветства тази стъпка, но призова платформите да увеличат усилията си за борба с разпространението на дезинформацията онлайн. \"За първи път в света имаме случай, в който индустрията се е съгласила на доброволна основа да има набор от саморегулаторни стандарти за борба с дезинформацията, като се ангажира с предприемането на широк спектър от действия - от прозрачност в политическата реклама до затваряне на фалшиви профили и демонетизация на доставчици на дезинформация\", заяви Габриел. \"Тези действия трябва да допринесат до бързо и измеримо намаляване на дезинформацията онлайн. От тази гледна точка Европейската комисия ще отдели специално внимание на ефективното им приложение\", допълни тя. Кодексът за добри практики трябва да допринесе за провеждането на прозрачна онлайн кампания преди  изборите за Европейски парламент  през пролетта на 2019 г. Подписалите този Кодекс се ангажират да предприемат : - спиране на рекламните приходи на някои акаунти и уебсайтове, които разпространяват дезинформация - правенето на политическата реклама по-прозрачна - предприемане на мерки за справяне на проблема с фалшивите акаунти и онлайн ботове - оправомощаване на потребителите да могат да докладват за случаи на дезинформация и да имат достъп до различни източници на новини, като същевременно се подобрява видимостта и откриваемостта на качественото съдържание - оправомощаване на изследователската общност да следи онлайн дезинформацията чрез достъп до данните на платформите, съобразени с неприкосновеността на личните данни. Кодексът е отворен за подписване от социалните медии, търсачките, онлайн рекламните мрежи и рекламодателите, като всяка една от тези групи предоставя различни видове услуги чрез различни технологии на различни аудитории.", "date": "2018.09.26", "title": "Онлайн платформи и рекламисти предлагат свои правила срещу дезинформацията в ЕС"}
{"url": "https://www.dnevnik.bg/bulgaria/2018/09/26/3316902_dobrovolci_pomagat_na_nedonoseni_bebeta_chrez/", "text": "Организаторите на кампания за \"Капачки за Бъдеще\" организира за трети път масово събиране на капачки в помощ на недоносени бебета в цялата страна. Датата на събирането е 29 септември, съобщават организаторите Мартина Йорданова и Лазар Радков. \"Малко хора знаят, че повечето кувьози в общинските болници в България или са много стари и амортизирани, или са повредени, или и двете. Още по-малко хора знаят, че всяко трето бебе, което е било в кувьоз, получава увреждания на очите - предимно заради стара и амортизирана техника\", разказват те. Масовото предаване на събраните капачки ще се случи за трети път тази събота – 29 септември. В София сборният пункт е Националният стадион \"Васил Левски\" - от 9.00 до 16.00 ч. Събитието ще се проведе едновременно и в Пловдив. След като се съберат, капачките се транспортират до фабрика за рециклиране на пластмаса, където се сортират, смилат се на много малки парченца, след което отново могат да се използват за производството на пластмасови изделия. Срещу предадените капачки организаторите получават пари - 100% от които отиват за закупуване на кувьози, които след това даряват на малки общински болници. Шест месеца от началото на кампанията в рамките на две акции са събрани и рециклирани 33 тона пластмасови капачки, което като обем се равнява на около 11 камиона пълни до горе с пластмасови отпадъци, изчисляват от \"Капачки за бъдеще\". Хората, които са се включили до момента, са десетки хиляди. С парите от първата кампания е дарен кувьоз на болницата в Червен бряг. В началото на октомври се очаква да пристигне още един, закупен с парите от втората кампания, който е предназначен за болницата в град Чирпан. В страната вече има 100 пункта в 50 града, където капачките се събират между дните за предаването. Пълният им списък, както и подробна информация за кампанията може да бъде намерена в страницата на организаторите в социалната мрежа \"Фейсбук\".", "date": "2018.09.26", "title": "Доброволци помагат на недоносени бебета чрез пластмасови капачки"}
{"url": "https://www.dnevnik.bg/bulgaria/2018/09/26/3316911_chetiri_tela_sa_otkriti_v_chasten_imot_v_kaspichan/", "text": "Четирима души са открити мъртви в къща на ул. \"Раковски\" в Каспичан, съобщава БНР. Извършителят на четворното убийство е задържан и най-вероятно това е съсед на семейството, коментира вътрешният министър Младен Маринов, цитиран от медията. По-късно в официално съобщение МВР уточни, че жертвите са двамата родители - на  81 и 70 години, и техните син и дъщеря, на 46 години и на 48 години. Сигналът е подаден от 28-годишна жена, която нямала връзка с майка си от няколко дни и, придружена от полицейски служители, е посетила адреса. В присъствието на съдебен лекар по телата на жертвите им са открити наранявания, причинени най-вероятно с нож или брадва. Изяснено е, че между семейството и техен съсед имало роднински спорове. Със съдействието на \"Специализираните полицейски сили\" при ОДМВР Шумен е проникнато в съседен имот, където е задържан 64-годишен, намерени са следи, съотносими към извършеното престъпление. ", "date": "2018.09.26", "title": "Четирима души са убити в къща в Каспичан (допълнена в 16.13 ч.)"}
{"url": "https://www.dnevnik.bg/photos/2018/09/26/3313570_fotogaleriia_oliviia_njutun-djon_na_70/", "text": "Оливия Нютън-Джон е английска и австралийска актриса и певица, особено популярна през 70-те. Носител е на четири награди \"Грами\". Родена е в Кеймбридж, Великобритания, и на 26 септември навършва 70 години. Още снимки през годините на Оливия Нютън-Джон можете да видите в галерията ' ''.", "date": "2018.09.26", "title": "Фотогалерия: Оливия Нютън-Джон на 70"}
{"url": "https://www.dnevnik.bg/sport/2018/09/26/3316906_sochi_moje_da_se_vkljuchi_v_kandidaturata_na_turciia/", "text": "Русия може да посрещне част от състезанията от зимните олимпийски игри през 2026 г., ако Ерзурум спечели домакинството. Турският град е един от  четирите останали желаещи да организират най-големия форум  в зимните спортове. Другите кандидати са Стокхолм, Калгари, Милано и Кортина д'Ампецо. Ерзурум се утвърждава като зимен център в последните години. През 2011 г. градът беше домакин на зимна универсиада, a през 2016 г. посрещна Европейския зимен младежки фестивал. Тази година в източния курорт се проведе кръг от Световната купа по сноуборд. Големият проблем на турската кандидатура за игрите през 2026 г. е липсата на улей, който да приеме състезанията по шейни, бобслей и скелетон. Тъй като изграждането на такъв е много скъпо, може да бъде използван центърът за спускания \"Санки\" край Сочи. Идеята е била обсъдена по време на среща между губернатора на Ерзурум Сейфетин Азизоглу и руския посланик в Турция Алексей Ерхов. Тя беше посрещната положително от двете страни, които заявиха пълна готовност да си сътрудничат. \"Улеят в Сочи има най-високо ниво на международен стандарт, така че е готов да посрещне олимпийските стартове в бобслея и скелетона\", заяви президентът на Руската федерация по бобслей Александър Зубков. \"Съоръжението скоро беше тествано и нямаше никакви оплаквания. Представителите на повечето страни са готови да се състезават на него и имат такова желание. Улеят е техничен, интересен, дава възможност да покажеш своите умения. За състезателите ще е удоволствие\", допълни той. Президентът на Руската федерация по спускане с шейни Наталия Гарт също подкрепи идеята. \"Това е една чудесна идея, която аз като президент на нашата федерация подкрепям. Русия е гостоприемна страна. Винаги сме щастливи, когато домакинстваме на такива събития. А за нашите спортисти ще е още по-приятно да се състезават на родна земя\", каза тя. Говорителят на градската управа в Ерзурум уточни, че на този етап това е само идея. \"За момента няма запитвания (до Сочи) и не е извършена никаква работа в тази насока. Ако Ерзурум спечели домакинството, тогава можем да обсъдим този въпрос. Все още обаче няма нищо официално\", каза той, цитиран от insidethegames.biz. Ерзурум засега е единственият сигурен кандидат за зимните игри през 2026 г. В Калгари ще има референдум на 13 ноември, който ще определи дали канадският град ще продължи участието си. Липсата на политическа подкрепа пък е големият проблем на Стокхолм. Италия планираше тройна кандидатура с Милано, Торино и Кортина д'Ампецо.  Торино обаче се оттегли преди седмица  заради различията си с кметовете на другите два града по проекта. Милано и Кортина д'Ампецо все пак ще продължат с опитите си да издигнат кандидатура.", "date": "2018.09.26", "title": "Сочи може да се включи в кандидатурата на Турция за зимната олимпиада през 2026 г."}
{"url": "https://www.dnevnik.bg/biznes/2018/09/26/3316929_za_edna_godina_stolichnata_obshtina_e_subrala_s_235/", "text": "През 2017 г. приходите на Столичната община от данъци са 307 млн. лева, която сума е с 23.5 млн. лева повече спрямо 2016 г. Общите приходи на общината от такси, глоби и данъци е 887 млн. лева. Направените разходи през годината са 1.05 млрд. лева, от общия бюджет от 1.2 млрд. лева, като преходният остатък е за около 120 млн. лева. Това показва финансовият отчет на общината за 2017 г., който утре ще бъде гласуван на заседанието на Столичния общински съвет. От документа се вижда, че собствените приходи на София са 640 млн. лева, което е ръст с 32 млн. лева повече спрямо предходната година. Най-много пари са събрани от данъците върху недвижимите имоти - 1-2 млн. лева, придобиването на имущество - 104.5 млн. лева, и моторните превозни средства (МПС) - 84.5 млн. лева. Посочва се, че затегнатият контрол за платен данък на МПС на пунктовете за годишни технически прегледи е донесъл 1.5 млн. лева повече в касата на общината. От туристическия данък са събрани 2.6 млн. лева, което е с 600 хил. лева повече от предвиденото в началото на 2017 г. Неданъчните приходи са донесли 333 млн. лева, или с 8.6 млн. лева повече спрямо 2016 г., като най-много пари са дошли от наемите на общинско имущество - 17.23 млн. лева, места за реклама - 4.641 млн. лева, земя - 5.16 млн. лева. Приходите от тротоарно право са 3.6 млн. лева, което е с 600 хил. лева по-малко заложеното в бюджета. В раздел разходи се вижда, че най-много пари общината е дала за образование - 355 млн. лева, здравеопазване - 40 млн. лева, и сигурност - 10.2 млн. лева.", "date": "2018.09.26", "title": "За една година Столичната община е събрала с 23.5 млн. лева повече от данъци"}
{"url": "https://www.dnevnik.bg/analizi/2018/09/26/3316941_kak_stignahme_dotuk/", "text": "Как стигнахме дотук?\", казва във филма \"Патриотът\" (в гл. роля Мел Гибсън) генерал Корнуолис. Той е главнокомандващ британската армия в Америка по време на революционната война, която губи и с нея губи Америка. И продължава (докато си изпраща сабята на американците като знак за капитулация): \"Паплач армия от селяни!\" И ние така. Ние – т.е. онези в цивилизования свят, които от ранна юношеска и дори детска възраст (през 1968 г. бях на 10) се подредиха зад лозунга  . А днес, в зрялата си възраст, докъдето ни стига погледът, виждаме – ако не  , то  . И, осъзнато или не, смятаме подкрепящите Борисов и Орбан, Путин и Тръмп, Льо Пен и Брекзит за селяндурска паплач, зацапваща с калните си копита метеното от такива като нас. Как стигнахме дотук – е въпрос, който Корнуолис е трябвало да си зададе още след първите няколко битки с американската \"паплач\". А не в момента на капитулация. Да бъдем по-умни от него. Да потърсим отговор на въпроса, преди да сме овесили бялото знаме пред напиращите привърженици на  . Защото, ако стигнем дотам, че да капитулираме, те няма да ни пуснат по живо, по здраво, както американците са направили с Корнуолис (който пък веднага след това става вицекрал на Индия, дай Боже всекиму). В тази статия ще става дума най-вече за сферата на идеите и предимно – за тяхното проявление \"на Запад\". Какво ни интересува това тук, в България, ли? Интересува ни, защото (колкото и да не им се иска на някои \"патриотично\" настроени персони) сме част от Запада. Онези идеи, които там произвеждат реалността, съществуват и тук, през цялото време, макар в \"местен\" вариант. Най-новата ни идейна история не е такава, каквато е, да речем, тази в Китай, Русия или Египет. Тя е такава, каквато е в \"западния свят\". Според британския публицист и историк Андрю Мар ние постоянно се занимаваме с Шейсетте, защото те не са свършили: \"Просто непрекъснато ги повтаряме\", пише той през 2008 г. Това изобщо не е така; и затова днес само новата \"реакционна\" десница обсесивно се занимава с тях. Шейсетте приключиха. Още през 2006 г. една от звездите на френската 1968-а, Даниел Кон-Бендит, пише: \"Шейсетте свършиха. Живеем в друг исторически период.\" Вече не пишем бележки под линия към 1968-а; надявам се днес да не пишем бележки под линия към 1938-а (както често изглежда). Но Шейсетте, в които съм живял огромната част от живота си, наистина свършиха. А следователно могат да бъдат погледнати отстрани, трезво и аналитично. Можем и да проследим какво се случи, та днес сме в толкова различно историческо време. Основната тема на Шейсетте е   – създаването на ново общество, което да не е разделено според тогавашните разделителни линии (класови, расови, полови), а съставено от равни помежду си индивиди, събрали се заедно на основата на принципи и ценности, различни от дотогавашните. Като основна тема в последвалите десетилетия постепенно се оформя точно обратното:   – все по-радикалното деление на хората на отделни, противостоящи си групи, събрани по признак, който не подлежи на промяна (бели, черни, мъже, жени, каталунци, шотландци, англичани, богати, бедни, образовани, необразовани, победители, жертви и пр.). За да се стигне до съзнателно единение на основата на нови принципи, всички трябва да са еднакво свободни. Дотогава в историята се освобождават народи, нации или класи. Сега става дума за еманципация – за независимост от заварените условия – на  . И то не на малки, елитни групички индивиди, каквито опити има от края на XIX век в различни бохемски кръгове. Става дума за еманципацията на   хора като индивиди. За да се стигне до този момент, разбира се, всички трябва да могат да се включат; никой да не остава отвън поради някакви дискриминационни стени. Оттук и подкрепата, през Шейсетте, за еманципацията на определени, зле представени тогава групи като жените, черните, хомосексуалните. Намерението е, веднъж преодолели бариерите на дискриминацията, всички те да се включат наравно с останалите в качеството си на еманципирани от пречки индивиди, вземащи свободно решенията си. Дори според консерватора Роджър Скрутън (станал \"десен\" точно в Париж, точно през 1968 година, напук на всички останали) ние сме \"длъжни да уважаваме\" онзи устрем към личностна еманципация. Все пак тя създава нови условия за рагръщане на потенциала на личността, за по-независим и отговорен живот. Но Скрутън предупреждава, че трябва да имаме предвид и риска: онова изчезване на общностите и онова разпадане на обществото на безпомощни изолирани индивиди, което състояние френският социолог Дюркем нарича \"аномия\". Контракултурата на Шейсетте заобикаля този риск, като на мястото на отречените стари общности (семейни, местни, религиозни) се опитва да оформи цяло ново \"контраобщество\", основано върху \"контракултура\" – върху принципи, липсващи в обществото на родителите: обмен, основан не върху пари, а върху братство, солидарност и обич; вместо конкуренция – сътрудничество; вместо неравенство – равенство между расите, половете, класите, индивидите. Огромните рок фестивали и различните хипарски комуни са само върхът на този айсберг. А в най-важния писмен документ на епохата, манифеста от Порт Хурон (1962) на американската организация \"Студенти за демократично общество\", ни се предлага общество, основано върху \"независимост\", \"братство\" и \"обич\". След края на контракултурата през 70-те години се оформят по-малко амбициозни \"алтернативни\" (както бихме ги нарекли днес) общности. Те държат, поне в някаква степен, под контрол опасността от аномия. В обстановката на ненадейна икономическа криза, първата от 30 години, своето значение като убежище от бурята възстановяват и традиционни общности като семейство, род и дори – профсъюзи. Обществата обаче все пак стават по-фрагментирани; отпаднала е перспективата за появата на цялостно общество, основано върху братство между равно-еманципирани индивиди. Първите признаци за фрагментацията се появяват в рок музиката. Дотогава стремяща се към сливане на стилове и жанрове, тя бързо се разделя на отделни, трудно общуващи помежду си жанрове (и техните последователи): прогресив, глам, хеви метал, реге, диско, пънк, ню уейв, арт-рок, фънк. А еманципиращите се социални групи, излезли от Шейсетте – жени, черни, гейове – не дават признаци, че някой ден ще се съберат в едно голямо общество, вече като напълно еманципирани индивиди. Напротив, и тук, както в света на рока, се виждат наченките на бъдещ \"сепаратизъм\": моята група няма нищо общо – и не иска да има нищо общо – с твоята. – годините, в които \"потребителството\" окончателно се утвърждава като основна обществена перспектива. Според Андрю Мар \"политиката (т.е. работата за общото благо) беше изместена от шопинга\", а според Роджър Озборн (автор на нашумялата книга \"Цивилизацията\"), вместо да следваме принципа на братството, предлаган от хипитата, \"ние избрахме да пазаруваме\". През 80-те икономическата криза от предното десетилетие е преодоляна. Човек отново може да има самочувствието да се отдели от своята група-убежище и да се впусне самостоятелно във водите на живота. Но този път, макар масовата култура да имитира онази на Шейсетте, липсва тогавашната идейна рамка. Не се появява онзи \"самоактуализиращ се човек\", за който пише в предходни години Ейбрахам Маслоу; и чиято поява би следвало да е крайната спирка на еманципацията на Шейсетте. Индивидът не става и \"автор на живота си\", както започват през 80-те да пишат социалните антрополози. Преди края на века се появява друг тип еманципиран индивид, преодолял ограниченията на заварените условия: безогледно-алчният човек, описан от Джордан Белфорт в романа \"Вълкът от Уолстрийт\". Човек, освен че е животно, живеещо в общности, е и животно, живеещо според ценности, които подреждат света му и за които е готов на жертви. А ценностите не се раждат в самота, раждат се при общуването с други хора. Вън от подобно общуване, което е възможно само в рамките на що-годе трайна общност, човек е (по Аристотел) \"или бог, или звяр; но не е човек\". Трудно е да бъдеш бог, както предупреждават съветските писатели Аркадий и Борис Стругацки още в едноименната си повест от 1965 година. Затова, нагазили в джунглата на потребителството, хората стават зверове. \"Принципът на удоволствието\", през 50-те години, взет назаем от Фройд и развит като позитивна програма за живот от мислителите на Франкфуртската школа – този принцип, свързван през Шейсетте с темите \"братство\" и \"обич\", мутира в хищническо трупане на предмети и ресурси, вкл. на власт. Потребителството не е само безценностно занимание. То е активно покваряващо занимание. Изтърбушеното откъм ценности човешко същество започва да се пълни с неща.  . Точно с онова, което младите на Шейсетте презират у своите родители; и срещу което вдигат бунт в търсенето на духовни основания на живота си. Трупайки, хората очакват рано или късно да стигнат до момента на щастието. По дефиниция обаче чрез трупане този момент никога не може да бъде постигнат. Изводът на самотния трупащ човек обаче е друг: все още нямам достатъчно, да натрупам още малко и ще стигна до щастието. Както подигравателно пише историкът Ерик Хобсбом в края на 90-те години: \"Онзи, който умре с най-много играчки покрай себе си, печели надпреварата.\" През 90-те години обаче потребителят попада в още по-болезнен капан. В началото на следвоенния икономически бум – \"Трийсетте славни години\" – амбицията е \"да не изоставаме от съседите\". Това е постижима амбиция. Жан от Поаси си купува ситроен, а после съседът му Пиер – и той. Ванката от Подуене си купува черно-бял телевизор \"Опера\", съседът Пешо – и той. През 90-те години обаче, когато в медиите политиката е подменена от клюки за известни хора, амбицията се преоформя: \"Да не изоставаме от звездите.\" Това е вече невъзможна амбиция. Кака Мара от Подуенската гара не може да се състезава с Мадона от Манхатън. Освен ако всеки не стане звезда поне за 15 минути, както пророкува Анди Уорхол още в края на 60-те. Но тъй като и това е все пак невъзможно за повечето хора, развитите общества влизат в XXI век самотни и тъжни, с разбити мечти, пръснати ценности и разтурени връзки помежду хората. След финансовата криза от 2008 година тъгата прераства в ярост – яростта на излъганите. Започва търсенето на виновник, което определя идейната атмосфера, в която става възможно Англия да гласува за напускане на ЕС (в голяма степен рожба на Чърчил), Тръмп да стане президент на САЩ (макар да застава срещу самата идея, породила Америка), а скучният дребен диктатор Путин да стане популистка икона, макар да прави точно онова, което правят скучните и дребни дикатори – скришно да убива, докато видимо присвоява. Яростта на XXI век не е единствено породена от провала на проекта \"чрез потребление към щастие\". Както посочва Иван Кръстев в книгата си \"След Европа\", яростта е породена и от провала на меритократическия проект за устройство на обществото. Според този проект в модерните общества хората се издигат – т.е. стигат до статут и получават признание от останалите – чрез собствени усилия. А не, да речем, чрез връзки, познанства, пари или произход. В сърцето на меритократичната идея стои убедеността, че всеки човек – стига да е свободен в решенията си и да има прилично образование – има някакъв свой талант. И когато разбира в какво точно е истински добър, тръгва по този път и започва да катери статусната стълбица. Формулата е:  . В началото на XXI век това допускане се оказва погрешно. Не всеки има някакъв талант. Дори да го има, не всеки има достъп до съответното образование. А дори и да има и талант, и образование, че и усилия да полага, в началото на века ситуацията е такава, че този човек може просто да не успее да се класира за стартовата линия. Защото междувременно обществото е станало много по-неравно (т.е. на много повече хора е закрит пътят напред и нагоре), доходите на средната класа трайно намаляват, а на мястото на що-годе сигурните работни места в индустрията се появяват несигурните (и неквалифицирани) работни места в сферата на услугите. Отново, както в XIX век, става по-важно да имаш връзки, пари или правилен произход, отколкото – да полагаш усилия, развивайки заложбите си. Проектът на Шейсетте е общество, съставено от равни, свободни и еманципирани индивиди, живеещи заедно на нови основания. След неуспеха на този именно проект тръгват проектите \"потребление\" и \"меритокрация\". И двата продължават да поставят в основата си хипотезата за равни и свободни индивиди, които произвеждат своята съдба. Само че и двата проекта са частична, дори карикатурна версия на Шейсетте. В тях индивидът е самотен и гол. Неговите усилия не формират нито общество, нито дори общност. Единственото, което би накарало хората трайно да участват в тези два частични проекта би била убедеността за гарантиран успех \"на изхода\". Това не се случва. И двата проекта рухват, а хората, следвали техните рецепти и накрая останали с пръст в устата, се чувстват излъгани и употребени. И изоставят самата базисна концепция: че всеки човек е свободен и равен с другите индивид. Да си индивид се оказва да стоиш на студа и да те брули вятърът. Затова хората се отказват от това да са индивиди, справящи се сами с живота си и така постигащи признание. Тръгват да търсят убежище в някакви групи, в които да получават признание не защото са постигнали нещо, а просто защото са част от групата. Принадлежат по право, а не според постигнатото. В неотдавнашна статия в сп. \"Форбс\" Нийл Хау пише следното за родените през 1990-те и 2000-те години: \"Тяхната цел не е като целта на техните родители през Шейсетте. Те не искат да разтурят системата, за да освободят индивида. Те искат да възстановят и подсилят системата така, щото тя да може да пази индивида и да се грижи за него.\" Вляво се ражда \"политиката на идентичност\". В нейната сърцевина е залегнала идея, която е точно обратното на Шейсетте. Човек не е онова, което върши и което постига като индивид; нему признание не се дължи за неговите дела. Човек е предопределен да е този, който се е родил: бял или черен, мъж или жена, в добро семейство или в разбито семейство. Какво си   няма значение. Има значение към коя групова \"идентичност\" принадлежиш. Ако си бял мъж – лошо. Твоята идентичност е да си колонизатор и насилник на жени. Няма значение, че точно ти нито колонизраш, нито насилваш. Признание не ти се дължи за това, което вършиш като индивид – а за това какви групови черти са ти приписани. В основата на този начин на мислене лежи убеждението, че нито една такава \"идентичностна\" група не може да общува с друга. Това не е възможно, тъй като всяка група има толкова специфичен \"опит\", че отвън той няма как да бъде разбран. Така се разрушава допускането, че хората са равни и си дължат един другиму солидарност – допускане, което е в самата основа на демокрацията. Вместо равенство получаваме от идеолозите на \"идентичността\" все по-сложни схеми на вродено (и непреодолимо) неравенство между хората. Вдясно също се появяват групи-убежища. Те са по-традиционни: нация, етнос, вяра, държава. Ефектът обаче е същият: съдят те не по това какво вършиш, а по това към коя група можеш да бъдеш определен. Именно в тази схема \"Европа\" вече не е отворен терен на свободно развитие на равни индивиди. Тя е затворена крепост, на входа на която пише \"Само за (бели) християни\". И тук, както и при левите, не иде реч за солидарност между хората, тъй като се предполага, че отделните групи са враждебни една на друга. В България върху това връзваме допълнителна, наша си фльонга – политика на идентичност, основана върху приписвана идеология. За \"антокомунистите\" всеки син или дъщеря на \"комунист\" подлежи на \"лустрация\". Внуците – също. Защото: идентичността им е комунистическа и нищо, което правят като индивиди, не може да промени това. За \"новите консерватори\" всеки, който вярва в равенство и солидарност между хората, е \"либерал\" и е по дефиниция скрит пропагандатор на \"третия пол\". Защото идентичността му е такава, че не може да не е поне малко \"джендър\". Така стигнахме до положението войната по света да е обичаен инструмент на политиката, а отношенията между хората, някога основани върху добронамереността, да бъдат заменени с отношения, основани върху омразата. Затова днес все по-често изглежда, че, тъй като не пишем бележки под линия към 1968-а, пишем бележки под линия към 1938-а. Напред има два пътя. Първият – 1938-а да премине в 1939-а с известните ни резултати. Другият – да положим усилия да възстановим поне някаква програма-минимум на Шейсетте. Можем да не се обичаме, нито да чувстваме другия като брат. Или, както още през Шейсетте казва Мартин Лутър Кинг в реч, която днес е анатема и за новолевите, и за новодесните: \"Имам мечтата моите четири малки деца един ден да живеят в нация, в която те няма да бъдат съдени по цвета на кожата си, а по това, което са като хора.\" (I have a dream that my four little children will one day live in a nation where they will not be judged by the color of their skin, but by the content of their character). Без базисната презумпция за равенство ние не разполагаме с онзи мост, който ни позволява да комуникираме един с друг. И   остава единствената алтернатива.", "date": "2018.09.26", "title": "Как стигнахме дотук"}
{"url": "https://www.dnevnik.bg/sport/2018/09/26/3316940_cska_predupredi_che_v_denia_na_derbito_s_levski_bileti/", "text": "ЦСКА обяви, че в деня на дербито с \"Левски\" билети няма да се продават. Двата отбора, които са начело в Първа лига с равни точки, ще играят в събота от 17.00 часа. \"Двубоят беше обявен като \"високорисков\" от полицията. Поради тази причина билети няма да се продават в събота. Продажбата на билети и онлайн ще приключи в 23.59 часа в петък\", се казва в съобщение в сайта на червените. Досега в годините продажбата винаги е вървяла и в деня на мачовете. Това се промени с  въвеждането на променения закон за спортното хулиганство . Тъкмо мачът между ЦСКА и \"Левски\" ще е първото голямо изпитание във футболното първенство, свързано с темата за продажбата на билети. \"Знаем, че това ще причини неудобство на много от вас, но трябва да се съобразим с новите изисквания на СДВР. Вярваме, че въпреки всичко ще намерите време и възможност да закупите своя билет и заедно ще доминираме по трибуните и на терена. Припомняме на всички фенове да носят със себе си документ за самоличност, защото след въведения строг пропускателен режим, той им е необходим, за да бъдат допуснати на стадиона\", допълват от \"Българска армия\". Преди време изпълнителният директор на \"Левски\"  Красимир Георгиев посочи, че поправките в закона, касаещи продажбата на билети, носят рискове . \"Продаваме около 40% от билетите в деня на мача. Рискуваме голяма част от хората да не дойдат. Неминуемо очаквам да има разочаровани на първите мачове\", посочи той. Според него е необходимо клубовете да направят разяснителни кампании сред привържениците си. Привържениците на ЦСКА ще са настанени в секторите А и Г на Националния стадион \"Васил Левски\", а тези на сините ще са в Б и В. Билетите за секторите Б и Г са по 10 лева, а за А и В са по 15 лева.", "date": "2018.09.26", "title": "ЦСКА предупреди, че в деня на дербито с \"Левски\" билети няма да се продават"}
{"url": "https://www.dnevnik.bg/evropa/2018/09/26/3316954_gurciia_moje_da_izplati_polovinata_ot_dulga_si_ako/", "text": "Гръцкото правителство има да получава от домакинства и компании толкова забавени данъци, че би могло с тях да изплати половината от огромния си държавен дълг. За съжаление на правителството обаче е малко вероятно да успее да ги събере, отбелязва \"Асошиейтед прес\". По данни на гръцката Независима агенция за приходите невнесените данъци възлизат на 182.5 милиарда евро към 10 август. Агенцията е предоставила тези данни на парламента, а справката е видяна от \"Асошиейтед прес\". Над 80 милиарда евро от тази сума представляват лихви и глоби по забавени плащания на длъжници, сред които неработещи от десетилетия компании. Гръцкият дълг се конкурира с брутния вътрешен продукт, който се изчислява на 184.7 милиарда евро тази година. Държавният дълг е 180 процента от БВП. Гърция многократно повиши данъците по време на  международните спасителни програми  между 2010 г. и  август 2018 г.  Около 3.7 милиона гърци, или 60 процента от населението, изостават с плащанията, посочва агенцията. /БТА", "date": "2018.09.26", "title": "Гърция може да изплати половината от дълга си, ако събере забавените данъци"}
{"url": "https://www.dnevnik.bg/photos/2018/09/26/3316963_snimka_na_denia_borisov_i_semeistvo_trump/", "text": "Чистосърдечно давам възможност за нови \"анализи\", \"препоръки\", \"тълкувания\" и изяви по повод тази снимка :-) иначе, просто протокол на Белия дом\". Това написа българският министър-председател Бойко Борисов до снимката си с президента на САЩ Донал Тръмп и съпругата му Мелания. Борисов е в Ню Йорк за Общото събрание на ООН. Миналата година президентът Румен Радев и съпругата му Десислава си направиха  при посещение в града по същия повод.", "date": "2018.09.26", "title": "Снимка на деня: Борисов и семейство Тръмп"}
{"url": "https://www.dnevnik.bg/bulgaria/2018/09/26/3317070_shieshtite_za_hm_v_bulgariia_sa_po-zle_osigureni_ot/", "text": "Работиците, които шият дрехи за H&M в България, работят при условия, по-лоши от тези в Камбоджа, Индия и Турция – това показва доклад на кампанията \"Чисти дрехи\" (Clean Clothes Campaign). Създадена през 1989, тя е най-големото обединение на профсъюзи и неправителствени организации, защитаващи правата на работниците в индустрията за производство на дрехи. Тазгодишният  доклад  сочи, че работниците в България получават за нормален работен ден едва около една десета от парите, които биха им били нужни да осигурят достоен живот на себе си и семействата си, докато тези в Камбоджа – около половината. Интервютата и проучванията са направени между март и юни 2018 г., като кампанията е фокусирана върху доставчици на H&M - а от компанията уточниха пред \"Дневник\", че те нямат собствени фабрики в България. Според CCC работниците се трудят по 12 часа дневно, седем дни в седмицата, но не получават дори минималната работна заплата за стандартния работен ден. Най-добре платените работници получавали около 900 лв. нетна заплата, но тя включва 44 часа извънреден труд на седмица. В рамките на стандарната работна седмица средната нетна заплата на един работник е била 192 лв., а с добавеното плащане за извънредни часове – 507 лв. Авторите на изследването цитират и изчисленията на КНСБ от април, че минималната заплата за нормален живот в България през 2018 г. би трябвало да е 2340 лв.  Данните на КНСБ от август показват , че за нормален живот на четиричленно семейство – двама възрастни и две деца – са необходими 2361.28 лв. месечно, тоест средната работна заплата би трябвало да е около 1200 лв. на човек. Тази сума би трябвало да покрие разходите за храна, поддържане на жилището, здравеопазване, транспорт и почивка. Изследването цитира оплаквания, че работниците влизат във фабриката в 08:00 часа, но не знаят докога ще им се наложи да се трудят, като понякога работният ден продължава до 04:00 на другия ден – това са думи на работничка от \"Куш мода\", която, според CCC, снабдява H&M от България. Разказва се и за случай, в който жена е била уволнена, след като е припаднала на работното място. \"Беше много трудно да намерим хора, с които да говорим - не само заради страха. Поради това по време на теренното ни изследване, те тогава буквално работеха по 12 часа на ден, нямаше кога физически да се срещнем с тези хора, по тъмно вечерта, беше доста трудно. Направихме изследване не само в това конкретно село, където е тази фабрика, а в цяла България за по-голямо изследване, пак на кампания \"Чисти дрехи\" за техен доклад за състоянието на сектора в България от гледна точка на работниците. Някои от разказите бяха потресаващи. Например, една жена разказа, че е трябвало да ядат няколко месеца само картофи, за да могат да си позволят да си пратят детето на училище. И такива истории има не малко\",  разказва пред БНР  социологът Георги Медаров, който е част от екипа на изследователите. В сектор \"Текстил, облекло, кожа\" в България заплащането наистина е изключително ниско, потвърждава пред БНР председателката на синдикат \"Лека промишленост\" към КТ \"Подкрепа\" Росица Маринова и сочи, че секторът по се отличава с много висок дял на сивата икономика, продължително работно време и неустойчива, несигурна заетост. Над 90% от шивашките фирми у нас работят на ишлеме за световноизвестните вериги, съобщава още тя.", "date": "2018.09.26", "title": "Шиещите за H&M в България са по-зле осигурени от тези в Камбоджа, твърди доклад"}
{"url": "https://www.dnevnik.bg/sport/2018/09/26/3317009_evropeiskata_vecher_na_sporta_shte_bude_otbeliazana/", "text": "Скоростно изчакване на НДК ще бъде част от проявите, които ще отбележат Европейската вечер на спорта. Събитието, което е част от инициативата \"София 2018 - Европейска столица на спорта\", ще се проведе в събота от 17 до 21 часа. \"НДК 360 - Европейска вечер на спорта\"  има за цел да промотира възможностите за спорт в столицата. В програмата са включени демонстрации и активности в над десет вида спорт, сред които фасадно изкачване на НДК, спортно ориентиране в сградата и издигане с балон. \"За първи път организираме подобна проява в една от емблематичните сгради и зони на столицата. Желанието ни е този празник да се утвърди като традиционен. НДК не е най-високата и най-голямата сграда на града, но е сред най-разпознаваемите – един от символите на българската столица\", каза председателят на \"София - Европейска столица на спорта\" Елен Герджиков. Стартът на скоростното изкачване ще бъде даден в градинката пред НДК, близо до бул. \"Патриарх Евтимий\". Всеки състезател ще пробяга 300 м до НДК. Участниците ще се изкачат до последния етаж, където ще направят обиколка на покривната тераса, след което им предстои ново слизане по стълбите до входа на сградата.  В състезателните дисциплини победителите при мъжете и при жените ще получат по 300 лева, а завършилите се на второ и трето място ще приберат по 200 и 100 лева. За юношите и девойките са предвидени материални награди. Всички призьори ще получат медали. Входната такса за състезателните дисциплини е 5 лева, като парите ще отидат за благотворителната кампания \"Витоша – достъпна за всички\" за изграждане на алеи и спортни площадки в планината за хора с физически увреждания. Всеки желаещ може да подпомогне инициативата, като за целта ще бъдат поставени урни пред НДК.  Досега са се записали над 50 състезатели за бягането.  Регистрацията  може да се направи на място час преди старта на събитието.", "date": "2018.09.26", "title": "Европейската вечер на спорта ще бъде отбелязана със скоростно изкачване на НДК"}
{"url": "https://www.dnevnik.bg/bulgaria/2018/09/26/3317078_reporter_na_gospodari_na_efira_e_v_bolnica_sled/", "text": "Трима души са нападнали и били репортера на \"Господари на ефира\" Димитър Върбанов по време на работа, съобщи \"Нова телевизия\". Двама служители на склад и шефът им нападнали екипа на предаването, дошъл да провери дали 15 тона храна с изтекъл срок на годност, за която \"Господари на ефира\" съобщили преди повече от месец, все още се съхранява там, въпреки че всички институции са били информирани от авторите на предаването за нарушението. Димитър Върбанов бил хвърлен върху бетонова площадка, получил наранявания по ръцете и главата и е приет в Спешното отделение във Велико Търново. Пред телевизията по-късно той каза, че според лекарите няма счупвания и сериозни травми, но не се чувства особено добре. Той съобщи, че е звъннал на 112 и изрази надежда, че органите на реда са намерили доказателства за нарушенията в склада. Това е второто нападение срещу журналиста. През 2010 година той беше ударен с чук по главата, припомня телевизията.", "date": "2018.09.26", "title": "Репортер на \"Господари на ефира\" е в болница след нападение"}
{"url": "https://www.dnevnik.bg/evropa/2018/09/26/3316933_nastuplenieto_na_religioznite_uchilishta_ili_kakvo_se/", "text": "Батал Гюлмеш има две деца. Той живее с тях и съпругата си в либералния истанбулски квартал Бешикташ. Веднъж по-големият му син го попитал следното: \"Защо в нашите класове момчетата и момичетата седят заедно, а в новата част на училището те са разделени?\". Гюлмеш признава, че не могъл да му отговори. Училището се нарича \"Исмаил Тарман\" и от две години е разделено на две. В едната част от сградата се помещава обикновеното държавно училище. А в другата е новото религиозно училище - т.нар. имам хатип. Миналата година синът на Батал Гюлмеш е завършил въпросното училище. И по-точно държавната му част. Малкият му брат обаче е тръгнал на друго училище на три километра от дома им. Причината: Гюлмеш отказал да запише детето си в кварталното училище, след като то отворило религиозната си част. Днес на входа са изписани две имена: \"Средно училище Исмаил Тарман Имам Хатип\" и \"Средно училище Исмаил Тарман\". Учебните планове в двете части на училището са различни. Директорът обаче е един. Навремето родителите научили впоследствие, че училището ще бъде разделено на две. А някои от учителите, които не искали да преподават в религиозното училище, напуснали. Турският президент Ердоган също е завършил \"имам хатип\" училище, в което освен основната училищна програма има и часове по ислям. В тези училища момичетата и момчетата седят отделно, а момичетата носят забрадки. Настъплението на \"имам хатип\" През последните години броят на религиозните училища в Турция се е увеличил значително. По данни на синдиката \"Егитим-Сен\" от учебната година 2012/2013 до 2017/2018 броят на религиозните училища в страната е нараснал от 1099 на 3286. В момента около 1 350 000 ученици посещават подобни училища. Много родители са възмутени, че училищата в техните квартали се преобразуват в религиозни. При това без да има засилен интерес от страна на родителите или учениците. Поради тази причина пред някои училища се провеждат редовни протести. Например пред училището \"Исмаил Тарман\" в истанбулския квартал Бешикташ. От 30 май насам родителите на учениците протестират всеки ден пред сградата. Угур Сахин е участник в протеста от самото начало. Детето му е на 13 години и посещава държавното училище. \"Когато разбрахме за преструктурирането, искахме да говорим с директора, но той отказа. Разговаряхме с отговорните лица в министерството на образованието и те потвърдиха слуховете. Притеснява ме фактът, че детето ми ходи на училище, което наполовина е религиозно\", казва Сахин. Родителите са се обърнали и към съда, но без успех. Илкнур Кая Бахадир е член на Сдружението на учениците и родителите. Тя казва, че за онези родители, които искат децата им да ходят на нормално училище, вече е станало много трудно. \"В някои училища изобщо няма нормални класове. Другаде пък родителите събират подписи срещу религиозните училища, но това се игнорира от властите\", казва тя. Бахадир разказва още, че някои държавни училища са с огромни класове, а в религиозните и професионалните училища се преподава в огромни полупразни зали. \"Просто защото няма търсене на такива училища\", допълва тя. Миналата седмица Сдружението на религиозните училища, което се нарича ÖNDER, публикува доклад за отношението към т.нар. училища \"имам хатип\". Според него омразата и дискриминацията в медиите срещу абсолвентите от религиозните училища са нараснали. Председателят на сдружението Халит Бекироглу твърди, че религиозните училища са образователни институции, но дискусията около тях е силно политизирана. \"В училищата \"Имам Хатип\" се преподават не само религиозни предмети. Абсолвентите от тези училища посещават най-добрите университети\", казва той. \"Не искаме толкова много религиозни училища\" По официални данни за учебната 2018 година турското министерство на образованието е отпуснало 92 милиарда турски лири за религиозните училища. Енвер Йоднер е председател на Дружеството за солидарност между ученици и родители. \"Естествено че държавата трябва да отваря религиозни училища - но само ако има достатъчно търсене. Но ние сме против това, което се случва сега - откриването на толкова много училища \"имам хатип\". И против принудата децата ни да ходят там\", казва Йоднер.", "date": "2018.09.26", "title": "Настъплението на религиозните училища, или какво се случва в Турция"}
{"url": "https://www.dnevnik.bg/sport/2018/09/26/3317087_braziliia_zapochna_finalnata_faza_na_svetovnoto_po/", "text": "Олимпийският шампион Бразилия започна  финалната фаза на световното първенство по волейбол  с впечатляващ обрат от 0:2 до 3:2 (20:25, 21:25, 25:22, 25:23, 15:12) срещу Русия. Срещата даде началото на битката в група I. Бразилия и Русия са в компанията още на САЩ, а само първите два отбора се класират за полуфиналите. Ключова роля в срещата изигра 39-годишният плеймейкър Уилям Аржона. Той замени Бруно Резенде след втория гейм и това промени коренно играта на Бразилия. В първите две части предимството беше изцяло на страната на руския тим. В третата част волейболистите на Сергей Шляпников пропуснаха отлични възможности да затворят срещата. Ситуацията се повтори и в четвъртия гейм, когато при 20:20 Бразилия заигра по-смело и вкара срещата в тайбрек. В него силни изяви на Уолъс, както и геройски спасявания в защита, помогнаха на бразилците да спечелят. Те поведоха с две точки при 8:6, а след това увеличиха аванса си. Най-резултатен за победителите в мача беше Уолъс с 22 точки, а Луиз Фелипе добави 16. За Русия Дмитрий Волкова реализира 23, а Максим Михайлов 19, а центърът Дмитрий Мусерски – 17. В четвъртък Русия се изправя срещу САЩ. Ден по-късно е решителният мач между САЩ и Бразилия.В група J пък са отборите на Италия, Полша и Сърбия.", "date": "2018.09.26", "title": "Бразилия започна финалната фаза на световното по волейбол с обрат срещу Русия"}
{"url": "https://www.dnevnik.bg/sport/2018/09/26/3317090_botev_plovdiv_preodolia_purviia_krug_na_kupata_s/", "text": "Трикратният носител на Купата на България \"Ботев\" (Пловдив) се класира за осминафиналната фаза на турнира след победа с 4:1 над втородивизионния \"ЦСКА 1948\". Двубоят, който се игра на Националния стадион \"Васил Левски\", беше много оспорван само през първото полувреме. След почивката \"Ботев\" игра силно и контролираше случващото се на терена. Треньорът на пловдивчани Николай Киров даде почивка на някои основни играчи, но на терена беше Тодор Неделев. Серкан Юсеин изведе \"Ботев\"напред още в третата минута след подаване именно на Неделев. \"ЦСКА 1948\" обаче изравни в 19-ата минута, когато точен беше Андон Гущеров. Той се разписа след хубава атака на червените и две двойни подавания. Футболистите в червено показаха големи колебания при центрирания и в края на първото полувреме отново бяха изоставащи. В 45-ата минута Лъчезар Балтанов се разписа с глава след центриране на Неделев и лоша постройка на червените. След почивката \"Ботев\" продължи да бъде много активен, но вкара трети гол едва в 67-ата минута. Негов автор стана Балтанов, разписвайки се след подаване на Антонио Вутов. По-малко от две минути по-късно Стивън Петков също се разписа с мощен удар от около 20 метра. До края на срещата \"Ботев\" можеше да вкара още голове, но два пъти попадения на Вутов бяха отменени заради засада. В друг мач елитният \"Ботев\" (Враца) отпадна от турнира след загуба с 0:1 като гост на \"Черноморец\" (Балчик). Единственият гол за втородивизионния отбор вкара 20-годишният Валентин Йосков в 66-ата минута. \"Черноморец\" беше в серия от три поредни загуби, в които получи осем гола, но се справи с врачани. Тимът от Враца беше с Валери Божинов в състава си, но бившият национал не успя да помогне на отбора.", "date": "2018.09.26", "title": "\"Ботев\" (Пловдив) преодоля първия кръг на купата с убедителен успех над \"ЦСКА 1948\""}
{"url": "https://www.dnevnik.bg/evropa/2018/09/27/3316263_leiburistite_produljavat_da_tursiat_pravilnata_recepta/", "text": "В една студена есенна нощ синдикалният активист Паула Баркър отправи разпален призив към останалите членове на британската Лейбъристка партия да бъдат позитивни за напускането на Европейския съюз и да направят път за радикалния дневен ред на лидера Джереми Корбин, пише \"Ройтерс\". Разделено, както голяма част от страната, за начина, по който трябва да се осъществи Брекзит, ръководството на Лейбъристката партия е предпазливо към поемането на ангажименти пред растящия брой членове, които се борят срещу Брекзит, защото се страхува, че може да загуби гласовете на избиратели, настроени оптимистично за бъдещето на страна извън блока. Думите на Баркър в навечерието на  годишната конференция на партията в Ливърпул  отекваха дълго след началото на срещата, когато лейбъристите се опитаха да запазят подкрепата и на двата лагера, като задържат на масата възможността за втори референдум. Тази тактика може да срещне подкрепа сред заможните членове на партията в Лондон, мнозинството от които гласуваха за оставане в блока. Но за тези, особено извън столицата, които гласуваха за напускане, защото са разочаровани от смятаната от тях за несправедлива система, Брекзит предлага възможност. \"Лейбъристите трябва да са партия на обществената мобилизация и радикалната промяна. Трябва много да внимаваме да не бъдем определяни като партия на средната класа \"за оставането\" или \"за ЕС\", заяви Баркър пред стотици поддръжници на партията. \"Трябва да помним, че едно радикално лейбъристко правителство извън ЕС и единния пазар ще може по-добре да приложи радикалната си икономическа програма\", допълни тя. Корбин от дълго време е по-заинтересован от това да се сложи край на икономиите във Великобритания и да започне икономическа програма срещу съкращенията, които според него вредят на бедните и са от полза за свръхбогатите. Извън европейските правила за държавна помощ той би могъл да ренационализира британските пощи, железници и комунални услуги. Освободени от директивите на ЕС за конкуренцията и правилата за поръчките, лейбъристите биха могли да защитят и да разширят публичното предоставяне на обществени услуги. Това са част от целите, които определят програмата на Корбин, поставяйки Брекзит по-надолу в списъка му с приоритети. Битките за Брекзит И лейбъристите обаче, подобно на управляващите консерватори, не могат да избегнат дебата за Брекзит, особено след като планът на премиера Тереза Мей за напускането на ЕС  бе отхвърлен от блока миналата седмица , което направи още по-несигурен резултата от преговорите за \"развода\". По време на срещата във вторник мнозинството от членовете на Лейбъристката партия одобриха предложение, отварящо пътя им да отхвърлят сделка с ЕС, която не покрива критериите им, и да запазят опцията за втори референдум. Междувременно партията, изглежда, си е върнала доверието, след като спечели повече от очакваните гласове на изборите миналата година. По време на два митинга досега Корбин дори не спомена думата Брекзит, придържайки се към тезата си, че сега е време за промяна, за да се сложи край на наричаните от него неолиберлани политики от миналото и да се подобри положението за \"най-бедните и най-уязвимите\".", "date": "2018.09.26", "title": "Лейбъристите продължават да търсят правилната рецепта за Брекзит"}
{"url": "https://www.dnevnik.bg/photos/2018/09/26/3316716_fotogaleriia_svetovnite_snimki_na_denia_-_26_septemvri/", "text": "Луната в небето над Париж, Франция.", "date": "2018.09.26", "title": "Фотогалерия: Световните снимки на деня - 26 септември"}
{"url": "https://www.dnevnik.bg/biznes/2018/09/26/3317093_fed_otnovo_vdigna_lihvata/", "text": "Управлението за федерален резерв (УФР), тоест централната банка на САЩ , очаквано увеличи леко водещите си лихви, предадоха световните агенции, цитирани от БТА. Това се случва за трети път през тази година. Увеличението е с четвърт процентен пункт и лихвите стават в диапазона 2-2.5 процента. Това е най-високото им ниво от 10 години насам. Фед освен това повиши прогнозата си за растежа през 2018 г. Сега УФР разчита на 3.1 процента растеж вместо на очакван растеж от 2.8 на сто. Прогнозата за инфлацията остава за 2.1%, каквато беше и през юни. За идната година растежът на БВП на САЩ би трябвало да се забави и да бъде 2.5 процента, а инфлацията ще бъде по-малка и е предвидена да е 2 процента, посочва БТА.", "date": "2018.09.26", "title": "Фед отново вдигна лихвата"}
{"url": "https://www.dnevnik.bg/sport/2018/09/26/3317099_barselona_se_srina_za_46_sekundi_i_iznenadvashto/", "text": "Водачът в Ла Лига \"Барселона\" допусна шокираща загуба от последния в класирането \"Леганес\" с 1:2 като гост. Каталунците, които имаха четири победи и едно равенство дотук в шампионата се сринаха на \"Мунисипал де Бутарке\", независимо че водеха още от 12-ата минута. След почивката тимът на Ернесто Валверде допусна два гола в рамките на едва 68 секунди, които доведоха до първата загуба за новия сезон. \"Барселона\" нямаше загуба като гост срещу съперник от региона на Мадрид в 13 поредни срещи (11 победи и две равенства). Каталунците бяха загубили за последно като гост на \"Реал\" (Мадрид) през октомври 2014 г., но и тази серия приключи. Каталунците откриха още в 12-ата минута, когато точен беше Коутиньо. Лионел Меси ангажира трима в бяло-сини фланелки, подаде към бразилеца, а той с красив изстрел от воле не остави никакви шансове на вратаря Иван Куеяр. След ранното попадение \"Барселона\" имаше още няколко добри шанса преди почивката, но не ги използва. Футболистите на Ернесто Валверде контролираха топката над 70% от времето, докато \"Леганес\" предложи дефанзивна игра и действаше на контраатака. Все пак до края на първото полувреме \"Барселона\" не успя да удвои аванса си и след почивката ситуацията се промени. В началото на втората част \"Леганес\" подходи с повече самочувствие и заложи на дълги топки, които се оказаха вярното решение срещу каталунците. В рамките на по-малко от минута домакините успяха да обърнат шампионите. В 52-ата минута Силва получи дълъг пас отляво, центрира в наказателното поле и от близко разстояние Набил Ел Жар се разписа с глава. Само минута и осем секунди по-късно Оскар изведе \"Леганес\" напред. Нападателят вкара без никакви проблеми, възползвайки се от много груба грешка на Жерар Пике, който беше пресиран и избра да действа хазартно, вместо да върне на вратарят си Тер Стеген. След бързите голове на \"Леганес\" \"Барселона\" се хвърли в атака, но вече нямаше никакви празни пространства, които да използва. Няколко пъти каталунците успяваха да затруднят Куеяр, но опитният вратар се справи отлично и не пусна нови голове. Успехът е първи за \"Леганес\" през сезона, като дотук тимът беше с едва една точка от пет срещи.", "date": "2018.09.26", "title": "\"Барселона\" се срина за 68 секунди и изненадващо загуби като гост на последния в Ла Лига"}
{"url": "https://www.dnevnik.bg/sviat/2018/09/26/3317101_ekskurziantut_boshirov_ot_solzburi_se_okaza_polk/", "text": "Самоличността на единия от двамата руснаци, обвинени от британската прокуратура за покушението срещу Сергей Скрипал на 4 март в Солсбъри е установена. Това заявиха британският министър на отбраната Гейвин Уилямсън и двама европейски източника от разузнаването, потвърждаващи публикуваните малко по-рано днес разкрития на групата \"Белингкат\" ( Bellingcat ) и на руското издание \"Инсайдър\" ( The Insider ). Според тях \"Руслан Боширов\" - както пише в паспорта му и както той самият се представи в интервю за канала RT - всъщност е 39-годишният полковник Анатолий Владимирович Чепига от поделение за специални операции на Главното управление (по-известно като ГРУ) на разузнаването на руската армия и носител на орден Герой на Руската федерация, връчен с президентски указ през 2014г. \"Истинската самоличност на един от заподозрените за Солсбъри бе разкрита като руски полковник. Искам да благодаря на всички, работили толкова неуморно по този случай\", написа Уилямсън в профила си в \"Туитър\". Малко по-късно съобщението бе изтрито без обяснение. В началото на септември прокуратурата повдигна обвинения, но и посочи, че лицата с паспорти на името на Александър Петров и Руслан Боширов най-вероятно използват псевдоними, под които те са влезли във Великобритания. След това журналисти установиха, че паспортите са с два последователни номера и са издадени от бюро на паспортната служба, за която се твърди, че обслужва хора от ГРУ. Властите в Русия категорично отричат да имат нещо общо със случая, а двамата руснаци заявиха в интервюто за RT, че са посетили Солсбъри, за да разгледат прочутата средновековна катедрала, но се задържали по-малко от час заради лошото време. Лично президентът Владимир Путин преди това каза, че Москва знае кои са Петров и Боширов и че това са най-обикновени цивилни лица. \"Белингкат\" и \"Инсайдър\" твърдят в съвместното си съобщение на руски и английски език, че Чепига е роден на 5 април 1979 г. в село Николаевка с едва 300 жители на китайско-руската граница. На 18 години постъпва в намиращото се на 40 км престижно Далекоизточно висше общовойсково командно училище (ДВОКУ), където се подготвят и офицери за спецназ отрядите на ГРУ. Той завършва с отличие и е изпратен да служи в 14-та бригада от спецназа на ГРУ. Подразделението му (74854, а преди това - 20662) играе важна роля във втората чеченска война, където Чепига е бил три пъти \"в командировка\" и има над 20 награди и отличителни знаци. През декември 2014 г. той получава звание Герой на Руската федерация, \"за изпълнение на миротворческа мисия\", под което обикновено се разбира участие на страната на сепаратистите във въоръжения конфликт в Източна Украйна. Някъде между 2003 г. (последната, в която е установено, че е в 14-та бригада в района на Хабаровск) и 2010 г. (годината, за която е известно, че му е издаден първият паспорт с фалшива идентичност) Чепига получава самоличността на Руслан Боширов и се мести в Москва. От \"Белингкат\" обясняват, че фактът, че той е с чин полковник и участва в секретни мисии зад граница, сочи, че почти сигурно е завършил в столицата Военната дипломатическа академия, която сред хората от ГРУ е известна като \"Консерваторията\". В разследването подробно се разказват използваните методи и разговорите с източници, които да потвърдят логиката и заключенията. В края на публикацията се говори за контакт с бивш руски военен полковник, който се изненадал, че някой е решил да задейства за подобна операция в чужбина офицер с толкова висок чин. По думите му обикновено се изпраща \"полеви оперативен служител\" с военен чин не по-висок от капитан. Решението да бъде изпратен \"на терен\" полковник и то отличен с най-високата награда в Русия е нещо изключително и сочи, че \"работата е наредена от най-високо ниво\".", "date": "2018.09.26", "title": "Екскурзиантът \"Боширов\" от Солсбъри се оказа полк. Чепига от ГРУ"}
{"url": "https://www.dnevnik.bg/sport/2018/09/26/3317100_zrelishten_gol_na_azar_spria_pobedniia_hod_na_livurpul/", "text": "Със зрелищен гол на Еден Азар в 86-ата минута \"Челси\" обърна \"Ливърпул\" на \"Анфийлд\" и се класира за четвъртия кръг на Купата на лигата. Сините спечелиха с 2:1 и спряха победния ход на \"мърсисайдци\", които допуснаха първо поражение след седем победи в първите си седем мача за сезона. \"Ливърпул\" поведе в 59-ата минута с гол на Даниел Стъридж. Емерсон даде тон за късния обрат на \"Челси\" в 79-ата минута, а четири минути преди края на редовното време влезлият като резерва Азар отбеляза едно от най-красивите попадения през сезона. Въпреки че двамата треньори направиха по осем промени в стартовите състави, \"Ливърпул\" и \"Челси\" изиграха качествен и динамичен мач с интересни ситуации пред двете врати. Юрген Клоп започна мача със Симон Миньоле, Натаниел Клайн, Деян Ловрен, Жоел Матип, Алберо Морено, Фабиньо, Джеймс Милнър, Наби Кейта, Джердан Шакири, Садио Мане и Даниел Стъридж. Маурицио Сари заложи на Уили Кабайеро, Сесар Аспиликуета, Гари Кейхил, Андреас Кристиенсен, Емерсон, Матео Ковачич, Рос Баркли, Виктор Моузес, Уилиан и Алваро Мората в титулярния състав на \"Челси\". След равностойно начало на мача сините заиграха по-добре и създадоха първите добри ситуации за гол. В 17-ата минута Мората се озова очи в очи с Миньоле, но не успя да го прехвърли. Две минути по-късно испанецът отново се озова на голова позиция, но ударът му в близкия ъгъл беше спасен от белгийския вратар. В 37-ата минута дойде първата сериозна намеса на Кабайеро. Кейта проби в половината на \"Челси\" и стреля от границата на наказателното поле към далечния ъгъл, но вратарят на \"Челси\" спаси. Три минути по-късно аржентинецът отрази и удар с глава отблизо на Мане. В края на полувремето дойде и поредният пропуск на Мората, който този път не уцели вратата с глава в близост до вратарското поле. Втората част започна с изключителен пропуск на Стъридж. Кристиансен направи кошмарно връщане назад към Кабайеро. Стърдиж пресече подаването, излъга вратаря на \"Челси\" и се озова на празна врата, но стреля в аут. В 59-ата минута английският нападател се реваншира за пропуска си. Кейта беше изведен от Мане в наказателното поле и стреля. Кабайеро спаси, но топката попадна в Стъридж, който отблизо я изпрати в опразнената врата със странична ножица. След гола \"Ливърпул\" опита да убие темпото на мача с по-голям контрол върху топката и дълго време успяваше. Защитата на домакините обаче се пропука при статично положение. Баркли стреля с глава след центриране от свободен удар, Миньоле спаси, но Емерсон стигна пръв до топката и я довкара във вратата. Мачът се насочваше към дузпи, но появилият сe в началото на втората част Азар открадна победата за \"Челси\" в 86-ата минута. Белгиецът преодоля няколко играчи на \"Ливърпул\" около наказателното поле, след което размени двойно подаване с Аспиликуета на десния фланг. Последва нов пробив на Азар, който се справи с технично с двамата противникови футболисти и с мощен удар с десния крак по диагонала прати точката в далечния ъгъл. Другите три лондонски отбора, които играха тази вечер, също се класираха за четвъртия кръг. \"Арсенал\" победи \"Брентфорд\" у дома с 2:1, \"Тотнъм\" отстрани драматично \"Уотфорд\" след изпълнения на дузпи, а \"Уест хем\" разби \"Макълсфийлд\" с 8:0.", "date": "2018.09.26", "title": "Зрелищен гол на Азар спря победния ход на \"Ливърпул\""}
{"url": "https://www.dnevnik.bg/sport/2018/09/26/3317121_srubskite_voleibolisti_nanesoha_tejuk_udar_na_italiia/", "text": "Сърбия нанесе тежък удар срещу домакина Италия на старта на мачовете в група J от финалната шестица от световното първенство по волейбол. Воденият от Никола Гърбич отбор се наложи с 3:0 (25:15, 25:20, 25:18) срещу \"скуадра адзура\" в Торино. Сърбите изиграха мача по впечатляващ начин и се възползваха от слабата игра на съперника си. Италианците видимо бяха напрегнати и това повлия на представянето им. По-рано в другата група  Бразилия направи обрат от 0:2 до 3:2 срещу Русия . В четвъртък предстоят нови два двубоя от финалите. Отборът на САЩ, който спечели всичките си осем мача дотук, играе със \"сборная\". В късния двубой сърбите се изправят срещу шампиона Полша. Добрата новина за италианците е, че ще имат възможност да опитат да се съвземат от шока в почивния ден. В мача със Сърбия пред 11 700 зрители те не успяха да се справят с напрежението и отговорността. Сърбите превърнаха в точки 40 от общо 69 атаки спрямо едва 24 успешни за италианците от 65 опита. В допълнение отборът на Гърбич записа десет директни точки от начален удар срещу една за съперника. Атанасиевич стана най-резултатен за победителите с 19 точки, а още трима негови съотборници завършиха с двуцифрен актив. За Италия Мацоне направи 11 точки. В първия гейм Сърбия започна силно и натрупа голяма преднина. Домакините не намериха отговор и не можаха да излязат от трудното положение. Това не се промени и в останалата част от срещата италианците имаха отделни моментни пробуждания, но сърбите не изпуснаха инициативата.", "date": "2018.09.26", "title": "Сръбските волейболисти нанесоха тежък удар на Италия на старта на финалната шестица"}
