{"url": "http://www.dnevnik.bg/biznes/2017/07/26/3013798_stroitelniiat_kontrol_ubejdaval_valeri_simeonov_che/", "text": "Дирекцията за национален строителен контрол опитвала да убеди вицепремиера Валери Симеонов, в чийто ресор е и туризмът, че обект от 1.3 декара на плажа е преместваем. Това разказа пред БНТ самият Симеонов. Той изказа недоволство, че министърът на туризма Николина Ангелкова не му предоставя договорите с концесионерите на плажовете под претекст, че са търговска тайна. Не му се давали и схемите за разположение на чадърите, които той поискал за знаковите, по думите му, плажове. Министерството на регионалното развитие пък \"съдействало\" с обясненията на въпросния шеф на строителния контрол. Вицепремиерът припомни, че приходите в бюджета от концесии на плажовете са едва 8 млн. лв. Той обеща, че ще отговори на въпроса дали има корупция или не, когато получи въпросните договори и схеми.", "date": "2017.07.26", "title": "Строителният контрол убеждавал Валери Симеонов, че обект от 1.3 декара е преместваем"}
{"url": "http://www.dnevnik.bg/sviat/2017/07/26/3013788_venecuelskata_opoziciia_opitva_da_spre_maduro_s_obshta/", "text": "Дни преди изборите, които ще създадат събрание за пренаписване на конституцията на Венецуела противниците на президента Николас Мадуро започнаха двудневна стачка, за да го притиснат да се откаже от вота тази неделя, съобщиха \"Ройтерс\" и БТА. Междувременно Вашингтон смята да наложи санкции на Мадуро и правителството му в последен опит да ги разубеди, пише агенцията, като цитира официални представители. Милиони взеха участие в  24-часовата обща стачка  миналата седмица, когато търговски обекти останаха затворени, семейства останаха по домовете си, а улиците бяха барикадирани или пусти в много части на страната. В райони, където населението е основно проправителствено обаче, повечето жители не излязоха на улицата, а властите оспорват твърдението, че по-голямата част от заетите венецуелци са се включили в стачката. Опозицията смята, че условията на изборите за Учредително събрание не са честни и благоприятстват лагера на властта, отбелязва \"Франс прес\". Те виждат в проекта за пренаписване на конституцията начин Мадуро да се вкопчи във властта, да заобиколи излъчения чрез избори парламент, където опозицията има мнозинство и да избегне явяването на президентски избори в края на 2018 г. Призори части на Каракас бяха блокирани с отпадъци и камъни, а вратите на кафенета останаха заключени. Все пак във венецуелската столица имаше малцина отиващи на работа хора. \"Трябва да парализираме цялата страна\", каза 68-годишната Флор Ланс, заобиколена от група жени, блокиращи достъпа до магистрала в Източен Каракас с въжета и ламарини. \"Ще остана тук 48 часа. Това е единственият начин да покажа, че не сме с Мадуро. Те са малко, но държат оръжията и парите\", добави стоящият до нея Клести Хавиер, 45-годишен декоратор. Санкции на отделни лица Тринадесет високопоставени представители на венецуелските власти ще бъдат санкционирани от Белия дом, обявиха официални лица от администрацията на президента  Доналд Тръмп , цитирани от \"Ройтерс\". Засегнатите от мерките са от правителството, военния сектор и петролната компания \"Петролеос де Венесуела\" (PDVSA). Като причина за санкциите министерството на финансите се очаква да посочи в изявление злоупотреби с човешките права, подронване на демократичните устои и корупция. Венецуела, която от години е във все по-задълбочаваща се икономическа криза, засега няма да бъде подложена на \"секторни\" санкции, обхващащи ключовия за страната енергиен сектор. Все още обаче се обмисля и подобен сценарий, казват американските представители. Един от служителите казва, че мярката ще бъде \"само началото\" на санкциите срещу Венецуела, ако Мадуро не изостави плановете си. По думите му може да се стигне дори до пълна забрана за внос на венецуелски нефт в САЩ, която би ударила още по-тежко икономиката. \"Властта в ръцете на обикновените хора\" Държавните предприятия, включително PDVSA, която носи 95 процента от националните приходи от износ, остават отворени. Държавните служители - които наброяват общо 2.8 милиона души - имат стриктни разпореждания да не отсъстват от работа и да гласуват в неделя. Мадуро  казва, че избирането на 545-местното събрание, което ще има властта да пренапише конституцията и ще измести сегашния контролиран от опозицията законодателен орган, ще даде властта в ръцете на обикновените хора. На вота в неделя, който опозицията  бойкотира , \"ще направим избор между войната и мира, между бъдещето и миналото, между суверенната власт на народа и империалистическия, олигархичен преврат\", каза 54-годишният президент късно снощи пред свои поддръжници. Президентът настоява, че демонстрациите, подкрепяни от опозицията, са  вдъхновени от външни сили , които се опитват да извършат преврат срещу него.", "date": "2017.07.26", "title": "Венецуелската опозиция опитва да спре Мадуро с обща стачка, САЩ планират санкции"}
{"url": "http://www.dnevnik.bg/sport/2017/07/26/3013773_ot_levski_otrekoha_che_pregovariat_s_kipurski_trenyor/", "text": "\"Левски\"  излезе с официална позиция около треньорските спекулации в последните два дни. След равенството 0:0 с \"Локомотив\" (Пловдив) през уикенда различни специалисти започнаха да се предлагат на отбора. Сред най-активните беше кипърският треньор Никодемос Папавасилиу, който дори заяви, че в близките дни ще пристигне в България за преговори със сините. Чрез агента Мирчо Димитров беше предложен и Вячеслав Грозни, който водеше \"Левски\" за кратко през 1998 г. \"Тези информации не отговарят на истината. Надяваме се въпросните издания да проверяват по-точно своята информация, защото в противен случай просто дезинформират своята аудитория в търсене сензация и създават ненужно напрежение сред нашите привърженици\", коментираха сините чрез официалния си сайт. В позицията на \"Левски\" обаче никъде не се споменава името на настоящия треньор  Николай Митов  нито пък се потвърждава, че той остава на поста си.", "date": "2017.07.26", "title": "От \"Левски\" отрекоха, че преговарят с кипърски треньор"}
{"url": "http://www.dnevnik.bg/politika/2017/07/26/3013811_lukarski_zagovori_za_novo_shiroko_obedinenie_v_diasno/", "text": "Лидерът на СДС Божидар Лукарски заговори за ново широко обединение в дясно, но не на базата на Реформаторския блок, който по думите му не е успял да изиграе тази роля. В интервю за БНТ Лукарски каза: \"Реформаторският блок показа, че не можа да изиграе ролята на обединение на дясното, както се очакваше, оттук пътят е по широко обединение. Говоря и за ДСБ, и за \"Да, България\". По думите му 300-те хиляди избиратели не се интересуват има ли противоречия и конфликти между отделните лидери, а искат да видят обединение. \"Моята надежда е, че на следващите избори десницата ще се яви обединена, в максимално широк диапазон\", каза Лукарски, като припомни, че първите редовни избори ще са за Европейски парламент през 2019 г. По време на интервюто Лукарски видя задкулисие в начина, по който точката за продажбата на Общинска банка е била вкарана в дневния ред на общинския съвет. Вносител беше общинският съветник от групата на Реформаторите Трайчо Трайков, който, по думите на Лукарски, не е уведомил предварително и не е съгласуват мотивите си с останалите членове на групата. \"Начинът на вкарване говори за задкулисие. Принципно, за разпореждането с голям актив е редно отговорност да си поеме управляващата партия, в случая - ГЕРБ\", каза лидерът на СДС с уговорката, че не е против приватизацията. Лукарски съобщи, че ще лобира пред парламентарно представените политически сили за промяна в Закона за партиите, така че СДС да остане в централата си на адрес ул. \"Г. С Раковски\" №134, известна на всички българи като \"сградата на СДС\". По думите му сегашните текстове не отговарят не политическата обстановка, а партията е вложила много пари в имота.", "date": "2017.07.26", "title": "Лукарски заговори за ново широко обединение в дясно - с ДСБ и \"Да, България\""}
{"url": "http://www.dnevnik.bg/sport/2017/07/26/3013818_piiti_grabna_bez_problem_titlata_i_na_50_metra_brust/", "text": "Адам Пийти без съмнение е звездата на световното първенство по плуване, след като прегази конкуренцията и на 50 метра бруст. Британецът грабна титлата в късия спринт с 25.99 сек пред бразилеца Жоао Гомес Жуниор и южноафриканеца Камерън ван дер Бърг. Пийти остана само на четири стотни от  световния си рекорд , който постави ден по-рано в полуфиналите (25.95 сек). Това е втора титла за 22-годишния британец, който триумфира на 100 метра бруст с нов рекорд на шампионатите (57.47 сек). За Пийти предстои почивка, след като той няма да стартира на 200 метра бруст. Британецът ще участва в последния ден от шампионата в съчетаната щафета на родината си. В друг от най-интересните финали, този на 200 метра свободен стил при дамите, Федерика Пелегрини се завърна на световния връх. Италианката спечели трета титла след 2009 и 2011 г., като срази американското дете чудо Кейти Ледецки. Пелегрини спря хронометрите на 1:54.73, а Ледецки и австралийката Ема Макюън завършиха с равно време - 1:55.18, и поделиха втората позиция. Рускинята Вероника Попова, която беше считана за фаворитка преди финала се нареди четвърта. Надеждата на домакините  Катинка Хосшу  остана седма.", "date": "2017.07.26", "title": "Пийти грабна без проблем титлата и на 50 метра бруст, този път без рекорд"}
{"url": "http://www.dnevnik.bg/gradska_sreda/2017/07/26/3013778_kmetut_na_sofiia_se_obiavi_sreshtu_nadstroiavaneto_na/", "text": "Сградата на \"Гранд хотел България\", която е паметник на културата от национално значение, трябва да бъде запазена в автентичен вид, без да се надстроява. Такова мнение сподели кметът на София Йорданка Фандъкова във \"Фейсбук\". Изказването й е по повод внесеното в районната община \"Средец\" от собственикът на хотела - \"Гранд хотел България 2016\" АД,  искане за промяна на устройствения план за парцела , който да му позволи да надстрои последния етаж на сградата. В предложеното изменение се предвижат и строеж на нова 5 етажна сграда от към улица \"Аксаков\", и надстрояване с 4 етажа на сградата до централата на \"Българска банка за развитие\" на ул. \"Дякон Игнатий\". Авторът на проекта за изменение на плана - архитект Иво Петров, каза пред \"Дневник\", че не се предвижда надстрояване на основната сграда на хотела, а само  . \"Сградата на хотел \"България\", която е част от общ архитектурен комплекс заедно със зала \"България\", трябва да бъде запазена в нейния автентичен вид. Това е личната ми позиция, която нееднократно съм защитавала\", пише Фандъкова в позицията си по въпроса. Спроед нея сградата, проектирана от архитектите Станчо Белковски и Иван Данчов, е знакова за София. Кметът казва и че от общината разчитат \"изключително много\" на Националния институт за недвижимо културно наследство (НИКНК) към Министерство на културата, който разрешава или забравянва всякакви дейности по сгради-паметници на културата. В публикацията се казва и че до момента собствениците не са внесли проектна документация в направление \"Архитектура и градоустройство\" към Столична община. \"Ако такава бъде внесена, веднага ще бъде предадена на НИНКН, като очакваме те да изберат най-консервативния подход за съхранение на сградата\", твърди още Фандъкова.", "date": "2017.07.26", "title": "Кметът на София се обяви срещу надстрояването на \"Гранд хотел България\""}
{"url": "http://www.dnevnik.bg/photos/2017/07/26/3013839_snimka_na_denia_purva_dama_po_dunki_v_eliseiskiia/", "text": "Брижит, съпругата на френския президент Еманюел Макрон, посрещна поп звездата Риана пред Елисейския дворец, обута в дънки. Първата дама на френската република позира за фотографите с изпълнителката от Барбадос, която пристигна за разговор с президента за дейността на своята благотворителна организация \"Клара Лайънел\". Основаната през 2012г. фондация развива дейност в здравеопазването и образованието, като отпуска стипендии за учебни заведения по цял свят. \"Разговаряхме предимно за образованието от глобална перспектива и през септември ще направим много голямо съобщение\", каза Риана пред журналисти след срещата, но не даде повече подробности.", "date": "2017.07.26", "title": "Снимка на деня: Първа дама по дънки в Елисейския дворец"}
{"url": "http://www.dnevnik.bg/sport/2017/07/26/3013844_citat_na_denia_kazahme_che_sme_liteks_za_da_igraem_v/", "text": "\"Декларацията беше публикувана с цел  ЦСКА  да участва в Лига Европа, това не се получи, за което всички, които работим в клуба и хилядите ни фенове съжаляваме. Този документ е правен от юристи, не мога да коментирам детайлите\". Думите са на спортния директор на ЦСКА Пламен Марков, който беше гост в предаването \"Домът на футбола\" по Диема Спорт. Според славния играч на червените обаче няма спор за автентичността на клуба. \"Ние сме ЦСКА, ЦСКА е на стадион \"Българска армия\", видяхте колко хора имаше на мача с \"Лудогорец\". Много хора ни подкрепят\", каза още Марков.", "date": "2017.07.26", "title": "Цитат на деня: Казахме, че сме \"Литекс\", за да играем в Лига Европа"}
{"url": "http://www.dnevnik.bg/bulgaria/2017/07/26/3013847_vunshno_publikuva_proektodogovora_s_makedoniia_pulen/", "text": "ЗА РЕПУБЛИКА БЪЛГАРИЯ ЗА РЕПУБЛИКА МАКЕДОНИЯ", "date": "2017.07.26", "title": "Външно публикува проектодоговора с Македония (пълен текст)"}
{"url": "http://www.dnevnik.bg/video/2017/07/26/3013850_video_v_amerika_se_klaniame_ne_na_pravitelstvoto_a_na/", "text": "Президентът на САЩ Доналд Тръмп разпространи в сряда цитат от речта си на политически митинг в Охайо, в която заявява: \"В Америка се прекланяме не пред правителството, а пред Господ\". В \"Туитър\" той изписа изречението само с главни букви, вероятно за да подчертае още повече значението, които им предава. \"В Америка се прекланяме на когото и на каквото си искаме. Мисля, че някой е хактал профила на Тръмп\", коментира Иън Бремър от института \"Юрейша\". Всъщност, това не е първият път, когато Доналд Тръмп заявява подобно нещо. Той го направи на няколко пъти по време на предизборната си кампания, въпреки че в християнските среди е възприеман нееднозначно заради няколкото си развода и начина си на живот. \"Пристигнах тук, в сърцето на Америка, далеч от блатото във Вашигтон, за да бъда с хиляди истински американски патриоти\", каза той сред възторжените аплодисменти на привържениците си. \"Тук съм тази вечер, за да пробия филтъра от фалшиви новини и да говоря директно на американците\", добави той сред дюдюкания и освирквания по адрес на журналистите. \"Това беше трудна седмица за медиите, защото ги накарах да пътуват с нас из страната и да прекарат известно време с десетки хиляд игорди американци, които вярват и защитават нашите ценности, култура, граници, цивилизация и нашия велик американски начин на живот.\" Думите му идват в момент, когато той непрекъснато напада собствения си министър на правосъдието и главен прокурор Джеф Сешънс до степен, че се наложи не само републиканци, но и демократи за го защитят от критиките на президента само половин година след назначаването му. Администрацията на Белия дом е в поредна фаза на нестабилност, като американски издания, както и агенция \"Ройтерс\", твърдят, че е почти готов да подаде оставка и държавният секретар Рекс Тилърсън.", "date": "2017.07.26", "title": "Видео: В Америка се кланяме не на правителството, а на Господ"}
{"url": "http://www.dnevnik.bg/sport/2017/07/26/3013851_ludogorec_zagubi_s_02_ot_apoel_i_se_otdalechi_ot/", "text": "\"Лудогорец\"  отстъпи с 0:2 при гостуването си на \"Апоел\" (Беер Шева) в първи мач от третия предварителен кръг на Шампионската лига. Българският първенец изигра откровено слаб двубой в Израел, допускайки елементарни грешки в защита. Преди почивката разградчани така и не се ориентираха на терена, а в 19-ата минута Нуакаме изведе \"Апоел\" напред. През втората част тимът на Георги Дерменджиев заигра доста по-добре, но пропиля отлични шансове и си плати. Вторият гол за домакините беше дело на резервата Охана, който наказа груба грешка на цялата защита. За пореден мач  Джонатан Кафу  беше един от най-слабите футболисти на разградчани, но въпреки това остана на терена през всичките 90 минути. От самото начало и двата отбора показаха, че няма да отстъпят и сантиметър, като си размениха по няколко доста остри и опасни влизания. Първата опасност беше на сметката на домакините, като в 14-ата минута Гадир се озова на стрелкова позиция, но ударът му беше блокиран от Пластун. Домакините заложиха на преса в собствената си половина и много бързо изнасяне на играта, главно чрез подавания към фланговете. На лявото крило Антъни Нуакаме взе превес срещу Лукас Саша, благодарение на големите си габарити. За капак защитникът не получи и никаква помощ от Кафу пред себе си. В 19-ата минута израелския тим откри, като именно Нуакаме беше в центъра на събитията. Той направи двойно подаване с Меликсон и засече острото центриране на капитана пред погледа на слисаната защита на разградчани – 1:0! \"Лудогорец\" опита да отговори веднага, като в 25-ата минута Марселиньо стреля от фаул. Неговият удар беше спасен от Хаймов, но при добавката Вандерсон не се ориентира достатъчно бързо. \"Апоел\" бързо усети слабостите на \"Лудогорец\" по фланговете, където крилата не помагаха на кайните защитници. В средата на терена Дяков и Анисе тотално отстъпиха в битката, като много рядко печелеха единоборствата с противниците. След слабо първо полувреме, \"Лудогорец\" получи отличен шанс да изравни в началото на втората част. Марселиньо изведе Вандерсон очи в очи с вратаря в 48-ата минута. Последният обаче взе най-грешното решение, залагайки на технично прехвърляне, с което дори не уцели празната врата. Българският отбор заигра с по-голямо самочувствие след паузата, но Вандерсон още на два пъти не успя да се възползва от добри възможности. Халфът предпочете да действа индивидуално вместо да подава. За сметка на това играчите на \"Апоел\" увеличиха агресията и не се притесняваха да извършват нарушения. Въпреки, че двубоят не вървеше, Дерменджиев не потърси промяна в състава си, като първата му смяна дойде едва четвърт час преди края. Треньорът на шампионите не посмя да извади бразилските си играчи, повечето от които отново разочароваха с изявите си. Вместо \"Лудогорец\" да успее да материализира по-големия брой положения след почивката и да изравни, се случи точно обратното, като от нищото \"Апоел\" стигна до втори гол. В 78-ата минута Дяков и Пластун само изгледаха как резервата Михаел Охана овладява между тях и с плътен шут с левия крак опъна мрежата за втори път. До края на двубоя почти не се игра, а единственото положение беше изстрел от фаул на Натанаел, който обаче не застраши вратаря. Реваншът между двата тима е след седмица, като \"Лудогорец\" се нуждае от 2:0, за да играе минимум продължения.", "date": "2017.07.26", "title": "\"Лудогорец\" загуби с 0:2 от \"Апоел\" и се отдалечи от Шампионската лига"}
{"url": "http://www.dnevnik.bg/biznes/2017/07/26/3013857_ministerstvoto_na_turizma_za_kazusa_v_obzor_bulgariia/", "text": "В отговор на запитване на \"Дневник\" по повод публикации в руски медии за продължаваща от месец  криза с близо 900 деца в България  Министерството на туризма съобщи, че децата са добре, заминават си по график, а лагерът \"Чавдар\" край Обзор временно ще бъде затворен, докато финансовите въпроси с наследниците на внезапно починалия собственик бъдат урегулирани. Българската държава не е и никога няма да остави деца в беда, уверява министерството. Пресцентърът информира, че ведомството е запознато с казуса преди повече от две седмици и е координирало действията, така че почивката на децата в лагер \"Чавдар\" в Обзор да бъде продължена, след като заради внезапна смърт на собственика на лагера се оказа, че банковите му сметки са изпразнени. Благодарение на бързата реакция на премиера Бойко Борисов, на министъра на туризма Николина Ангелкова и на община Несебър децата не само, че не бедстваха, но продължиха почивката си, пише пресцентърът и допълва, че през цялото време действията на българските институции бяха координирани лично с председателя на Руската агенция по туризъм Олег Сафонов. Групите от детска база \"Чавдар\" са приключили отдиха си у нас по план и вече са заминали за родните си места във вторник и днес, информира министерството. Освен това нова група деца, дошла в Обзор след проблема със смъртта на собственика на лагера, продължават почивката си, която ще приключи на 1 август отново по план. По силата на постигната договорка лагер \"Чавдар\" в Обзор временно ще бъде затворен, докато финансовите въпроси с наследниците на починалия собственик бъдат урегулирани, информира министерството. Българската държава не е и никога няма да остави деца в беда. Към момента децата са добре, тези на които им приключва смяната, си заминават по график, продължава съобщението. В него се цитира информация, публикувана днес на сайта на Федералната агенция по туризъм на Русия. От нея се разбира, че днес там се е състояла оперативна работна среща във връзка с изпълнението на задълженията на руския туроператор, организирал почивката на децата - \"Аелита травел\". \"В хода на срещата е постигната договореност за пълно изпълнение на задълженията към туристите, намиращи се в момента в България и тяхното връщане в Русия в съответствие с по-рано планирания график. За да се изпълни това ще бъдат задействани ресурсите на туроператора и авиопревозвача\", гласи съобщението на руската организация, за което българското ведомство информира. Клиентите, чиито почивка са провалени, ще получат парите си обратно, както изисква руското законодателство.", "date": "2017.07.26", "title": "Министерството на туризма за казуса в Обзор: България не оставя деца в беда"}
{"url": "http://www.dnevnik.bg/sport/2017/07/26/3013846_antuni_ivanov_vuv_finala_umorata_nateja/", "text": "Антъни Иванов  прие със задоволство осмото си място на финала на 200 метра бътерфлай на световното първенство в Будапеща. Младежът, който е само на 18-години обясни, че е отпаднал физически в края. \"Във финала умората натежа. Все пак това ми е трето плуване на 200 метра за два дни. Не очаквах да бъда на финал, чувствам се супер сред най-добрите на планетата. Атмосферата беше уникална, особено като излизаха двамата унгарци публиката вдигна страшен шум\", каза Иванов пред БТА. Той е третия българин плувал на финал на първенство на планетата след Денислав Калчев и Михаил Александров. Във финала Антъни се класира осми с 1:55.98 минути. Българинът стартира силно и се движеше шести, но във втората половина на дистанцията отпадна физически и не успя да подобри  постижението си от сериите - 1:55.55 минути . \"Осъзнавам, че постигнах нещо значимо, вчера и днес буквално ми подпалиха телефона. Остава ми още една дисциплина тук - 100 метра бътерфлай в петък, а след Будапеща започвам подготовка за световното за юноши в Индиаполис\", добави плувецът.", "date": "2017.07.26", "title": "Антъни Иванов: Във финала умората натежа"}
{"url": "http://www.dnevnik.bg/sviat/2017/07/26/3013865_evrokomisiiata_dade_na_polsha_mesec_predi_da_zadeistva/", "text": "\"Ако полското правителство извърши действия, подкопаващи независимостта на съдебната власт и върховенството на закона в Полша, няма да имаме друг избор освен да задействаме член 7.\" Това предупреди в сряда председателят на Европейската комисия Жан-Клод Юнкер по повод влизането в сила на закон, който според Брюксел дава незаконно много правомощия на изпълнителната власт във Варшава. В специално съобщение Европейската комисия обяви, че \"предприема действия за защита на принципите на правовата държава в Полша\" и иска от полските власти да разрешат създадените от тях проблеми в срок от един месец. Брюксел директно \"иска от полските власти да не вземат мерки за уволнение или принудително пенсиониране на съдии от Върховния съд\". Ако подобни мерки бъдат предприети, Комисията е готова незабавно да задейства процедурата по член 7 от Договора на ЕС. Тя може да приключи с отнемане правото на глас на най-голямата източноевропейска държава в Съвета на ЕС - както на лидерите, така и на ниво министри, докато в дъщото време Полша ще продължава да носи отговорността и задълженията си по съюзния договор. Унгария вече обяви, че подкрепя действията на консервативно-националистическото правителство във Варшава и че няма да подкрепи то да бъде наказано от Комисията. Но в съобщението се припомня, че процедурата по член 7, която е едно от най-сериозните форми за предупреждение към страна член, става с решение на четири пети от 28-те държави, а не с единодушие. Думата на Будапеща и склонните да подкрепят Полша, тежи на единствено на етапа, когато Европейският съвет по предложение на една трета от държавите членки или на Европейската комисия и след като получи одобрение от Европейския парламент, може с единодушие да установи наличието на тежко и продължаващо нарушение на ценностите, посочени в член 2. След констатацията спирането на правата на страната нарушител става с квалифицирано мнозинство на страните членки. Същото мнозинство е достатъчно и за промяна или отмяна на мерките. До Варшава е адресирана и препоръка относно принципите на правовата държава, изразяваща \"сериозна загриженост относно планираната съдебна реформа в Полша\". Според оценката на Комисията тази реформа засилва системната заплаха за върховенството на закона в Полша, която вече бе ясно посочена в процедурата за принципите на правовата държава, започната от Комисията през януари 2016 г.  Върховенството на закона не е просто една от общите ценности, на които се основава Европейският съюз. То е заложено в член 2 от Договора за Европейския съюз, а съгласно Договорите Европейската комисия, заедно с Европейския парламент и Съвета, е отговорна за гарантиране на зачитането на принципите на правовата държава. \"Комисията е решена да защитава върховенството на закона във всички държави членки като основен принцип, върху който е изграден нашият Европейски съюз. Наличието на независима съдебна система е съществено предварително условие за членство в нашия Съюз\", каза днес Жан-Клод Юнкер. \"Ето защо ЕС не може да приеме система, която позволява произволното уволнение на съдии. Независимите съдилища са основата на взаимното доверие между нашите държави членки и нашите съдебни системи.\" Приетата днес препоръка относно принципите на правовата държава допълва предишните две препоръки от 27 юли и 21 декември 2016 г. и се отнася до липсата на независим и легитимен конституционен контрол в Полша. Към момента полските власти все още не са предприели действия във връзка с опасенията, изразени в предишните две препоръки. Освен това полските власти предприеха допълнителни мерки, които засилват притесненията за независимостта на съдебната власт и увеличават значително системната заплаха за върховенството на закона в Полша, допълват от Комисията. В текста се посочват изрично четири нови законодателни акта, които вече са приети от полския парламент и които според оценката на Комисията ще доведат до нарастване на системната заплаха за върховенството на закона – Закона за Върховния съд, Закона за националния съдебен съвет (на 24 юли полският президент наложи вето върху двата закона), Закона за организация на общите съдилища (подписан от полския президент на 25 юли и в очакване на обнародване, за да влезе в сила) и Закона за националното училище за съдебната власт (обнародван и в сила от 13 юли). \"В настоящата си форма тези закони ще подкопаят структурно независимостта на съдебната власт в Полша и ще окажат незабавно и изключително голямо отрицателно въздействие върху независимото функциониране на съдебната система.\" Комисията също така решава да започне   срещу Полша заради неспазване на правото на ЕС. Колегиумът на членовете на Комисията ще изпрати официално уведомително писмо веднага след обнародването на Закона за организация на общите съдилища. Основното опасение на Комисията във връзка с този закон е свързано с дискриминацията въз основа на пола поради въвеждането на различна възраст за пенсиониране на съдиите жени (60 години) и мъже (65 години) и заради предоставеното на министъра на правосъдието право на преценка относно удължаването на мандата на съдии, които са достигнали пенсионна възраст, както и за освобождаването и назначаването на председатели на съдилища. \"Полските съдилища, както съдилищата във всички държави членки, трябва да предоставят ефективна защита при нарушения на правото на ЕС. В тези случаи те действат като \"съдии на Съюза\" и трябва да отговарят на изискванията за независимост на съдебната власт в съответствие с Договора и Хартата на основните права\" заяви на редовния брифинг в Брюксел първият заместник-председател на Комисията Франс Тимерманс. \"Искаме да решим тези проблеми заедно по конструктивен начин. Комисията продължава да подава ръка за диалог с полските власти и ще приветстваме всички стъпки за промяна на тези закони в съответствие с нашите препоръки.\"", "date": "2017.07.26", "title": "Еврокомисията даде на Полша месец преди да задейства процедура за отнемане на гласа ѝ в ЕС"}
{"url": "http://www.dnevnik.bg/bulgaria/2017/07/26/3012976_grajdanska_akciia_pravosudie_a_ne_sudjuci_iska_da/", "text": "Акция \"Правосъдие, а не суджуци\" ще се събере днес пред парламента с идеята да го обгради. Повод са няколко законопроекта, внесени от управляващото мнозинство, които не са преминали през обществено обсъждане. Освен това срещу тях - като промените в закона за съдебната власт - има гражданска съпротива, пишат от инициатива \"Правосъдие за всеки\", които организират символичното гражданско присъствие. Събирането е насрочено за 8.30 сутринта. \"В последните седмици преди лятната ваканция в парламентарните комисии и в пленарната зала се приемат трескаво законопроекти – без обществено обсъждане и често въпреки силната съпротива от страна на граждански и съсловни организации. Забележителен е случаят с приетите на първо четене промени в Закона за съдебната власт\", пишат още от инициативата. Измененията ще бъдат разгледани на второ четене в правната комисия по-късно днес. Те предвиждат магистратските организации да могат да получават финансиране само от държави и по програми на Европейския съюз и на Европейското икономическо пространство. Освен това се предвижда и членовете на съдебния съвет след приключването на мандата им през октомври, да могат да се върнат в съдебната система на по-добри позиции. \"В тон с последните съдебни новини нарекохме събитието \"Правосъдие, а не суджуци!\" Предлагат ни суджуци, докато ни отнемат Правосъдието. Готвят на тъмно и на спринт промени в основните закони, които трябва да гарантират правото ни на защита в процеса, готвят ни специален трибунал вместо съд, който да оправдава когото трябва и да осъжда неудобните, готвят ни фарс по процеса за \"Обира на Века\", където основните грабители дори не са споменати в обвинителния акт, готвят разправа с неудобните магистрати чрез промените в Съдебния закон! Искат да институционализират мафията в ролята на Държавата и да го направят бързо, като я подчинят напълно на волята на няколко олигарси и прокуратурата, и то още другата седмица. И ще го направят, ако не реагираме!\", пишат още организаторите. Вчера от съюза на юристите призоваха президента  Румен Радев  да наложи вето на промените в съдебния закон. Освен това  четири опозиционни партии  - \"Нова република\", \"Да, България\", \"БЗНС\" и \"Зелените\" се обединиха около съвместна позиция в която също искат Радев да върне промените в съдебния закон. Те призоваха и \"всички наши съграждани, които искат радикална съдебна реформа по румънски модел за справедлив и независим съд и отчетна и отговорна прокуратура, да са готови за масови протести срещу пълзящото посегателство от \"силните на деня\" политици срещу съдебната власт така, както нашите полски приятели го правят в момента!\". ", "date": "2017.07.26", "title": "Гражданска акция \"Правосъдие, а не суджуци\" иска да обгради парламента днес"}
{"url": "http://www.dnevnik.bg/bulgaria/2017/07/26/3012996_procesut_za_ekstradiciiata_na_cvetan_vasilev_triabva/", "text": "Процесът в Сърбия за екстрадицията на мажоритарния собственик на фалиралата КТБ Цветан Василев трябва отново да започне на първа инстанция. Това заявиха за \"Дневник\" адвокатите му Константин Симеонов и Христо Ботев. Причината делото да се гледа пак от първоинстанционния съд е, че по-горната инстанция е решила, че българските власти не са предоставили всички доказателства, необходими за произнасяне по искането за предаването на Василев на България, обясни Ботев. Той не можа да се ангажира с прогноза в какъв времеви период се очаква да започне процесът отново или пък да бъде окончателно решен. Заяви само, че по делото се явяват сръбски адвокати, които са упълномощени да представляват Василев. Василев продължава да иска да даде обяснения по видоеконферентна връзка, каза адвокат Ботев. Въпреки внесения преди дни обвинителен акт за фалита на КТБ, въпросът за екстрадицията на Василев не е бил обсъждан по време на срещите на вицепремиера по съдебната реформа и външен министър Екатерина Захариева, която бе на посещение в Белград, научи \"Дневник\". От пресцентъра на МВнР заявиха, че за екстрадицията на бившия банкер си има процедури, а България няколко пъти е поискала предаването му. И добавиха, че се надяват \"Сърбия да даде възможност българската съдебна система да си свърши работата\". Миналия четвъртък прокуратурата внесе в съда обвинителния акт за \"най-голямата стопанска и обществена финансова измама\" КТБ, и нарече уникален акта. Повече четете  тук ,  тук  и  тук . Василев пребивава в Сърбия повече от две години, откогато и прокуратурата иска екстрадицията му. Нееднократно държавното обвинение у нас е казвало, че не получава никакви отговори от Сърбия по исканията си. Задочно той стана обвиняем още на 28 юли 2014 г. за длъжностно присвояване в особено големи размери, представляващо особено тежък случай - за 206 млн. лв. Близо две години по-късно, на  9 юни 2016 г. прокуратурата  откри, че зад източването на банката стои организирана престъпна група начело с Василев, промени обвинението и прехвърли делото в специализираната прокуратура. А тъй като според българския Закон за екстрадицията и европейската заповед за арест обвиняемият може да бъде съден в страната си само по обвинението, за което е екстрадиран, от прокуратурата заявиха, че са изпратили ново искане за екстрадиция с новото обвинение. Иначе съдът в Белград на първа инстанция разреши екстрадицията му още през март 2015 г. Апелативният съд обаче отмени решението и върна делото. По-късно - през април 2016 г. първоинстанционният съд отново разреши предаването на Василев на българските власти, но втората инстанция пак върна процеса за представяне на още доказателства към искането за екстрадиция. Междувременно българската прокуратура промени обвинението и това още повече забави процеса, който трябва да започне отначало незнайно кога. След като се произнесат и двете съдебни инстанции според закона в Сърбия  казусът последно отива при министъра на правосъдието , който се произнася окончателно, но няма срок за това.", "date": "2017.07.26", "title": "Процесът за екстрадицията на Цветан Василев трябва пак да започне отначало"}
{"url": "http://www.dnevnik.bg/sport/2017/07/26/3013152_ludogorec_se_hvurlia_v_predizvikatelstvo_ot_sledvashto/", "text": "Футболният първенец \"Лудогорец\" излиза тази вечер срещу \"Апоел\" (Беер Шева) в първи мач от третия предварителен кръг в Шампионската лига. Разградчани гостуват в Израел, като мачът е в 20.00 часа. \"Лудогорец\" мина през  изпитанието, предложено от \"Жалгирис\" в предишната фаза . Сега съставът на Георги Дерменджиев стъпва на ново ниво срещу значително по-класен съперник. Залогът е много висок - участие в плейофната фаза. Ако преодолее \"Апоел\", \"Лудогорец\" ще си гарантира минимум влизане в групите на Лига Европа. Европейската цел Българският отбор многократно показа, че цялото му внимание е насочено към Европа и осигуряването на ново продължително участие в международните турнири. Преодоляването на \"Апоел\" би отключило вратата към още поне осем мача и огромни приходи. Изпълнителният директор Ангел Петричев изтъкна качествата на съперника. Според него предстои двубой с \"абсолютно непредвидим\" изход. \"Апоел\" е редовен участник в евротурнирите. Имаме представа за съперника. От организационна гледна точка колегите от Израел работят много добре. Надявам се да се поздравим с добър турнирен резултат. Мисля, че шансовете са 50:50\",  заяви Петричев . По думите му е добре, че играчите на \"Лудогорец\" са свикнали да играят при различни климатични условия. \"При всички случаи това ще има отражение върху тях, но ние нямаме право на оправдания. Има и реванш в Разград. Каквито и да са условията, ние ще се съобразяваме с тях.\" Светослав Дяков си пожела отборът да е в най-добрата си форма в групите на Шампионската лига. \"Апоел\"  има проблеми със състава си , но се надява да постигне добър резултат в домакинството си. Треньорите  \"Апоел\" е изключително добър отбор. Ние имаме респект към него, но ще направим всичко възможно, и на каквото сме способни, за добър резултат. Това са мачове на елиминиране и е важен резултатът от двата мача\", каза треньорът. Според него фаворит няма. \"Апоел\" е много силен отбор, който търси футбола, търси играта, а аз харесвам такъв стил. Разбира се, за всеки от двата отбора би било зле, ако загуби.\" Той коментира и условията, при които ще се играе мачът в сряда вечер. \"Да, специфично е да се играе в такива горещини. За нас е необичайно да играем в пустинята, но това е нашата професия и нямаме право да се оплакваме.\"  \"Да, унгарците (\"Вашаш\") ни вкараха доста голове - три. Сега \"Лудогорец\" нека ни вкара и четири, но важното е ние да продължим напред. Ще дадем всичко от себе си в тези два мача в името на нашата цел – да влезем в групите на Шампионска лига.\"", "date": "2017.07.26", "title": "\"Лудогорец\" се хвърля в предизвикателство от следващо ниво"}
{"url": "http://www.dnevnik.bg/zdrave/2017/07/26/3013154_i_vse_pak_vreme_i_shtastie_se_kupuvat_s_pari_dokaza/", "text": "Добрата стара поговорка, че \"Щастието с пари не се купува\" беше оборена в ново проучване на американски, канадски и холандски психолози. Оказва се, че човек може да си купи щастие, ако плати на друг да свърши задълженията му, за да си освободи време. Така със същото изследване пък мъдростта, че \"Времето е пари\", придобива съвсем нов смисъл. Психолозите от Харвардското бизнес училище и университите в Британска Колумбия, Маастрихт и Амстердам анкетирали над 6000 души в трите държави, включително и 800 милионери за навиците им на харчене и нещата, за които най-често плащат, както и каква е емоционалната стойност на покупките и решенията им. След това провели и двуседмичен експеримент, в който работници от Ванкувър разполагали с определен допълнителен бюджет за едно от двете неща - да си купят вещ през уикенда, или да платят за услуга, вместо да я свършат сами. Във всички отговори и след това в експерименталната част проличала една и съща закономерност -  , когато инвестицията на парите им, им се връща като повече свободно време за тях самите, отколкото ако е за нещо материално. Дрехите, книгите или джаджите, които можели да си купят за същите пари, въобще не им носели същото удовлетворение, установили психолозите. В експеримента работниците избирали различни услуи - за почистване на дома, за доставка на храна до дома, за косене на ливадата пред къщата и др. Резултатът от решението винаги бил сходен - повече лично свободно време и по-малко стрес от натрупаните задължения. Авторите на изследването изтъкват, че   в живота на съвременните работещи хора и епидемията е масова в развития свят. Този стрес, от своя страна, допринася за отключване на тревожни разстройства и безсъние, които задълбочават проблемите на психичното здраве. Точно затова, да платиш на друг да свърши част от задълженията ти е толкова удовлетворяващо - защото така поне за малко се разтоварваш и се грижиш за себе си, коментира професорът по психология Елизабет Дън от Университета на Британска Колумбия. И въпреки това повечето хора не се възползват от тази възможност, дори и най-богатите сред анкетираните, а предпочитат стоически да изпълняват всичките си задачи, включително и тези, които са им най-неприятни.  , участвали в проучването, ползват услуги за нещата, които биха могли да свършат и сами. Тази група се откроявала с   сред останалите. \"С пари се купуват и време и щастие, и то много ефективно. Помислете за това - има ли задача, която ненавиждате и може ли някой друг да я свърши срещу заплащане вместо вас. Ако отговорът е \"да\", науката ви казва, че това ще са добре похарчени пари\", съветва проф. Дън. А това не е  първото изследване, което го доказва .", "date": "2017.07.26", "title": "И все пак време и щастие се купуват с пари, доказа международно проучване"}
{"url": "http://www.dnevnik.bg/sviat/2017/07/26/3013027_rusiia_izpratila_v_gugul_poveche_molbi_za_premahvane/", "text": "Руските власти са отправили миналата година повече запитвания до \"Гугъл\" за премахване на \"противоправна\" информация в мрежата, отколкото всички останали държави по света, взети заедно. Това сочи редовният доклад  Transparency Report , публикуван от технологичния гигант всяка година. От институции в Москва дошли 13 000 запитвания през 2016 г., докато останалите държави по света изпратили общо 9 000 за същия период, се казва в доклада. Исканията, изпратени от Русия, са се увеличили с 478% през миналата година спрямо предходната, и статистически формират доста над половината от всички искания за ограничаване на достъпа до информация. Общият брой от 2009 г. насам е близо 18 500. Отчетът сочи, че 85 на сто от руските запитвания са отправени с цел защита на \"националната сигурност\". Около пет процента са свързани с \"критики към представители на властта\". Близо 2% са свързани с \"подбуждане към самоубийство и други нарушения на законодателството.\" Почти две трети от исканията са били удовлетворени, като ресурсите, за които се отнасяли, били блокирани или изтрити, отбелязва \"Гугъл\".  В отчета си \"Гугъл\" дава редица примери за съдържание, блокирано от Русия - като информация за терористични инциденти в Грозни, материали на \"Ислямска държава\" или \"Готварска книга на анархиста\" (американско издание, което дава насоки за изработка на наркотични и взривни вещества от незабранени химикали и предмети). Русия е рекордьор за \"ЮТюб\", Турция - за \"Туитър\" Повечето заявления са подадени във втората половина на 2016 г., когато постъпили 11 000. Почти половината (43.4%) от тях са свързани със съдържание в мрежата за видеосподеляне \"ЮТюб\". От Министерството на вътрешните работи например дошло искане да бъдат блокирани 160 видеоклипа, качени на платформата, за които се предполагало, че са с екстремистко съдържание. Близо 1200 от исканията са свързани с \"Туитър\", сочат други документи на компанията, цитирани от РБК. В \"Туитър\" по-активна се оказва само Турция, където близо 5500 от исканията се отнасят именно до тази платформа или малко по-малко от половината (11 100) от всички запитвания за премахване или блокиране на информация. \"Гугъл\" обаче съобщава, че не са били уважени запитвания, свързани с съдържание, уличаващо руски официални представители в корупция. Компанията поискала допълнителна информация по въпроса. Отказ е даден и на молби за премахван на туитове, споделящи \"новинарско съдържание за териториални конфликти\" и такива, \"критикуващи бившия съветски режим\". Нови закони и регулации \"Безспорно на активността на Русия влияят и новите закони - за правото да бъдеш забравен, срещу пиратството и други. Но ако разгледаме статистиката на запитванията в \"Гугъл\" и направим разрес по ресурси и тип заплахи... основно става дума за пропаганда на тероризъм. Това съвпада с корпоративната политика, която води \"Гугъл\" по света,\" казва главният аналитик на Руската асоциация за електронни комуникации Карен Казарян, цитиран от РБК. Според други експерти причината е сързана и с повишената активност на руския регулатор \"Роскомнадзор\", който през последните месеци затяга и контрола върху всички чат приложения \"Гугъл\" дълго време се придържаше към идеята, че исканията от Русия може да се удовлетворяват само ако има съдебно решение за това.", "date": "2017.07.26", "title": "Русия изпратила в \"Гугъл\" повече молби за премахване на информация от всички държави заедно"}
{"url": "http://www.dnevnik.bg/zelen/2017/07/26/3013165_sanitarna_sech_na_durveta_v_borisovata_gradina_shte/", "text": "От август ще започне изследването и маркирането на дървета в Борисовата градина, а от есента - изсичането на тези от тях, които са опасни. Това се разбра от вчерашното извънредно заседание на комисията по екология към Столичния общински съвет. Санитарната сеч на дървета ще обхване частта между булевардите \"Драган Цаков\", Пейо Яворов\", \"Цариградско шосе\" и \"Евлоги и Христо Георгиеви\". Зам.-кметът на София по екологията Йоана Христова каза, че всяко едно дърво ще бъде прегледано от комисия, в която ще участват и експерти от Лесотехническия университет в София. Дърветата ще бъдат маркирани, като освен стандартното отбелязване, ще им бъде поставян и \"уникален маркер\" с номер, който ще е различен за всяко дърво. Заинтересованите граждани ще могат да проследяват съдбата на всяко от маркираните дървета на сайта на Изпълнителната агенция по горите. Йоана Христова отбеляза, че е наясно с възможността жителите на София да проявят обичайните съмнения, че освен болни дървета, ще се изсекат и здрави. По тази причина от Столичната община ще представят проекта за санитарната сеч на няколко пъти, на различни места, през август и септември. Първото от тях ще се състои този петък от 13 часа в \"Национален дом на науката и техниката\" на ул. \"Георги С. Раковски\" 108.", "date": "2017.07.26", "title": "Санитарна сеч на дървета в Борисовата градина ще започне от есента"}
{"url": "http://www.dnevnik.bg/sviat/2017/07/26/3013095_evropa_ne_znae_kakvo_da_pravi_s_vurnalite_se_luvcheta/", "text": "Броене се учи с бой с камшик, а обезглавяванията са част от учебната програма – така живеят \"лъвчетата на халифата\", децата, заведени или родени под властта на \"Ислямска държава\". Сега някои от тях се връщат в Европа - беззащитни и уплашени в един свят, който са обучени да мразят. Близо 5000 европейци – мъже, жени и деца, са  отишли на територията на джихадистите  от 2012 г. насам. Правителствата се фокусират върху краткосрочната сигурност, но пренебрегват състоянието и нуждите на повредените от ислямистката пропаганда деца, пише в. \"Ню Йорк таймс\". Деветгодишно момченце знае, че съучениците му са лоши неверници, които заслужават да умрат. Напада ги и бива отстранено още на първия ден. През 2016 г. майка му – приела исляма жена, която сега е дадена под съд, го е върнала в европейската му родина, след две години, прекарани при джихадистите. Детето остава в ръцете на дядо си. \"Чувстваше се обкръжено от врагове\", казва пред \"Ню Йорк таймс\" Даниел Кьолер, сътрудник на програмата за екстремизма на Университета \"Джордж Вашингтон\" и семеен консултант в Щутгарт. \"Тези деца са подложени на непрестанен стрес, заплашват ги, че ще ги изгорят, че ще ги изтезават, ако не слушат. Ако не убиеш неверника - ще идеш в ада, майка ти ще иде в ада. Това е непрестанно психологическо мъчение\". Кьолер знае историята на детето, защото е работил с него, след като е започнало да напада съучениците си. Той отказва да разкрие коя е европейската държава, в която живее то. \"Отношението към тези индивиди е много твърдо. Повечето хора биха искали да ги видят мъртви или хвърлени в затвора завинаги. Но изобщо не подозират, че Европейците деца в \"Ислямска държава\" вероятно са стотици, макар да е невъзможно да се назове точно число, обяснява Омар Рамадан от Мрежата за осведоменост за радикализацията към Европейската комисия. Макар националните власти да имат данни за деца, отведени там от родителите си, не се знае колко са родени там. \"Ислямска държава\" забранява контрацептивите, а жените са длъжни да създадат следващото поколение бойци. Родените там деца нямат националност. На четиригодишна възраст ги пращат в брутални училища, където ги учат да събират и изваждат с портокали, ябълки, танкове и оръжия. Момичетата завършват на 9 – достатъчно големи, за да бъдат омъжени, според джихадистите. На същата възраст момчетата започват военно обучение. Кюрдско-германският психолог Джан Къзълхан е виждал с очите си какви травми нанася това на децата, докато е работил с  деца-войници  от Ирак и язидчета, успели да избягат от \"Ислямска държава\" в Германия. Тези деца са виждали изнасилвания, изтезания, убийства, а понякога са били принуждавани да участват в тях. \"Агресията е един от главните проблеми\", казва той. Също и кошмарите, проблемите със съня, концентрацията, неврологични увреждания. \"Ислямска държава\" ги обучава да не изпитват емпатия.\" Според него са необходими поне две години ежедневни сесии със социални работници, психотерапевти, учители и други професионалисти, за да могат тези деца да имат поне шанс за нормален живот. А за да стигнат до него, те трябва да избягат от \"Ислямска държава\", да стигнат до Турция и да намерят консулството или посолството на родната си страна. Националността им трябва да бъде потвърдена – понякога чрез ДНК тестове. Ако родителите им са от различни държави, това ще повдигне въпроса за попечителството. У дома, единият или двамата родители може да влязат в затвора, а детето тепърва трябва да бъде интегрирано в образователната система. Но стигматизирането им може само да влоши проблема. Спасението на 9-годишното момче, споменато по-горе, е било в ръцете на дядо му. Двамата са прекарали много време, плътно прегърнати на детската площадка, докато малкият се отпусне и приеме децата за другарчета, а не за врагове. След година наблюдение, той се е върнал в училище, за да бъде отново дете.", "date": "2017.07.26", "title": "Европа не знае какво да прави с върналите се \"лъвчета на халифата\""}
{"url": "http://www.dnevnik.bg/bulgaria/2017/07/26/3013205_bulgarite_predpochitat_sreshtite_s_priiateli_a_ne_s/", "text": "Почти 22% от българите се срещат всеки ден със семейството си или с други роднини. Всекидневните срещи с приятели предпочитат около 25 процента. Данните са на Евростат от анализ за предпочитанията на европейците на възраст над 16 години през 2015 г., съобщава БТА. Приятелите се оказват на преден план и при срещите веднъж седмично - около 30 на сто от българите имат такива срещи в свободното си време. С роднини всяка седмица и всеки месец се срещат 22%. Срещите веднъж годишно са малко според анализа на Евростат. Две на сто от анкетираните се виждат толкова рядко с роднини, а 4 процента - с приятели. Парите, с които българинът редовно е подпомагал роднински домакинства са били средно около 60 лева през 2015 г. по данни на НСИ. През същата година средният годишен доход у нас е бил малко над 5000 лв., като почти толкова са били и разходите - 4 965 лева. За свободно време и отдих българинът е отделял по 227 лв. годишно, а за алкохол - над 200 лева.", "date": "2017.07.26", "title": "Българите предпочитат срещите с приятели, а не с роднини, сочи проучване"}
{"url": "http://www.dnevnik.bg/sviat/2017/07/26/3012895_za_globalnite_ambicii_na_kitai_iran_e_v_centura_na/", "text": "Когато Цзуао Жу Лин, предприемач от Пекин, чул за първи път за бизнес възможности в Източен Иран, бил скептичен. Но след това купил карта и започнал да си представя региона без граници, като един огромен пазар. \"Много страни са наблизо, дори Европа. Иран е в центъра на всичко\", казва 49-годишният Лин, докато кара бялото си БМВ по магистралата, свързваща Техеран с източния ирански град Машхад. В продължения на хилядолетия Иран е просперирал като търговски център, свързващи Изтока и Запада. Сега се очаква тази роля да се разшири през идните години. Китай разкрива своя проект  \"Един пояс, един път\" , който обещава над  1 милиард долара  инфраструктурни инвестиции - в мостове, железопътни линии, пристанище и енергетика - в над 60 страни от Европа, Азия и Африка. Иран, който в исторически план е бил кръстопът, е в центъра на тези планове. Като парчета от разпростиращ се геополитически пъзел, компонентите на китайската инфраструктурна мрежа се появяват на места. Китайски работници в Източен Иран са заети да модернизират една от големите железопътни линии, да стандартизират размера на габаритите, да подобряват размера на габаритите, да подобряват основата, на която са разположени коловозите и да възстановяват мостове, с крайната цел да свържат Техеран с Туркменистан и с Афганистан. Почти същото се случва в Западен Иран, където железопътните екипи работят за свързване на столицата с Турция и евентуално с Европа. Други железопътни проекти ще свържат Техеран и Машхад с дълбоководните пристанища в южната част на страната. Някога зависим от Пекин по време на международната изолация, наложена му от западните страни заради ядрената му програма, Иран да реализира грандиозните си амбиции. Другите пътища към западните пазари са по-дълги и минават през Русия, потенциален конкурент на Китай. \"Не е като да им се налага да отменят проекта си, ако не участваме.Но ако иранците искат да спестят време и пари, ще изберат най-краткия път\", заяви Асгар Факрие Кашан, ирански заместник-министър на пътищата и градското развитие.Той добави с усмивка: \"Иран има и политически предимства в сравнение с Русия. Те са силно заинтересовани да работят с нас\". Други се притесняват, че предвид мащабните китайски инвестиции и засилващото се присъствие на Китай в иранската икономика, Техеран ще става по-зависим от всякога от Китай, който вече е най-големият му търговски партньор. Китай е важен пазар за иранския петрол и поради все още неотменените едностранни американски санкции, които плашат глобалните банки, е единственият източник на значителните капитали, от които Иран се нуждае, за да финансира важни инфраструктурни проекти. Но това очевидно е риск, който ръководството е готово да поеме. заяви Мехди Тагхави, професор по икономика в университета Аламе Табатабаи в Техеран и добави, че \"иранските власти не виждат никакви отрицателни страни на това да са зависими от Китай\". \"Заедно се движим напред\", каза той. Иран получава от Китай не само пътища и железопътни линии. Иран става и все по-популярна дестинация за китайски предприемачи като Лин. С няколко думи на персийски, плюс заеми с ниска лихва и данъчни облекчения от китайското и иранското правителство, той е изградил малка империя след преместването си в Иран през 2002 година. Осемте му завода произвеждат широк асортимент от стоки, които намират пазари в Иран и в съседни страни. \"Можете да кажете, че бях дори по-голям визионер от някои наши политици\", казва Лин през смях. От 2013 г., когато започна планът \"Един пояс, един път\", той е приел десетки посетители от Китай и се е срещал многократно с китайския посланик в Техеран. \"Бях един от първите и те искат да чуят за моя опит\", заяви той. Лин създава фабриките си по протежение на това, което ще бъде ключова част от търговския път - 925-километрова електрифицирана жп линия, свързваща Техеран и Машхад, финансирана със заем от 1,6 милиарда долара от Китай. Когато бъде завършена и включена към общата мрежа, новата линия ще позволи на Лин да изнася стоките си до Северна Европа, Полша и Русия, на много по-ниски цени от днес. \"Очаквам 50-процентен ръст на приходите\", заяви Лин. Той запали нова цигара. \"Разбира се, иранската икономика също ще нарасне. Китай ще постигне растеж. Влиянието му ще нарасне.\" Той слуша китайска поп-музика в колата си и си тактува с пръсти по волана. \"Животът в Иран е добър. Бъдещето е добро\" каза той. Иранци, които виждат Лин да шофира между фабриките си, махат за поздрав и се усмихват. Овладял през годините няколко основни фрази на персийски, той казва \"здравейте\" и \"довиждане\" на някои от 2000-те си служители. Иранците са трудолюбиви, споделя той, но не харесва храната им. и ядем китайска храна. Също като у дома\", шегува се той. Дори когато шефът не можеше да ги чува, работниците в заводите му казаха, че са много доволни от китайците. \"Те плащат всеки месец и само наемат хора, без да уволняват\", казва Амир Далилян, охранител. \"Ако дойдат повече от тях, икономиката ни ще процъфти\", смята той. Когато бъде завършена, предложената жп линия ще се простира на близо 3200 км от Урумчи, столицата на китайския западен Синцзян-Уйгурски автономен район, до Техеран. Ако всичко върви според плановете, тя ще свърже Казахстан, Киргизстан, Узбекистан и Туркменистан, пише китайският официоз \"Чайна дейли\". Необходимо е да се коригира големината на коловозите и да се направят много междинни връзки, както и да се премине към използването на най-новите влакове. При тест през 2016 г. Китай и Иран придвижиха влак от пристанището Шанхай в Източен Китай до Техеран, което отне само 12 дни за пътуване, което отнема 30 дни по море. В Иран те използваха съществуващата линия между Техеран и Машхад и влакът беше теглен от по-бавен локомотив с дизелов двигател. След откриването на новата линия през 2021 г. се очаква да бъде възможно използването на електрически влакове, развиващи скорост до 200 км/ч. Факрие Кашан, който надзирава преговорите по повечето големи международни бизнес сделки между държави, заяви, че китайската инициатива ще направи много повече, отколкото просто осигуряването на канал за транспорт на стоки. \"Мислете за инфраструктура, градско планиране, културен обмен, търговски споразумения, инвестиции и туризъм. Можете да изберете какъвто и да е проект, това обхваща всичко\", казва той. Бизнес връзките между Иран и Китай се разрастват, откакто САЩ и европейските им съюзници започнаха да оказват натиск над Техеран заради ядрената му програма - около 2007 година. Китай остава най-големият купувач на ирански суров петрол, дори след отмяната на западните санкции през 2016 г., което позволява на Иран отново да продава петрол на европейските пазари. Китайски държавни компании действат в цялата страна, като строят магистрали, копаят мини и произвеждат стомана. Магазините в Техеран са наводнени с китайски продукти, а улиците са задръстени с китайски автомобили. Иранските лидери се надяват, че участието на страната в плана ще им позволи да се възползват от големите икономически амбиции на Китай за собствения си напредък. \"Китайският план е изграден така, че ще установи китайска хегемония в половината свят\", каза Факрие Кашан. \"Макар че Иран ще постави собствените си интереси на първо място, създаваме коридори по искане на китайците. Това ще ни даде голям достъп до нови пазари\". /БТА", "date": "2017.07.26", "title": "За глобалните амбиции на Китай \"Иран е в центъра на всичко\""}
{"url": "http://www.dnevnik.bg/sport/2017/07/26/3013207_shtastliviiat_antuni_ivanov_ochakva_istoricheskiia/", "text": "Българинът Антъни Иванов заяви, че очаква с нетърпение  финала на 200 м бътерфлай на световното по плуване . Той записа историческото класиране във вторник вечерта, а решителното състезание е тази вечер в 19.01 ч. \"На полуфиналите, когато се явих в стаята за повикване, се почувствах обграден от елита на бътерфлая. Исках да успея. Да постигна финал\", каза Иванов, цитиран от bgswim.com. \"След като видях, че съм на едва стотна от третия в полуфинала, си помислих, че ще съм девети. Но времето ми стигна за финал. Щастлив съм. Нямам търпение за финала\", добави 18-годишният Иванов. Плувецът, който  е най-добрият млад спортист на България за миналата година , стана четвърти в първата полуфинална серия с 1:55,58 мин. Това е четвъртият случай, в който българин се класира сред осемте най-добри на световно първенство след това на щафетата 4 по 100 м свободен стил от Колумбия през 1975 година, на Денислав Калчев в Рим през 1994 г. (100 м бътерфлай) и на Михаил Александров в Мелбърн 2007 (100 м бруст).", "date": "2017.07.26", "title": "Щастливият Антъни Иванов очаква историческия финал на 200 м бътерфлай"}
{"url": "http://www.dnevnik.bg/na_put/2017/07/26/3012403_tursiat_se_1097_ivanovci_za_rekord_na_gines_tozi_uikend/", "text": "Книгата на Гинес може би ще запише нов рекорд за събрали се най-много хора с еднакво име на едно място. В село Купреш в Босна и Херцеговина са завладени от амбицията да съберат колкото е възможно повече хора с името Иван, разказва  croatiaweek.com. За да се подобри рекордът, на 30 юли за обща снимка трябва да застанат повече от 1096 души с най-разпространеното славянско име. Досегашният рекорд е на 1096 Мохамедовци и е поставен през 2005 г. в Дубай. Очакванията на организаторите за успех се основават на големия брой желаещи да участват - 3000 души са се записали 10 дни преди събитието. Проявата ще започне с водосвет и ще продължи с шествие и богата трапеза, както подобава за толкова голям брой участници с тежкото име, а вечерта е предвиден концерт. Освен всичко друго присъстващите ще могат да се запознаят и с красотата на този край, както и с културните му традиции, се разбира от съобщението на местното етнографско сдружение.", "date": "2017.07.26", "title": "Търсят се 1097 Ивановци за рекорд на Гинес този уикенд"}
{"url": "http://www.dnevnik.bg/bulgaria/2017/07/26/3013216_okolo_200_dushi_sa_razpitani_tazi_nosht_za_poboia_na/", "text": "Около 200 души са били разпитани тази нощ за  вчерашното нападение срещу журналиста от БНТ Иво Никодимов.  Всички те са от т.нар. контингент, отговарящ на профила на извършителите на престъплението. Това съобщи пред държавната телевизия главният секретар на МВР Младен Маринов. Той допълни, че работата по случая ще продължи с преглеждането на всички видеозаписи от камерите в района на нападението. По думите му записите не са чак толкова много, тъй като в тази част на района на Борисовата градина има много изкуствено направени пътечки покрай алеите и на тях няма поставени камери. Вчера малко след 15 ч. Никодимов беше пребит от трима мъже в близост до алея \"Яворов\". Той е със счупен нос и рани по лицето. Настанен е във Военномедицинска академия и днес му предстои операция. Младен Маринов уточни, че се работи по версията за  нападение по хулигански подбуди  и престъпление от омраза. Той подчерта, че това е първият подобен случай в този район на Борисовата градина от началото на годината. Главният секретар каза още, че в долната част на парка има много повече камери и лампи за осветление, и си пожела в бъдеще цялата Борисова градина да бъде оборудвана с подобни неща. Това обаче изисквало пари и не се нае да прогнозира кога ще стане. Самият Никодимов обясни пред БНТ, че не минава редовно през тази алея. Той също е на мнение, че нападението срещу него е по хулигански подбуди, като предположи, че може да е от представители на футболна агитка. Журналистът отхвърли възможността да е атакуван с цел грабеж, тъй като нито един от тримата агресори не се е опитал да открадне нещо от него. Той допълни, че нападателите му са млади момчета на 20-22 години, като се отличавали със спортно телосложение. Младен Маринов каза още, че разбитата група за трафик на хора, в която се оказа и  председателят на структура на Националния фронт за спасение на България (НФСБ) Анелия Велева , е следена от над 2 месеца. Той уточни, че работата по случая е отнела много време, тъй като е трябвало да се съберат доказателства и да се стигне до основните играчи в групата.", "date": "2017.07.26", "title": "Около 200 души са разпитани тази нощ за побоя на Иво Никодимов"}
{"url": "http://www.dnevnik.bg/sviat/2017/07/26/3013097_epohata_na_niskite_zaplati_prikljuchva_v_centralna/", "text": "Краят на една икономическа епоха се задава в Централна и Източна Европа. При рекордно висока заетост и работници, настояващи за заплати, които да са близки до тези в западните държави, моделът, основан на евтин труд и движил икономическия ръст след краха на комунизма, се изчерпва. Предизвикателството пред правителства и компании в района в следващите години е да открият нови пътища за растеж. Стачката в завод на \"Фолксваген\" (Volkswagen) в Братислава миналия месец - първият подобен протест в голям завод за коли в Словакия, доведе до впечатляващите 14% повишаване на заплатите. Това стана поредният и най-зрелищен пример за това, че икономическият пейзаж се променя. VW е една от десетките големи западни компании, навлезли в търсене на евтина работна ръка в Словакия, Чехия, Полша и Унгария. Втурването на изток беляза раждането на икономическия модел, преобразил региона. Но четвърт век по-късно регионалният трудов пазар започва да пресъхва, а безработицата в четирите страни е на рекордно ниските 3.7%. В резултат на това заплатите растат по-бързо, отколкото на Запад, като Унгария води с 12.8% скок през март на годишна база. Зорослав Смолински, организиралият стачката лидер на профсъюзната организация във VW Slovakia, работи на конвейера от 1992 г., когато заводът е купен от германската компания. Тогава е получавал еквивалента на 75 евро на месец. \"Можехме да оцелеем с толкова пари. Трябваше да оцелеем\", коментира той. Днес 12 300 служители на Volkswagen в Братислава получават средно 1804 евро на месец. Това обаче остава по-малко от половината заплата в Германия и Смолински казва, че толкова голяма разлика повече не е оправдана. \"Времената се промениха. Сега сме в Европейския съюз и трябва да поддържаме тенденцията постепенно да запълним пропастта\", обяснява 48-годишният синдикалист. Стачката бе прекратена след споразумение за повишаване на заплатите в следващите две години плюс еднократен бонус от 500 евро за всеки служител и допълнителен почивен ден. Но не само VW е изправена през растящи разходи за труд и проблеми. Френският производител \"Пежо\" (Peugeot) и южнокорейският \"Киа\" (Kia) повишиха заплатите тази година в Словакия. \"Ауди\" (Audi) и \"Мерцедес\" (Mercedes) са изправени пред заплахи за стачки в Унгария. Действията на производителите на коли са особено значими, тъй като този сегмент представлява лъвският пай от чуждестранните инвестиции в Централна и Източна Европа. Поделенията на Volkswagen например са най-големите компании в Словакия и Чехия, докато Словакия е станала водещият в света производител на автомобили на глава от населението - всяка година от заводите излизат над 1 милион коли. Московската инвестиционна банкова група \"Ренесанс капитал\" (Renaissance Capital) казва, че чуждите инвеститори няма да се оттеглят от съществуващите проекти, но вероятно други инвестиции ще се насочат към различни райони. \"Централна Европа вероятно никога повече няма за предложи това, което имаше през 90-те години\", се казва в препоръка към инвеститорите. Към Турция и Северна Африка? Компаниите подобряват производителността чрез автоматизация в опит да компенсират растящите разходи за труд, казват изпълнителни директори, политици и анализатори. В дългосрочен план някои може да отидат в други държави в търсене на евтина работна ръка. Volkswagen даде да се разбере, че може да се преориентира извън Словакия, ако бъде изправена пред още един скъп за компанията конфликт с работниците. Поредно рязко повишаване на заплатите \"ще застраши стабилността на работните места\", казва Лучия Коварович Макарьова, говорителка на Volkswagen Slovakia. \"Когато групата определя къде да се произвежда следващия ѝ продукт, може да се окаже, че предпочита предприятие с по-ниски разходи за персонал.\" Според Renaissance Capital в търсене на евтин труд инвеститорите в крайна сметка ще се насочат на юг и изток. \"Когато бизнес доверието в Европа отново се повиши достатъчно, смятаме, че следващата вълна на инвестиционна експанзия ще се плисне по бреговете на Турция и Южното Средиземноморие.\" Банковата група посочва държави като Мароко, Тунис, Египет и вероятно Украйна и Иран. Филип Айсенрайх, главен изпълнителен директор на чешката компания за вентилационни и охлаждащи системи Janka Engineering (поделение на базираната в Индия Lloyd Group), казва, че тази година повишава заплатите със 7-8% и \"сме, общо взето, на предела\" на разходите за труд. \"Допълнително вдигане на заплатите без конкурентен растеж на производителността не е устойчиво решение за нас\", коментира той пред \"Ройтерс\". Производителността дълго време беше по-ниска от тази в Западна Европа, но \"тази разлика се компенсираше от по-ниските заплати, които растат по-бързо, отколкото в западноевропейските държави\", добавя той. Радек Спичар, вицепрезидент на Конфедерацията на промишлеността в Чехия, казва, че засилващият се натиск за по-високи заплати принуждава фирмите да въвеждат повече автоматизирано производство. Организацията му провежда обучение как се прави това и \"семинарите ни са запълнени до последното място\". Втора категория европейци Въпросът за разликите в заплатите е зареден с напрежение, обхващащо цялото общество и политиката в региона. То е залегнало в основата на усещането на поляци, словаци, чехи и унгарци, че Западна Европа гледа на тях като на втора категория европейци. Политици се възползват от това недоволство и също призовават за по-високи заплати. Словашкият премиер Роберт Фицо например подкрепи стачката в завода на Volkswagen. Чешките управляващи социалдемократи поставиха билбордове преди изборите през октомври с призиви \"Край на евтиния труд\". Но политиците и синдикалистите, опитващи се да изравнят заплатите с тези на Запад, трябва да открият и алтернативен модел за икономически успех. Ключово за това е повечето производства да се изкачат нагоре по веригата за създаване на стойност - в сегменти, където има по-висока доходност. Големите производители споделят по-малка част от своя приход с работниците в Централна и Източна Европа, отколкото с колегите им на Запад. В ЕС заплатите заемат средно 47.5% от икономическия продукт, сочат данни на \"Евростат\". Но в Германия този дял е 50.9%, докато в Чехия е 40.4% От друга страна, работниците в Централна и Източна Европа са финансово по-малко продуктивни. Според данни на ОИСР един час работа в Германия създава за германската икономика 52.4 евро, но само 19.4 евро в Чехия. Част от причините е, че много чешки компании произвеждат компоненти за глобалните вериги за доставки, носещи по-ниска доходност, а не завършени продукти, от които се получават по-високи печалби. \"Ние не сме само икономика на евтината работна ръка, но и икономика на ниските разходи\", казва Спичар. \"Освен това сме икономика, която е доставчик в световните вериги за производство, с нисък дял в крайния продукт.\" Политици и ръководители търсят начини да се инвестира в сектори с висока доходност. \"Трябва да се откъснем от модела, основан на ниските разходи, и да преминем към производство с повече добавена стойност\", казва Михал Пицил, ръководители на отдела за анализи към кабинета на премиера на Чехия. Вече има примери като този с правителствената подкрепа на Прага за плана на американския доставчик за авиационни двигатели GE Aviation, част от General Electric, за изграждане в чешката столица на завод за разработване и производство на турбовитлови двигатели срещу инвестиция от 350 милиона евро. Петер Страчар, главен изпълнителен директор на General Electric за Централна и Източна Европа, казва, че бъдещето на индустриалния успех на четирите държави зависи от преминаването към бизнес с висока доходност. \"Трябва да открием начини да създаваме технология с по-висока стойност и компанията ни е в първите редици на това усилие\", казва той пред \"Ройтерс\".  По думите му General Electric вече е наела в Унгария през последните 3 години над 2500 висококвалифицирани специалисти в инженерните специалности, финансите, разработване на софтуер. Районът има да предложи доста повече от едни ниски заплати, казва Страчар. Той посочва фактори като стабилно законодателство и географска близост с пазарите на Западна Европа.", "date": "2017.07.26", "title": "Епохата на ниските заплати приключва в Централна Европа"}
{"url": "http://www.dnevnik.bg/bulgaria/2017/07/26/3013224_evropeiski_magistrati_se_obiaviha_sreshtu/", "text": "Международната организация МЕДЕЛ (Европейски магистрати за демокрация и свободи) изрази безпокойството си заради приетия на първо четене миналата седмица Закона за изменение и допълнение на Закона за съдебната власт на България. Приемането на промените без дебати предизвика отпор на гражданския сектор, реагираха  Съюзът на съдиите  и всички съсловни организации на магистратите, а  Съюзът на юристите в България призова  президента да спре закона. Миналата седмица Европейската асоциация на съдиите също излезе с позиция срещу орязването на правата за сдружаване на магистратите. В своето писмо до председателя на българския парламент МЕДЕЛ излага доводи срещу въвеждането на изискване магистратите (съдии и прокурори) да декларират членството си в професионални организации. \"Подобно изискване неоправдано ограничава правото им на свободно сдружаване, гарантирано от Европейската конвенция за защита на правата на човека и основните свободи\", се казва в текста. Ето и останалата част от него: Предложените забрани са заплаха за съществуването и бъдещето на професионалните съдийски сдружения и сериозно ще ограничат възможностите на българските магистрати за съвместни действия в защита на професионалното им развитие, техните права, държавността и върховенството на закона в България.  МЕДЕЛ подчертава, че забраните и ограниченията на правото на сдружаване в рамките на професионални организации на съдии и прокурори са в разрез с демократичните принципи в Европа (виж параграф 25 на Препоръка на Съвета на Европа CM/Rec(2010)12 относно съдиите: независимост, ефективност и отговорност, съгласно който \"съдиите следва да имат свободата да учредяват и да се присъединяват към професионални организации с цел гарантиране на тяхната независимост, защита на интересите им и утвърждаване на върховенството на закона\". МЕДЕЛ информира европейските институции относно предприетата законодателна инициатива и отправя апел към българските власти да предприемат необходимите действия за промяна или оттегляне на предложените задължения, ограничения и забрани спрямо магистратите и техните организации.", "date": "2017.07.26", "title": "Европейски магистрати се обявиха срещу ограниченията в Закона за съдебната власт"}
{"url": "http://www.dnevnik.bg/bulgaria/2017/07/26/3002639_kato_direktor_na_ndk_miroslav_borshosh_e_skljuchil/", "text": "Кантората на адвокат, от чиито услуги се е ползвал Мирослав Боршош, предоставя юридически услуги и на ръководеното от него дружество \"Национален дворец на културата - конгресен център\". Кантората на адвокат Петя Мургова е получила договор с пряко договаряне по обществена поръчка, обявена от Боршош само 16 дни след като бе назначен за директор на държавното дружество през декември 2014 г. Сега новото ръководство на дружеството обаче има намерение да прекрати споразумението. Адвокати от кантората на Петя Мургова са присъствали на комисиите, които са оценявали офертите по обществените поръчки, възлагани от НДК от 2015 г. досега, като също така са подготвяли и документите за търговете. Мирослав Боршош бе назначен за изпълнителен директор на НДК от тогавашния министър на културата Вежди Рашидов на 2 декември 2014 г.. Точно 16 дни по-късно Боршош обявява обществена поръчка с пряко договаряне с кантората \"Мургова и партньори\" за \"юридически услуги, свързани с текущото правно обслужване на НДК, подготовката и провеждане на процедури за възлагане на обществени поръчки\". Договорът е сключен през март със срок от 2 години за сумата от 189 хил. лева без ДДС. Проверка в Търговския регистър показва, че в края на ноември 2014 г. адвокат Петя Мургова е подала заявления с \"изрично пълномощно\" в Агенцията по вписванията, с които Боршош прехвърля дяловете си в 5 дружества. Дяловете в 4 от тях - \"Тикетпортал\", \"Артишок продъкшънс\", \"Свят и дипломация\", \"Бизнес линкс\", са прехвърлени на Ивелина Костова, а Камелия Станчева е получила дяла в \"Позитивен център\" ООД. В името на доверието и закона В началото на 2017 г., Боршош обявява нова обществена поръчка отново за юридически услуги. За нея са изпратени покани до кантората на Петя Мургова и две други адвокатски дружества. Победител обаче отново е кантората \"Мургова и партньори\". На 6 юни \"Дневник\" потърси за коментар адвокат Мургова. Тя не позволи да бъде цитирана, но посочи, че договорите между НДК и кантората й изцяло спазват Закона за обществените поръчки. Тя изрази и мнение, че е нормално Боршош да избере юристи, на които има доверие. Първият договор от 2015 г. е по действащия тогава от 2004 г. закон, който допуска пряко договаряне с дружества и фирми, предоставящи различни услуги, една от които е именно юридически. Втората поръчка от края на 2016 г. е според изменението от същата година, което предвижда договаряне без обявление с изпращане на покана. Тогава освен кантората на Петя Мургова покани за преговори получават още две кантори, но крайният резултат не е по-различен от процедурата от преди година. Така в началото на 2017 г. \"Мургова и патньори\" получава договор за още 2 години с НДК. Ами сега Настоящото ръководство се опитва да прекрати договора с кантората на Мургова. Това се разбра от думите на сегашния изпълнителен директор на дружеството Ангел Митев по време на заседанието на временната парламентарна комисия за НДК във вторник. Митев посочи, че в момента дружеството разполага с един юрист. Желанието му е да прекрати договора с \"Мургова и партньори\", а след това да се направят промени и юридическият отдел да започне изцяло да се занимава с правните въпроси на дружеството. По думите на Митев към момента кантората на Петя Мургова е получила около 120 хил. лева за юридически услуги. Същевременно дружеството, управлявано от Боршош, е плащало и на други юристи за различни услуги, като сумата възлиза на 13 хил. лева. До публикуването на днешната статия Петя Мургова не бе открита за коментар.", "date": "2017.07.26", "title": "Като директор на НДК Мирослав Боршош е сключил договор с кантората на своя адвокат"}
{"url": "http://www.dnevnik.bg/bulgaria/2017/07/26/3013231_protest_obiavi_che_shte_signalizira_evropeiskite/", "text": "Няколко граждани, част от инициативата \"Правосъдие за всеки\", се събраха на символичен и предупредителен по думите им протест пред Народното събрание. Присъства и бившият правосъден министър Христо Иванов, който заяви, че не е организатор, а е дошъл като гражданин да изрази позицията си. Там бе и бившият депутат от \"Реформаторския блок\" Петър Славов (\"Нова република\"). Повод за недоволството станаха внесените в парламента и приети на първо четене промени в Закона за съдебната власт и Наказателно-процесуалния кодекс. Единият предвижда ограничение на финансирането на съсловните организации на магистратите, а другият - преместване на делата за корупция по високите етажи на властта от градския в специализирания съд. Според организаторите на протеста смяната на подсъдността на делата противоречи на Конституцията, защото би превърнал специализираният съд в извънреден, след като му се дават дела, според извършителя на деянието, а не според вида на престъплението. Приемането на промените без дебати предизвика отпор на гражданския сектор, реагираха  Съюзът на съдиите  и всички съсловни организации на магистратите, а  Съюзът на юристите в България призова  президента да спре закона. Миналата седмица Европейската асоциация на съдиите също излезе с позиция срещу орязването на правата за сдружаване на магистратите, а днес  М еждународната организация МЕДЕЛ  (Европейски магистрати за демокрация и свободи) изрази безпокойството си заради закона. Организаторите на протеста заявиха, че ще поискат от президента Румен Радев да наложи вето, и предупредиха, че проблемът може да стигне до европейските институции. Според тях темата със суджуците отклонява вниманието от КТБ. Преди седмица избухна скандалът с депутата от ГЕРБ Живко Мартинов, чийто  имунитет беше поискан , след като проверка установи, че е упражнявал натиск над търговец за предоставяне на 4 тона суджук. За целта народният представител е  използвал името на премиера Бойко Борисов , като е заявил, че месото е за него. Присъстващите на протеста обещаха, че следващия път ще се съберат пред президентството и ще бъдат много повече. Христо Иванов се обяви против окончателния отказ от съдебна реформа, \"вместо това виждаме опити да се нанесе удар върху онези представители на магистратурата, които искат реформата\". По думите му управляващите не само не изпълняват препоръките на Европейската комисия, не се борят с корупцията по високите етажи на властта, но и \"сега бият по тези, които се опитват да говорят за това, че трябва да има реформа\". Това, което се случва България е  същото като в Полша  с разликата, че няма хепиенд, допълни бившият правосъден министър.  Коментира още, че опитите за политическа намеса в съдебната власт е голям проблем за демокрацията. Според него желанието на правителството да ограничи финансирането на съсловните организации на магистратите е знак към следващите членове на новия съдебен съвет, които ще изберат следващия главен прокурор, \"че трябва да са послушни и да изпълняват заръките на Цацаров, Пеевски, Борисов, Доган\". Те трябва да видят, че Съюзът на съдиите в България (ССБ) е ударен и му се забранява да получава чуждо финансиране, допълни Иванов. По думите му Съюзът на съдиите от години се бори за промени, за които наскоро настояха няколко международни инвеститорски асоциации.  Американската агенция за международно развитие, чийто наследник е фондация \"Америка за Българи\", е била поканена в началото на 90-те години за двустранно споразумение. Това е дългогодишно сътрудничество между правителствата на България и САЩ, обясни Иванов. Допълни, че \"сега заради опити да се угоди на Цацаров и да се удари по ССБ, България ще прекъсне много стар мост на отношение между България и Америка\". Иванов припомни, че Цацаров също е използвал финансиране от \"Америка за България\" лично, както и чрез съдилищата, които е ръководил.", "date": "2017.07.26", "title": "Протест обяви, че ще сигнализира европейските институции за съдебните закони (допълнена)"}
{"url": "http://www.dnevnik.bg/politika/2017/07/26/3013234_parlamentut_prekrati_pulnomoshtiiata_na_deputata_iskal/", "text": "Парламентът прекрати правомощията на народния представител от ГЕРБ Живко Мартинов. Решението бе прието със 170 гласа \"за\", 3 \"против\" и 7 \"въздържал се\". ", "date": "2017.07.26", "title": "Парламентът прекрати пълномощията на депутата, искал суджуци от името на премиера"}
{"url": "http://www.dnevnik.bg/sviat/2017/07/26/3013240_shveicarskata_policiia_zalovi_napadatelia_ot_shafhauzen/", "text": "Швейцарската полиция арестува мъжа, извършил нападението с моторна резачка в град Шафхаузен в понеделник, съобщи швейцарската агенция АТС. Франц Врузис, бездомник на 51 г., бил задържан в Талвил, южно от Цюрих, след една от най-мащабните операции в историята на страната. За издирването на нападателя, който успя да избяга, след като рани двама души в офис сграда, бяха мобилизирани на сто германски и швейцарски полицаи, специално обучени кучета и хеликоптер. Той има две предишни присъди за престъпления, свързани с оръжия. Веднага след нападението полицията уточни, че  не става дума за терористичен акт . При атаката Врузис рани двама служители на застрахователната компания CSS, двама други бяха пострадали от шок, а пети човек бе леко ранен по време на полицейската операция.", "date": "2017.07.26", "title": "Швейцарската полиция залови нападателя от Шафхаузен"}
{"url": "http://www.dnevnik.bg/sport/2017/07/26/3013305_angliiskite_klubove_otchitat_rekordni_prihodi_ot/", "text": "Клубовете от Висшата лига отчитат рекордни приходи от спонсорските договори за фланелките си, показва анализът на sportingintelligence.com. Според изчисленията 20-те клуба ще получат общо 281.8 млн. паунда за предстоящия сезон. Това е почти три пъти повече спрямо 2010-2011 г., когато е било направено първото изследване. През миналата състезателна година парите от спонсорите на екипите са били с 55 млн. паунда по-малко. Убедително на върха е \"Манчестър юнайтед\" с 47 млн. паунда от \"Шевролет\". Следва шампионът \"Челси\" с 40 милиона от японския производител на гуми \"Йокохама\". Благодарение на подобрения си договор с \"Етихад\" този сезон \"Манчестър сити\" ще получи 35 млн. паунда. Със същата сума третото място споделя \"Тотнъм\", който си партнира със застрахователя AIA. \"Арсенал\" и \"Ливърпул\" допълват петицата с по 30 млн. паунда, а след тях има огромна пропаст, като шестият \"Уест хем\" получава 10 млн. паунда от букмейкъра \"Бетуей\". От всички спонсори само четири компании са базирани във Великобритания. Почти половината от фирмите, поставящи логата си на фланелките на отборите във Висшата лига, са букмейкъри. Наскоро \"Евeртън\" представи договора си с базираната в Кения SportPesa. Миналия сезон букмейкърът стана първата африканска компания, спонсорирала отбор във Висшата лига, като тогава работеше с \"Хъл сити\". В сила вече е и рекордният договор за телевизионните права, който осигурява огромна финансова мощ на клубовете от Висшата лига. Увеличените възможности водят до голямо харчене на трансферния пазар, като отборите от Висшата лига дотук са вложили над 850 млн. паунда през лятото. Очаква се да бъде поставен нов рекорд за харчене в рамките на трансферния прозорец.", "date": "2017.07.26", "title": "Английските клубове отчитат рекордни приходи от спонсорите на екипите"}
{"url": "http://www.dnevnik.bg/bulgaria/2017/07/26/3013288_do_2020_g_bulgariia_shte_ima_tri_novi_koraba_za/", "text": "До 2020 г. България ще разполага с 3 нови специализирани кораба за проучване на състоянието на река Дунав, както и с нова машина за драгиране на критичните участъци. Това обяви министърът на транспорта, информационните технологии и съобщенията Ивайло Московски след срещата с румънския си колега Александру-Ръзван Кук, съобщиха от ведомството. В момента се подготвя проект за доставка на мултифункционална машина за драгиране и съпътстващите го съоръжения, като прогнозната стойност е 20 млн. лева, а финансирането ще бъде осигурено по европейска оперативна програма. Освен това министерството и агенция \"Проучване и поддържане на река Дунав\" провеждат съвместно две обществени поръчки за закупуване на два нови специализирани кораба - за проучване и за маркиране на река Дунав. \"Имаме избран изпълнител за проучвателния кораб и той вече се строи\", уточни Московски. По думите му до няколко дни ще има избран изпълнител по още една поръчка – за извършване на драгажни дейности в праговите участъци на реката в следващите 3 години. Комисията е приключила своята работа и предстои подписване на договор. По време на срещата румънският министър е предложил изменение на действащото споразумение между двете страни от 1955 г. за поддържане на Дунав, което да позволява на всяка една от страните да извършва драгажни дейности в целия българско-румънски участък на реката. По думите на Александру-Ръзван Кук това ще даде възможност да бъдат избегнати критични ситуации и спиране на корабоплаването по реката. Министър Московски заяви, че подкрепя предложението, но трябва да се проучи дали българското законодателство позволява подобна промяна и предстои въпросът да бъде решен на експертно ниво между двете държави.", "date": "2017.07.26", "title": "До 2020 г. България ще има три нови кораба за проучване на Дунав, обяви Московски"}
{"url": "http://www.dnevnik.bg/bulgaria/2017/07/26/3013309_biznesmen_beshe_zastrelian_v_plovdiv_obnovena/", "text": "Мъж е бил застрелян тази сутрин на алея в парк \"Лаута\" в Пловдив, съобщи БНР. Убийството е станало около 9 часа. Той е на 43 години, от Дупница, отскоро живее в пловдивския квартал \"Тракия\" и е собственик на соларно студио. Бизнесменът е убит, докато е разхождал кучето си на алея в парка. На този етап не са установени очевидци на тежкия инцидент, съобщи зам.-окръжният прокурор на Пловдив Галин Гаврилов. Той уточни пред агенция \"Фокус\", че мъжът не е криминално проявен. Кметът на район \"Тракия\" Костадин Димитров, където се намира парка, обясни, че в района има 22 камери за видеонаблюдение, но те са разположени по централните алеи, а убийството е станало в една от пресечките към тях.", "date": "2017.07.26", "title": "Бизнесмен беше застрелян в Пловдив (обновена)"}
{"url": "http://www.dnevnik.bg/skorost/2017/07/26/3013334_v_sofiia_sa_zadurjani_trima_muje_za_samorazprava_na/", "text": "Столичната полиция е задържала трима мъже за саморазправа на пътя, съобщи пресцентъра на МВР. Инцидентът е станал снощи около 20.30 часа след тунела на жк \"Люлин\". По първоначални данни, водач на лек автомобил спрял на червен сигнал на светофара веднага след тунела, когато бил ударен леко отзад от друга кола. Шофьорът на чукнатия автомобил слязъл да огледа щетите и бил нападнат от водача на другото превозно средство. Двама мъже, намиращи се в близост до произшествието, също се включили в боя на страната на виновния шофьор. След получения сигнал на тел. 112 на място били изпратени екипи на полицията и спешна помощ. Пострадалият е транспортиран в болнично заведение за оказване на медицинска помощ, където е прегледан и освободен. Тримата нападатели са задържани в Девето районно управление с полицейска мярка за 24 часа. Предстои в рамките на образуваното досъдебно производство под надзора на Софийската районна прокуратура, да бъдат изяснени всички факти и обстоятелства около случилото се.", "date": "2017.07.26", "title": "В София са задържани трима мъже за саморазправа на пътя"}
{"url": "http://www.dnevnik.bg/politika/2017/07/26/3013338_volia_iska_da_otpadne_deputatskiiat_imunitet_s_promeni/", "text": "Предлагаме да отпадне имунитетът на народния представител за престъпления от общ характер, съобщи депутатът от \"Воля\" Пламен Христов. Имунитетът за изказвания и гласуване в парламента трябва да остане според него. За да се случи това, са необходими промени в конституцията, а за разглеждането им от парламента са необходими подписите на 60 народни представители. Партията на Веселин Марешки има само 12 места в парламента и затова събира останалите подписи. От \"Воля\" са изпратили писма до всички останали парламентарни партии и до президента Румен Радев. Партията на Марешки си е дала за събирането на подписите срок до петък, когато парламентът излиза във ваканция до септември. Христов се надява пред \"стаята на \"Воля\" да се стекат опашки\". Президентът може внесе в парламента проекта на \"Воля\" за изменение на конституцията, ако останалите партии не се включат в инициативата. Никой не подкрепя инициативата ни, оплака се Христов. Той отбеляза, че в Швеция, Финландия, Норвегия депутатите нямат имунитет. Христов и съпартийците му смятат, че депутатите нямат нужда от защитата на имунитета, след като на всички, на които им е поискан, го дават доброволно. Отпадането щяло да намали пиар акциите на прокуратурата при искането на депутатските имунитети според \"Воля\", но тяхното предложение не било пиар акция. Самият Пламен Христов, лидерът му Веселин Марешки и Кръстина Таскова са без имунитет. Според прокуратурата в периода от есента на 2012 г. до края на 2015 г.  Марешки и колегите му са заплашили седем собственици на аптеки  с увреждане на имуществото им.", "date": "2017.07.26", "title": "\"Воля\" иска да отпадне депутатският имунитет с промени в конституцията"}
{"url": "http://www.dnevnik.bg/sport/2017/07/26/3013356_sagata_neimar_v_psj_ostava_vuv_vuzduha/", "text": "Преди ден ПСЖ и \"Барселона\" разбуниха духовете, като обявиха последователни пресконференции с 30 минути разлика в началния час. Това привлече медийното внимание заради възможността да бъде засегната темата за  евентуалния трансфер на Неймар . Малко преди началото на пресконференцията на парижани се разбра, че въпросите, свързани с бразилския нападател, ще бъдат ограничени. На срещата с журналистите присъстваха треньорът Унай Емери и нападателят Единсон Кавани. Уругваецът заяви, че \"всеки нов футболист, който дойде в ПСЖ, е добре дошъл\". По-късно започна и пресконференцията на \"Барселона\", като в нея се включи защитникът Жерар Пике. Бранителят изрази желанието си Немайр да остане в отбора. \"Той е на 25 години и има уникален талант. Има предложения на масата. Сигурен съм, че не става въпрос за пари. Може да става дума за проект, но не съм убеден, че това е най-амбициозният вариант. Може да става дума и за ролята му в състава - тук съвпадна с най-добрия в историята\", каза Пике. Бранителят посъветвал Неймар да не отива в Париж, като се обосновал, че френското първенство е по-слабо. \"Неймар е дете, дете на 25 години и има своите колебания\", добави испанецът. Според информациите ПСЖ е готов да плати клаузата за откупуването на бразилеца от 222 млн. евро. Твърденията са, че Неймар ще получава по 30 млн. евро годишно, като ще има и бонуси. Историческият трансфер изглежда все по-близо, пише \"Марка\". Според мадрдиския всекидневник срещата между бащата на Неймар и представители на ръководството на \"Барселона\" след мача с \"Ювентус\" не е довела до желания резултат. Докато информациите вървят, бразилецът се подготвя в настроение с \"Барселона\". Той  изигра много силен мач и вкара двата гола за 2:1 срещу \"Ювентус\" . Преди часове каталунците публикуваха съревнование между звездното трио - Неймар, Лионел Меси и Луис Суарес по време на тренировка. Бразилецът спечели, като успя да улучи гредата от разстояние.", "date": "2017.07.26", "title": "Сагата \"Неймар в ПСЖ\" остава във въздуха"}
{"url": "http://www.dnevnik.bg/bulgaria/2017/07/26/3013341_i_denica_zlateva_be_razpitana_za_ndk/", "text": "Бившият служебен вицепремиер по подготовката на българското председателство на Съвета на ЕС Деница Златева бе разпитана днес близо час като свидетел по разследването за ремонта на НДК. На излизане от следствието тя заяви, че не са ѝ задавани по-различни въпроси от това, което е  говорила пред временната парламентарна комисия , която бе сформирана за проверка за разходването на целево отпуснатите от кабинета пари за европредседателството. Златева каза, че е разпитвана в качеството ѝ на принципал на НДК за трите месеца в рамките на мандата на служебното правителство на Огнян Герджиков. \"Бях извикана да дам свидетелски показания, както всички останали министри, които в този период са изпълнявали ролята на едноличен собственик на капитала на НДК.\" Бившият вицепремиер коментира и изказването на настоящия член на съвета на директорите на НДК - Ангел Митев, според когото 3.6 млн. лв. от отпуснатите за ремонт пари са изразходвани за други дейности. \"В края на мандата - на 2 май, получих писмо със салдата по сметките на НДК, съгласно което имаше над 8 млн. лв. Това е към 31 март. Не очаквайте от един принципал да знае всички разплащания, които прави едно търговско дружество. Все пак то си има изпълнителен и финансов директор\", каза Златева. Накрая тя призова: \"Нека да оставим следствието да си свърши работата и да установи каква стойност е изразходвана наистина. В крайна сметка всеки е невинен до доказване на противното.\" Миналата седмица бившият директор на НДК Мирослав Боршош бе  привлечен към наказателна отговорност за две престъпления  - за нецелево разходване на част от отпуснатите от кабинета пари и за умишлена безстопанственост. Разпитани до момента са  сегашният вицепремиер Томислав Дончев  и  министърът за българското председателство на Съвета на ЕС Лиляна Павлова , очаква се разпит и на бившия министър на културата, сега депутат от ГЕРБ, Вежди Рашидов.", "date": "2017.07.26", "title": "И Деница Златева бе разпитана за НДК"}
{"url": "http://www.dnevnik.bg/bulgaria/2017/07/26/3013365_pet_zelenoglavi_pateta_shte_budat_pusnati_da_jiveiat_v/", "text": "Пет зеленоглави патета ще бъдат пуснати да живеят в езерото с водоплаващите птици в Борисовата градина, съобщиха от пресцентъра на столичната община. Те ще бъдат заселени утре във водното пространство, намиращо се срещу детската площадка в парка. За да се създаде подходяща среда за живот на патетата, езерото е оградено с дървена ограда, а на острова му е поставена къщичка с храна. Зимата пък птиците ще бъдат настанени в специални къщички. \"Решихме да възстановим първоначалния облик на езерото. От самото му създаване през 70-те години на 20-и век то е планирано и поддържано като дом на птици, които да радват посетителите на парка\", заяви зам.-кметът на София по екология Йоана Христова. Тя изрази надежда, че с поставената дървена ограда и допълнителната зеленина в езерото то ще бъде достатъчно привлекателно за зеленоглавите патета и те няма да го напуснат. Христова призова собствениците на кучета да не приближават домашните си любимци прекалено близо до езерото, за да не плашат птиците. Животните са предоставени на Столичната община от спасителния център за диви животни в Стара Загора. Грижи за птиците ще се полагат от парковата управа на Борисовата градина със съдействието на експертите от зоопарка в София. Инициативата е част от юбилейната кампания на общината по повод 135 години от създаването на Борисовата градина.", "date": "2017.07.26", "title": "Пет зеленоглави патета ще бъдат пуснати да живеят в езеро в Борисовата градина"}
{"url": "http://www.dnevnik.bg/politika/2017/07/26/3013272_bsp_vidia_vrushtane_na_bulgariia_kum_mutrenskite/", "text": "Дни преди лятната ваканция на Народното събрание опозицията оцени ситуацията в България като връщане към мутренските времена от средата на 90-е години, причина за което било управлението на Бойко Борисов. В декларация на парламентарната група на \"БСП за България\" днес бе обобщена ситуацията у нас с примери от последните седмици, сред които  \"бити журналист, нотариуси, лекари и учители\" ,  \"член на СЕМ, заплашвал журналист, тези дни ще решава кой да бъде следващият директор на БНТ\" ,  \"скандал за партиен рекет за тонове суджук\" ,  \"патриоти прекарват бежанци\" ,  \"скандали около ремонта на НДК и председателството ни на Европейския съюз (ЕС)\" ,  \"първо място на България по корупция\" ,  \"най-много работещи бедни спрямо страните в ЕС\" ,  \"40% от учениците - функционално неграмотни\". \"Сблъсъците в обществото ни достигнаха точката на взривяване. България не прилича на европейска страна от 21-и век. Всичко това е в резултат на управлението на ГЕРБ, което продължава вече осем години. Ние сме в взривено общество и държавата, властта произвежда скандали. Държавата колабира - за трети път от 2009 г. Борисов управлява държавата по един и същ бандитски начин\", обяви депутатът от \"БСП за България\" Стоян Мирчев. По думите му \"мафията превзема и тероризира повечето от градовете\", \"страната ни се връща към бруталните мутренски времена\" и всичко това се случва \"под зоркия поглед на Борисов и бушончетата му\". Социалистът обяви, че управляващите трябва да чуят за какво предупреждава опозицията, да се вслушат в конструктивните критики на БСП, тъй като се губи време, а проблемите на обществото ни не са решени. Той предупреди, че  има опасност на страната ни да бъде отнето председателството на ЕС , отговорността за което пак щели да понесат бушони, а не Борисов, тъй като той не носел отговорност. \"Ако не ни чуете и този път, мандатът ви ще е още по-къс. Гневът се натрупва в обществото, но алтернатива на пагубното ви управление има. Хората ще я потърсят скоро\", обяви още Мирчев. Той оцени като олицетворение на управлението на ГЕРБ скандала  около вече бившия депутат от ГЕРБ Живко Мартинов, който упражнявал натиск за получаване 4 тона суджуци под претекст, че са за премиера . В отговор зам.-председателят на управляващата партия Цветан Цветанов обяви, че ГЕРБ категорично се разграничава от \"обидните квалификации\" и \"речта на омраза\" в декларацията на социалистите. Според него с такива думи и декларации нито напрежението може да бъде намалено, нито \"БСП за България\" - да бъде конструктивна опозиция, тъй като връща  парламента във времена на конфронтация и уронва престижа му . \"Вие говорихте за суджука. Не е проблем на БСП суджука.  ГЕРБ обаче се разграничи от това и оставихме компетентните органи да си свършат работата \", обяви Цветанов. Той подчерта още, че ГЕРБ получава \"пълната международна подкрепа за политиките, които прави сегашното правителство\". \"Знаем, че ви боли, че загубихте изборите. И за това, че имаме кабинети \"Борисов 1\", \"Борисов 2\" и \"Борисов 3\". Мисля, че можем да имаме и кабинет \"Борисов 4\", заяви още Цветанов. Той припомни за  обвинението на депутата от левицата Манол Генов за купуване на гласове в Асеновград , а от БСП го предупредиха да не издава присъди.", "date": "2017.07.26", "title": "БСП видя връщане на България към мутренските времена, ГЕРБ - възможност за кабинет \"Борисов 4\""}
{"url": "http://www.dnevnik.bg/biznes/2017/07/26/3013358_kreditiraneto_na_potrebitelite_produljava_da_raste_za/", "text": "Кредитирането продължава да расте - при домакинствата за 11-и пореден месец, при бизнеса - за осми на годишна база. В същото време и депозитите продължават да се натрупват, а нередовно обслужваните заеми намаляват. Това показват данните на БНБ за първите шест месеца на годината. За последен път статистиката бележеше такова устойчиво повишаване през лятото на 2014 г., преди сътресенията около Корпоративна търговска банка (КТБ), които няколко месеца по-късно доведоха до фалита на институцията, съобщава в днешния си брой  \"Капитал daily\" . Към юни и в потребителския, и в жилищния сегмент ръстовете в обемите в кредитирането са с по над 4% - стойности, каквито статистиката не е отчитала от лятото на 2010 г. насам. Кредитите за потребление нарастват с 4.56% на годишна и с 1.03% на месечна база до 7.6 млрд. лв. в края на юни. Обемът на ипотечното финансиране пък достига 9.1 млрд. лв., като се увеличава с 4.43% спрямо юни 2016 г. и с 1.61% спрямо май 2017 г. При бизнеса в края на юни общият обем на предоставените от финансовите институции кредити е бил 30.95 млрд. лв. В сравнение с предходния месец показателят бележи леко свиване с 0.2%, но в сравнение с година по-рано повишението е с 2.1%. Най-същественият ръст и в края на полугодието остава отчетеният в сегмента на т.нар. други кредити за домакинствата – с 69.8% на годишна база до 1.29 млрд. лв. Според методологията на БНБ в тази категория влизат например заеми за физически лица за обучение, финансов лизинг, селскостопански кредити и т.н. Усилията на банките за прочистването на портфейлите им от нередовно обслужвани заеми също продължават да дават резултати. В края на юни делът на т.нар. лоши и преструктурирани кредити намалява до 16.03% при финансирането за бизнеса, а при жилищните заеми пада и под този праг – до 15.53%. При кредитите за потребление понижението е още по-осезаемо – до 11.87%. Въпреки ниските лихви депозитите продължават да се трупат в банките, като към края на юни достигат 45.8 млрд. лв.", "date": "2017.07.26", "title": "Кредитирането на потребителите продължава да расте за 11-и месец"}
{"url": "http://www.dnevnik.bg/politika/2017/07/26/3013335_upravliavashtite_ottegliat_promenite_za_finansiraneto/", "text": "Управляващите оттеглят промените в Закона за съдебната власт, свързани с финансирането на магистратските организации, защото в момента не било удачно приемането им. Това се разбра от думите на председателя на парламентарната група на ГЕРБ Цветан Цветанов. Проектът за изменения в Закона за съдебната власт не беше включен в програмата на парламента. Днес правната комисия трябва да разгледа промените на второ четене. Те предвиждаха ограничаване на възможността за финансиране на съсловните организации на магистрати от чужди държави. Първоначално измененията, внесени от депутати от ГЕРБ, включваха изцяло забрана за външно финансиране. След първо четене и след заръка на премиера Бойко Борисов, бяха внесени предложения да е възможно да се получават средства от държави на Европейския съюз и Европейското икономическо пространство. По този начин щеше да се ограничи финансирането от САЩ. \"Не е удачно законодателната промяна да бъде приета в правна комисия и след това в зала\", обяви председателят на парламентарната група на ГЕРБ Цветан Цветанов. До този извод управляващите били стигнали след дълги консултации с неправителствения сектор и браншови организации, заяви Цветанов. От думите му се разбира, че комисията ще разгледа останалите предложения, които включват възможността членовете на този съдебен съвет да се върнат на по-добри позиции в съдебната система, след края на мандата им. \"Има повече спекулативно поднасяне на информацията, отколкото нещо, което да бъде разумно и градивно, за това ще оттеглим тези текстове (бел. ред. за финансирането) на второ гласуване в комисията, за да се създаде работеща среда във връзка със важните текстове от Закона за съдебната власт. Те са част от мерките от цялостната ни стратегия за Съдебната реформа от януари 2015 година\", обясни Цветанов. \"Америка за България\" е финансирала проекти за около 170 млн. долара, от които 105 само за образование\", коментира още той. \"Нито е имало, нито ще позволим намеса на каквато и да е била държава в начина, по който се управлява страната и законодателната ни програма\", отговори Цветанов на въпрос на \"Дневник\" дали е имало дипломатическа реакция от страна на САЩ във връзка с проекта. Вчера премиерът Бойко Борисов се срещна с Хойт Ий, зам. помощник държавен секретар на САЩ по европейските и евразийските въпроси. В интервю за \"Клуб З\" Ий заяви, че проектът за промяна в закона за съдебната власт звучал антиамерикански. Срещу промените се обявиха много организации на магистрати, както и фондация \"Америка за България\", според които със законопроекта България отстъпва от евроатлантически ценности, зад които е застанала.", "date": "2017.07.26", "title": "Управляващите оттеглят промените за финансирането на магистратските организации (обновена)"}
{"url": "http://www.dnevnik.bg/zdrave/2017/07/26/3013226_dvoino_sa_namaleli_spermatozoidite_pri_mujete_na_zapad/", "text": "Анализ на хиляди проучвания на състоянието на семенната течност при мъжете от западните държави разкрива тревожната тенденция на бързо намаляване на броя на спертатозоидите през последните 40 години. Според екипа, предвождан от Хагай Левин от Hebrew University в Ерусалим, това трябва да подейства като аларма за влошаващото се здравословно състояние на мъжете. В публикацията се описва, че обработването на информацията от около 7500 проучвания от цял свят в периода 1973-2011 г. разкрива, че при мъжете от Северна Америка, Европа, Австралия и Нова Зеландия има спад с 52.4% на концентрацията и 59.3% на общия брой на сперматозоидите в семенната им течност. Обектите на тези проби не са били подбирани според плодовитостта си, а изполваният метаанализ е приложен към 185 проучвания, отговарящи на най-високите стандарти за методология и лабораторни практики. \"Когато преструктурирахме анализа спрямо проучванията след 1995 г., установихме, че няма признаци това влошаване на резултатите да се е забавило. Заключенията ни имат сериозни последици за здравето на обществата\", казва Левин. В статията в научното списание Human Reproduction се посочва, че резултатите сочат, че растящ брой мъже попадат под границата (40 млн./мл), определяща групата с проблеми с плодовитостта и неспособност да създадат поколение. Последиците се простират отвъд проблема с възпроизводството и засягат случаите на тумори на тестисите, криптохидизъм (отсъствие на един или на двата тестиса от скротума), началото на пубертета при момчетата и нивото на тестостерон. Проучвания от 2009 г. насам твърдят, че ниското качество на спермата е свързано с податливостта към заболявания и нивото на смъртност. Авторите уточняват, че целта им не е да предоставят информация за причините за това явление, но споменават, че е възможно то да е свързано с околната среда - както преди раждането, така и след това - включително излагането на химически вещества от индустрията, на пестициди в земеделието или на ефекта от тютюнопушенето. \"Намаляването на сперматозоидите предизвиква сериозна тревога, откакто учените съобщиха за проблеми преди около 25 години\", казва един от авторите - проф. Шана Суон от медицинското училище \"Айкан\" в Маунт Синай, щата Ню Йорк. \"Проучването ни показва по категоричен начин, че спадът е сериозен и продължава.\" Нейни колеги потвърждават тревожната тенденция и коментират, че проучването отговаря на множество от досегашните съмнения и критики, че такова явление съществува. Те обаче призовават да не се правят драматични заключения само на тази основа (спадът от 99 на 47 млн. единици в милилитър семенна течност все още оставя мъжете с такива показатели в зоната на нормалната фертилност), а да се засили изследователската работа и дебатът по въпроса и особено търсенето на причините. В Северна Европа сега над 15% от младите мъже имат качествени показатели на семенната течност, които са достатъчни да попречат на плодовитостта им, и ситуацията по-скоро ще се влошава, казва проф. Ричард Шарп от Университета на Единбург. Авторите признават, че заключенията им може да са ограничени от факта, че анализът им обхваща изключително публикации на английски език, поради което може да не отразява състоянието извън западните държави. Те отхвърлят подозренията, че резултатите може да са деформирани заради развитието на методите за броене на сперматозоидите или че извадката, с която работят, може да не е представителна за обществото, тъй като определени групи мъже са склонни да дават проби за анализ.", "date": "2017.07.26", "title": "Двойно са намалели сперматозоидите при мъжете на Запад, предупреждава изследване"}
{"url": "http://www.dnevnik.bg/biznes/2017/07/26/3013376_bankata_za_razvitie_mina_pod_kontrola_na_ministura_na/", "text": "Министърът на икономиката занапред ще упражнява правата на държавата в капитала на Българската банка за развитие. Това реши парламентът с приетите на първо и на второ четене промени в Закона за Българската банка за развитие, съобщи БТА. Досега правомощията бяха на министъра на финансите. Мотивът на вносителя - Министерския съвет, е, че сред основните цели на банката са подобряване, стимулиране и развитие на общия икономически, експортен и технологичен потенциал на малките и средните предприятия чрез улесняване на достъпа им до финансиране и привличане на средносрочни и дългосрочни местни и чуждестранни ресурси. Подобен опит беше направен и при предишното правителство на ГЕРБ, но проектът не бе приет на второ четене от депутатите. В няколко свои публикации \"Капитал\" посочва, че банката се използва от силните на деня за кредитиране на големи, понякога и губещи предприятия, близки до политици, като например Делян Пеевски и Георги Гергов. При многото търговски банки и падналите лихви кредити за проекти се намират, затова съществуването на държавната банка съвсем се обезсмисля, посочва още изданието.", "date": "2017.07.26", "title": "Банката за развитие мина под контрола на министъра на икономиката"}
{"url": "http://www.dnevnik.bg/sviat/2017/07/26/3009046_adhokraciia_ili_kakvo_tochno_oznachava_da_imash_vruzki/", "text": "За Москва ли работи адвокатката,  която се срещна с Доналд Тръмп-младши , или не? Може би по малко и от двете. На повърхността аферата около Доналд Тръмп-младши изглежда също толкова странна, колкото и участниците в нея. Корпоративната руска адвокатка, която според него имала компромати за кампанията на Хилъри Клинтън. Руско-азербайджанският поп идол Емин Агаларов, чийто публицист усъществява връзката с Тръмп-младши, а самият той е син на милиардера от недвижима собственост Арас Агаларов, когото някои наричат руския Тръмп. Агент на Кремъл ли е Наталия Веселницкая – руската адвокатка, срещнала се с Тръмп-младши – или просто опортюнист, опитващ се да измами клиент? Тя самата отрича да има връзки с руското правителство и пред NBC News заяви, че нито има, нито е търсила информация, която да навреди на Клинтън. Но всъщност двете позиции не се изключват взаимно. В Путинова Русия всеки потенциално е \"хибрид\": този, който изглежда, че е, и едновременно – инструмент на правителството. Използването от държавата на хора по този начин като инструменти изглежда немислимо, при положение че тя има дипломати, шпиони и други професионалисти, на които да разчита. Но за Кремъл това е само проформа. И докато западните страни не го разберат, ще продължат да се озадачават от руснаците в тях. На пръв поглед Путинова Русия изглежда като всяка друга страна. Има всичките познати институции: кабинет и министри, двукамарен парламент, конституция, съдилища, ченгета и консулства. На практика нещата са много различни. Путин продължи започнатото от неговия предшественик Борис Елцин, който обстреля с танкове собствения си парламент – отслабване на институциите на Русия. На тяхно място, особено на върха на системата, има нещо, което повече прилича на царски двор. Личните контакти с Путин са най-ценната валута Това е лоша новина за много хора. Външният министър Сергей Лавров например, макар и легендарен в международните кръгове на дипломацията, няма истинска връзка с Путин. Затова въпреки годините му на служба и несъмнена, макар и понякога сприхава компетентност, неговото влияние върху външната политика всъщност е пренебрежимо. Но това открива възможности за други. Това, което е възникнало, е адхокрация (от латински: ad hoc – нещо, създадено специално за някаква цел; не защото има нужда от него по принцип), в която на хората се възлагат роли, ако и когато има нужда. Нещото от значение не е формалната ти позиция, нито официалното ти място в йерархията, а личните ти връзки – особено със самия Путин – и това доколко си полезен и сговорчив. Когато Кремъл искаше да построи нов палат за Путин например или когато имаше нужда от пари за зимните олимпийски игри в Сочи, вместо да вдигне данъците, се обърна към богатите олигарси и очакваше от тях да \"допринесат\". В крайна сметка всеки знаеше, че това беше цената да останат в играта. Тези навици присъстват и в геополитиката и дори войната. Когато Кремъл се готвеше да завземе Крим и осъзна, че няма нужните агенти на място, се обърна към бизнес магната ултранационалист Константин Малофеев. Той изгради съюз с местни политици и фигури от подземния свят и реално постави полуострова в ръцете на Путин. Хибридни връзки Тези хибридни връзки всъщност могат да се открият във всяка сфера на действие на държавата. Държавната медия е двигател на пропаганда. Частните банки и бизнесмените в общи линии са такива, за каквито се представят, но през тях минават пари, предназначени за приятелски настроени чуждестранни лидери и политици, когато Кремъл поиска. Все повече виждаме дори организираната престъпност да бъде използвана за подривна дейност в Европа. Политиката за цели региони се възлага на доверени поддръжници. Изглежда, че Сирия е в ръцете на министъра на отбраната Сергей Шойгу. Бившият съветник на Путин Владислав Сурков отговаря за Украйна. Балканите, изглежда, са дадени на секретаря на Съвета за сигурност Николай Патрушев. В този контекст идеята Веселницкая да е опровержим посредник не е напълно невъзможна. Но компроматът изглежда така и не се е материализирал. По-скоро по думите на Тръмп-младши тя е давала празните обещания, за да си осигури срещата, на която да работи за истинската си цел. Тя е отмяната на закона \"Магнитски\" от 2012, който забранява достъпа до САЩ и американската банкова система на определени руснаци, обвинени в нарушения на човешките права, свързани със скандален случай на данъчна измама. Оттогава списъкът нараства с имената на още политици, свързани с подобни случаи по света. През последните 4 години Веселницкая се бори със зъби и нокти срещу закона \"Магнитски\". Освен това тя представлява – вероятно не случайно – руския бизнесмен Денис Кацив, който е обвинен в пране на пари, дошли от първоначалното пресъпление, в отговор на което е съдаден законът. През май неговата компания се съгласи да плати близо 6 милиона долара, за да достигне споразумение, преди да започне дело. Как никой става някой Но в руската адхокрация един никой може да стане някой, ако изведнъж изглежда полезен. Клишето, че Путин като методичен играч на шах премисля геополитическата си игра с десет хода напред, е далеч от истината. Вместо това той и неговата администрация са опортюнисти. Имат общо усещане за това какво искат: да \"направят Русия велика отново\", да затвърдят мястото ѝ в света и да блокират всякакви опити за нейния контрол, като държат Запада разделен, разсеян и деморализиран. Те действат, когато видят шанс да осъществят тези цели. Но това също значи, че има всякакви видове групи, агенции, личности и политически предприемачи, които завъртат свои собствени интриги с надеждата, че ако са успешни, ще спечелят в единствената валута, която наистина има значение в Русия – покровителството на Кремъл. В това се крие специфичната сложност на новата Русия. До момента на писането на този текст няма публични доказателства, че Веселницкая има формални връзки с руското федерално правителство или със самия Путин. С клиенти като Кацив, връзки с хора като Агаларови и работа в миналото в регионалното московско правителство обаче тя знае как работи системата. Би могла да е агент на правителството, би могла и просто да е работила за собствените си цели, както и тези на клиента си – но е също толкова възможно да е било нещо между двете. Предприемаческа подривна дейност В крайна сметка, ако Веселницкая беше успяла да отмени закона \"Магницки\", щеше да си създаде могъщи и благодарни приятели в Москва. Ако си беше проправила път в кампанията на Тръмп, това със сигурност би заинтересувало Кремъл. От една страна, този предприемачески подход към подривната дейност е много печеливш за Кремъл. Така се впряга въображението на всякакви различни амбициозни руснаци, което води до множество малки дейности, които Кремъл може да използва, ако сработят, а ако не – да отрече. За държава, която, изглежда, не се интересува от постигането на някаква определена позитивна промяна – да не говорим за създаването на съюзници – а по-скоро цели разпространяването на хаос и неяснота, това е силно оръжие. Но това също значи, че Русия все повече е отхвърлена. Агент на Кремъл ли е всеки руснак? Разбира се, че не. Но никога не може да знаем със сигурност ни най-малко, защото те могат да станат такъв със задна дата. Всяка руска компания може да е или да стане канал за мръсни кремълски пари; всеки дипломат – шпионин; всеки журналист – пропагандист. В тази епоха на хибридна война трябва да разберем, че всичко в Русия по един или друг начин е потенциален хибрид. Кремъл вижда всичко и всеки като ресурс, който държавата може да използва, ако се наложи. Не всеки руснак е заплаха Заради това контакти с хора като Веселницкая имат значение. Поради много причини няма значение дали тя е работила за Кремъл или за себе си, защото ако от уговорките ѝ беше излязло нещо, е малко вероятно Москва да не се беше опитала да я използва. Нещо повече, вероятно тя самата щеше да предостави достъпа си до кампанията на Тръмп на Кремъл, който винаги е готов да награди такива успехи. Това не значи, че трябва да третираме всеки руснак като заплаха. Значи обаче, че всеки трябва да разбере мътната неяснота на тази модерна политическа война, в която този, който днес е обикновен гражданин, лесно утре може да се превърне в източник за Кремъл. Неразбирането на това, на каквото прилича случаят с Тръмп-младши, е учудващо наивно в най-добрия случай и опасно глупаво в най-лошия.", "date": "2017.07.26", "title": "Адхокрация, или какво точно означава да имаш \"връзки в Кремъл\""}
{"url": "http://www.dnevnik.bg/biznes/2017/07/26/3013411_finansoviiat_ministur_shte_koordinira_vrushtaneto_na/", "text": "Координацията по възстановяването на неправомерна и несъвместима държавна помощ по решение на Европейската комисия да е в компетенциите само на министъра на финансите, одобри парламентът с приетия на първо четене Закон за държавните помощи, предложен от правителството. Отговорността за същинското събиране ще е на НАП, а този, който установява размера на помощта, е съответният администратор на помощи, съобщи БТА. Законопроектът прецизира, допълва и осъвременява реда за получаване на държавни помощи в съответствие с изискването на режима за държавните помощи и помощи на европейско ниво, посочва в мотивите си вносителят. Така се въвежда правен ред за възстановяване на неправомерна и несъвместима помощ; разработен е механизъм за съдебно производство по оспорване на акт за предоставяне на държавна или минимална помощ, както и за засегнати от предоставянето на неправомерна помощ трети страни. Разписани са и базови принципи при предоставянето на държавна или минимална помощ.", "date": "2017.07.26", "title": "Финансовият министър ще координира връщането на неправомерна държавна помощ"}
{"url": "http://www.dnevnik.bg/sviat/2017/07/26/3013378_senator_djon_makkein_nie_sme_vajna_bariera_pred/", "text": "Маккейн, изправил се пред колегите си с белези от скорошната си операция, откровено заяви, че Сенатът не е свършил нищо в последните шест месеца, и призова двете партии да работят заедно, за да преодолеят блокажа във властта. Прекарал в Сената тридесет години,  Маккейн  е ветеран от Виетнамската война и е бил военнопленник шест години. В началото на президентската си кампания Доналд Тръмп  заяви , че той не е истински герой. \"Станал е военен герой, защото са го заловили\", изтърси държавният глава, който се е измъкнал от военна служба. \"Предпочитам хора, които не са ги залавяли.\" В снощното си обръщение обаче Маккейн се въздържа от преки критики срещу президента и вместо това се обърна към колегите си. \"Дневник\" превежда речта му в пълния ѝ вид.  \"Господин председател, стоял съм на това място много пъти и съм се обръщал към много председатели. Хора са се обръщали към мен, докато съм бил в този стол, и това е най-близката позиция до президентството, до която ще стигна някога. Това е почетно място, към което сме почти безразлични, нали? В действителност да председателстваш Сената е досадна, скучна церемония и обикновено бива разпределена на младшите членове на мнозинството. Но днес стоя пред вас, изглеждайки малко по-зле, и отново оценявам протокола и обичаите на тази институция и останалите 99 привилегировани души, избрани в Сената. Бил съм негов член в продължение на 30 години. Преди това имах друга дълга кариера, професия, която бе невероятно обогатяваща и която ми даде уроци и приятелства, пред които благоговея. Но службата ми тук е най-удовлетворяващата работа в живота им. Благодарен съм на аризонците за привилегията, за честта да служа тук и за възможността да изиграя малка роля в историята на обичната ми държава. Познавам и се възхищавам на мъже и жени в Сената, които са изиграли много по-голяма роля в историята ни – истински държавници, гиганти на американската политика. Те са били членове и на двете партии и са имали различен произход. Амбициите им често са се сблъсквали. Възгледите им по проблемите на деня са били различни. И често са имали сериозни разногласия за това как да удовлетворят интереса на народа. Колкото и остри и искрени да са били споровете им, колкото и страстни да са били амбициите им, те са знаели, че са длъжни да си сътрудничат, за да гарантират, че Сенатът ще изпълни ефективно конституционните си отговорности. Отговорностите ни са важни, жизненоважни за успеха на републиката. Чудноватите ни правила и обичаи нарочно изискват широко сътрудничество, за да могат да функционират. Най-уважаваните членове на тази институция са приемали необходимостта от компромиси, за да постигнат постепенен прогрес в решението на проблемите на Америка и да я защитят от враговете ѝ. Сещам се за този принципен възглед и за службата на предшествениците ни, когато чуя, че наричат Сената \"най-великото съвещателно тяло\" в света. Сигурен съм, че и в миналото тя невинаги е била заслужена. Но съм сигурен, че е имало моменти, в които е била, и съм имал привилегията да стана свидетел на някои от тези моменти. Днешните ни обсъждания са оживени и интересни – не само дебатите, а упражняването на всичките ни отговорности – разрешението на правителствени политики, отпускането на средствата за тях, даването на съвет и съгласие. Те могат да бъдат искрени и основани на принципи. Но са по-разделени, по-племенни от всякога, по мои спомени. Обсъжданията ни могат да са важни и полезни, но, мисля, всички ще се съгласим, че напоследък не са кой знае колко величави. И не са от голяма полза за народа. И двете партии позволиха да се стигне дотук. Нека оставим на историците въпроса кой е започнал пръв. Подозирам, че те ще стигнат до извода, че всички сме съучастници в падението – или чрез действия, или чрез немарливост. Всички имаме вина. Аз със сигурност. Понякога съм оставял чувствата да замъглят преценката ми. Острите ми думи към колеги са пречели на постигането на компромис. Гонил съм победата като самоцел, а не като част от политиката. Постепенният прогрес, компромисите, критикувани, но и приемани от двете страни, подкопаването на проблемите малко по малко и предотвратяването на най-лошото, на което са способни враговете ни – тези неща не са бляскави, нито вълнуващи. Не са политически триумф. Но са най-доброто, което можем да очакваме от системата ни на управление в една разнообразна, свадлива и свободна държава. Нека вземем предвид несправедливостите и жестокостите на автократичните правителства и колко продажна може да бъде човешката природа. Системата ни успява да осигури променлив прогрес и да опази свободите и справедливостта, и това е величествено постижение. Системата ни не зависи от аристокрацията. Тя обяснява несъвършенствата ни и подрежда индивидуалните ни стремежи, благодарение на които сме създали най-силното и проспериращо общество на света. Длъжни сме да опазим това, дори когато не постигаме удовлетворението от \"победата\". Дори когато трябва да отстъпим, за да получим. Дори когато усилията ни постигнат дребни резултати, а критиците от двете страни ни плюят, че сме плашливи и че не постигаме \"триумф\". Надявам се, че отново можем да се опрем на смирението, на необходимостта да си сътрудничим, на това, че зависим един от друг – за да се научим да си вярваме отново, а след това – да служим по-добре на хората, които са ни избрали. Да вървят по дяволите. Тях не ги интересува общественото благо, те се хранят с нашата недееспособност. Нека си вярваме един на друг. Нека се върнем към обичайния ред. Нямаме напредък по прекалено много важни въпроси, защото се опитваме да спечелим, без да разчитаме на отсрещната страна на залата. И двете страни подхождат така – създават законодателство отгоре надолу, без подкрепа от другата страна, използвайки всички необходими парламентарни маневри. Нищо не постигаме, приятели. Нищо не постигаме! Единственото, което сме направили тази година, е да одобрим Нийл Горсъч за член на Върховния съд. Здравната ни система е пълен хаос. Всички сме наясно с това – и хората, които подкрепят \"Обамакеър\", и противниците ѝ. Трябва да направим нещо. Ние, републиканците, търсим начин да я прекратим и заместим, без да платим ужасна политическа цена. Още не сме открили как и не съм сигурен, че изобщо ще успеем. Успяхме само да направим по-популярна една политика, която изобщо не беше популярна, когато започнахме борба срещу нея. Гласувах дебатите да продължат и да бъдат предложени поправки. Няма да гласувам за този закон в сегашния му вид! Той е празна черупка, всички го знаем. Губернаторът на моя щат ме е снабдил с промени, които трябва да бъдат включени, за да дам подкрепата си за финалната версия на текста. Знам, че много хора сред вас искат значителни промени, за да подкрепят този закон. Създадохме проектозакон зад закрити врата, консултирайки се с администрацията, и после го стоварихме върху скептичните членове, опитвайки се да ги убедим, че е по-добре от нищо. По-добре от нищо? Поискахме да преглътнем съмненията си и да го прокараме насила през обединената опозиция. Администрацията на Обама и демократите в Конгреса не трябваше да прокарват такава масивна социална и икономическа промяна без подкрепата на противниците си. Ние също не бива да го правим. Защо не опитаме старомодния начин на законодателство, начина, по който традициите и обичаите ни окуражават да действаме? Ако този процес се провали, което е много вероятно, нека се върнем към обичайния ред. Нека комисиите по здравеопазването, образованието, заетостта и пенсиите опитат да създадат закон с помощта и на двете страни. Нека го внесат в зала за поправки и дебат и да видим дали можем да приемем нещо, което няма да е перфектно, ще бъде пълно с компромиси и няма да задоволи непреклонните и от двете страни. Може би обаче ще даде решение на проблемите, пред които американците са изправени днес. Какво можем да загубим, ако работим заедно за тези решения? Поотделно не успяваме да свършим кой знае какво. Не мисля, че който и да е сред нас е горд от недееспособността ни. Не е вдъхновяващо да пречиш на опонентите си да постигнат каквото искат. По-удовлетворяващо е да уважаваме различията си, но да не позволяваме те да пречат на споразумения, за които не е нужно да нарушаваме основните си принципи; добросъвестни споразумения, които подобряват живота и защитават американския народ. Сенатът може да постигне това. Знаем го, виждали сме го преди, виждал съм го много пъти. Моментите, в които скромно съм работил по двупартиен отговор на национален проблем или заплаха, са най-голямата гордост в кариерата ми и най-голямото удовлетворение. Това място е важно. Работата ни е важна. Странните ни правила и ексцентричните ни практики, които ни бавят и държат на сътрудничеството, са важни. Основателите ни са предвиждали Сенатът да бъде институция за дебати, внимателно тяло, което работи на дистанция от обществените страсти. Ние сме важна бариера пред изпълнителната власт. Президентът се нуждае от съгласието ни, за да назначава юристи и служители на правителството и до голяма степен за външната си политика. Независимо дали сме от една и съща партия, Отговорностите му са тежки, много и важни. Нашите също. Имаме жизненоважна роля в оформянето и насочването на съдебната система, армията, правителството, в планирането и провеждането на международни и вътрешни политики. Успехът ни в тези прекрасни конституционни задължения зависи от това дали си сътрудничим. Успехът на Сената е важен за устойчивия успех на Америка. Тази държава – тази голяма, буйна, кавгаджийска, несдържана, неспокойна, бореща се, смела, красива, великодушна, добра и великолепна държава – има нужда от нашата помощ, за да процъфти. Тази отговорност е по-важна от личните интереси и политическите връзки. Ние сме служители на велика нация, \"нация, зачената под знака на свободата и посветена на принципа, че всички хора са създадени равни\". Тук повече хора са живели в свобода и сполука, отколкото в която и да е друга нация. Спечелили сме безпрецедентно богатство и власти заради принципите ни на управление и заради правителствата, които са ги защитавали. Америка е допринесла повече от всяка друга нация за световния ред, освободил повече от хора от тирания и бедност, отколкото в цялата световна история. Ние сме били най-великият пример, най-големият поддръжник и най-силният защитник на този ред. Не се боим. Не ламтим за чужди земи и богатства. Не се крием зад стени, а ги срутваме. Ние сме благословия за човечеството. Можем ли да се надяваме да служим на по-велика кауза от това да помогнем Америка да е силен, устремен, вдъхновяващ фар на свободата и защитник на достойнството на всички човешки същества и на правото им на свобода и справедливост? Тази кауза ни обвързва и е по-силна и смислена от малките разлики, които ни разделят. Колко велика чест и изключителна възможност е да служиш в тази институция. Привилегия е да служа с всички вас. Откровен съм. В последните дни много от вас протегнаха ръка към мен със загриженост и молитви и това означава много за мен. Наистина. Толкова много хора казваха толкова хубави неща за мен напоследък, че може би ме бъркат с някой друг. Но оценявам всяка дума, макар много от тях да са незаслужени. Ще остана тук няколко дни, надявам се да работя по дебата за закона за отбраната, който, горд съм да кажа, е продукт на двустранно сътрудничество и доверие между членовете на комисията за въоръжаването. След това ще си ида у дома, за да лекувам болестта си. Имам намерение да се върна и да накарам много от вас да съжаляват за всички хубави неща, изречени по мой адрес. И, надявам се, да ви втълпя, че е чест да служа на американския народ рамо до рамо с вас. Благодаря ви, колеги сенатори. Господин председател, освобождавам мястото.\"", "date": "2017.07.26", "title": "Сенатор Джон Маккейн: Ние сме важна бариера пред президента"}
{"url": "http://www.dnevnik.bg/razvlechenie/2017/07/26/3013370_momicheto_s_balona_na_banksi_be_izbrano_za_ljubima/", "text": "Стенопис на Банкси отпреди 15 години, по-известен като , бе посочен за любима национална творба в британско проучване, предаде Би Би Си. Стенсилът, изрисуван на стената на лондонски магазин през 2002 г., e пред пейзажа   от 1921 г., смятан за една от най-популярните британски картини, както и картината  Четвърти е   също смятан за лице на британската живопис с известния си морски пейзаж за последното пътуване на бойния кораб Temeraire от 1838 г. Той е гласуван за любима картина на Великобритания в анкета на Би Би Си през 2005 г. На пето място се озова  издигната в Северна Англия. А на осмо -  , дело на художника Питър Блейк. Проучването е направено сред 2 хиляди възрастни британци, които е трябвало да класират 20 предложения, избрани от художници и изкуствоведи. Сред 20-те предложения фигурират известни художници от XX и XXI век като Хенри Мур, Дейвид Хокни и Аниш Капур, но те са в последната шестица.  e eдно от най-известните произведения на анонимния бристълски художник. Нарисувано през 2002 г., то се продаде за 40 хиляди паунда през 2007 г., но остана на мястото си. През 2014 г. бе преместено, след като собственикът му го препродаде за половин милион лири. Изображението е популярно и има много копия и цитати, включително от самия художник. По случай 3 г. от началото на сирийския конфликт през 2014 г. той го прожектира върху Айфеловата кула с хаштаг #withSyria. А преди изборите във Великобритания тази година Банкси обеща да подарява по едно копие на всеки, който докаже, че не е гласувал за партията на Тереза Мей. Но се наложи да оттегли офертата, тъй като тя противоречеше на британското изборно законодателство.", "date": "2017.07.26", "title": "\"Момичето с балона\" на Банкси бе избрано за любима творба на Великобритания"}
{"url": "http://www.dnevnik.bg/gradska_sreda/2017/07/26/3013381_remontut_na_bulevard_carigradsko_shose_shte_zapochne/", "text": "Столичният булевард \"Цариградско шосе\" ще бъде ремонтиран през август. Това казаха за \"Дневник\" от пресцентъра на Столичната община. Причината за ремонта са множеството напуквания на настилката, които се появиха през януари, като ще се цели и заздравяването й. Дейностите ще се за сметка на изпълнителят на  големия ремонт за 20 млн. лева от преди година  - \"Калистратов груп\", който тогава даде гаранция от 10 години. През януари от  организацията \"Спаси София\" публикуваха снимки , на които се виждаха сериозни напуквания на асфалта по \"Цариградско шосе\". Тогава кметът на София Йорданка Фандъкова каза, че по нейно искане   специализираната лаборатория на Агенция \"Пътна инфраструктура\" ще изследва асфалтовите пластове  по булеварда, за да установи причините за напукването. Днес от \"Спаси София\" отново публикуваха във \"Фейсбук\" снимки на напуквания по \"Цариградско шосе\". От Столичната община нямаха информация за нови увреждания по настилката. Оттам казаха още, че тепърва ще се уточняват точната дата за начало на ремонтните дейности и организацията на трафика.", "date": "2017.07.26", "title": "Ремонтът на булевард \"Цариградско шосе\" ще започне през август"}
{"url": "http://www.dnevnik.bg/izbori2013/citat_na_denia/2017/07/26/3013416_citat_na_denia_borisov_kato_stariia_gerak_ne_moje_da/", "text": "Това заяви бившият правосъден министър и лидер на \"Да, България\" Христо Иванов, който присъства на протест по-рано днес. Той не бе сред организаторите, а по думите му като гражданин дойде да изрази позицията си. Недоволството на присъстващите бе насочено срещу предлаганите от управляващите промени в Закона за съдебната власт ( част от които по-късно през деня ГЕРБ реши да оттегли ) и Наказателно-процесуалния кодекс. Единият предвижда ограничение на финансирането на съсловните организации на магистратите, а другият - преместване на делата за корупция по високите етажи на властта от градския в специализирания съд. Повече за протеста на инициативата \"Правосъдие за всеки\" четете  тук . ", "date": "2017.07.26", "title": "Цитат на деня: Борисов като стария Герак не може да помири децата си, които се бият за НДК"}
{"url": "http://www.dnevnik.bg/biznes/2017/07/26/3013417_rabotodatelite_seziraha_komisiiata_po_diskriminaciiata/", "text": "Четирите основни работодателски организации са внесли вчера в Комисията за защита от дискриминация сигнал, в който твърдят, че в законодателството има дискриминация, свързана с прилагането на така наречения клас \"прослужено време\". Това съобщават от от Асоциацията на индустриалния капитал в България (АИКБ), Българската стопанска камара (БСК), Българската търговско-промишлена палата (БТПП) и Конфедерацията на работодателите и индустриалците в България (КРИБ). В сигнала се цитира текст от Кодекса на труда, който дава право на Министерския съвет да определя видовете и минималните размери на допълнителните трудови възнаграждения. По силата на това през 2007 г. са приети две постановления на правителството - едното е за наредбата за структурата и организацията на работната заплата, а с другото се определя минималният размер на допълнителното трудово възнаграждение за придобит трудов стаж и професионален опит. В наредбата се определят условията за получаване на така наречения клас прослужено време, в другото постановление - минималният му размер - 0.6 на сто за всяка година придобит трудов стаж и професионален опит. В сигнала си работодателите посочват, че по този начин за еднакъв или равностоен труд се поставят в дискриминирано положение по-младите работници, които получават по-малък размер общо възнаграждение, тъй като поради липса или наличие на по-малък трудов стаж и професионален опит получават по-малко допълнително възнаграждение за клас. Налице е и дискриминация, основана на работа в публичния и в реалния сектор, респ. – свързана с личното и общественото положение, тъй като за държавните служители допълнителното трудово възнаграждение за придобит трудов стаж и професионален опит беше отменено, посочват от организациите си. Организациите настояват да се отмени дискриминиращият текст.", "date": "2017.07.26", "title": "Работодателите сезираха комисията по дискриминацията заради клас \"прослужено време\""}
{"url": "http://www.dnevnik.bg/sport/2017/07/26/3013436_aleksandur_nikolov_vleze_v_top_50_na_100_metra/", "text": "Александър Николов се класира сред 50-те най-добри на 100 метра свободен стил на световното първенство в Будапеща. Българинът слезе под 50 секунди, като завърши за 49,99 секунди и се класира 46-и. Със същия резултат финишира и южноафриканецът Зейн Уодъл. В дисциплината се впуснаха общо 113 състезатели. Най-доброто време в сериите даде Камерън Макивой. Австралиецът единствен слезе под 48 секунди, като записа 47,97 секунди. Тази вечер в 19.01 часа  предстои финалът на 200 метра бътерфлай с участието на Антъни Иванов . Българинът ще плува в осми коридор. Негови съперници са олимпийският шампион от Лондон 2012 Чад льо Кло, защитаващият титлата си от Казан 2015 Ласло Чех, другият представител на Унгария Тамаш Кендереши, който е бронзов медалист на 200 бътерфлай от Рио 2016, японците Масато Сакаи и Даия Сето, европейският първенец от 2014 година Виктор Бромер от Дания и американецът Джак Конгър.", "date": "2017.07.26", "title": "Александър Николов влезе в топ 50 на 100 метра свободен стил в Будапеща"}
{"url": "http://www.dnevnik.bg/biznes/2017/07/26/3013427_parlamentut_odobri_na_purvo_chetene_merki_sreshtu/", "text": "Почти единодушно парламентът одобри на първо четене мерки срещу неизплащането на заплати от страна на работодателите. Промените в Кодекса на труда бяха одобрени със 138 гласа \"за\" и един \"въздържал се\". Една от поправките предвижда работодатели, които дължат заплати и обезщетения на служителите си, да не могат да кандидатстват по процедури за възлагане на обществени поръчки като изпълнители или подизпълнители. С други текстове инспекцията на труда получава правомощия да извършва проверки за изплащане на възнаграждения и обезщетения и след прекратяването на трудовите правоотношения. Предвиждат се и допълнителни възможности служителите да получават дължимите им суми от специализирания фонд, след като работодателят е обявен в несъстоятелност.", "date": "2017.07.26", "title": "Парламентът одобри на първо четене мерки срещу некоректните работодатели"}
{"url": "http://www.dnevnik.bg/biznes/2017/07/26/3013458_sindikatite_shte_se_oplachat_pred_mejudnarodni/", "text": "КНСБ и КТ \"Подкрепа\" ще сезират всички международни институции \"за нечуваната агресия на ръководителите на национално представителните работодателски организации срещу социалния диалог и хората на труда в България от последните дни\", съобщават от КНСБ, цитирани от БТА. Писмото с апел за подкрепа и реакция е адресирано до Международната организация на труда, Международната конфедерация на профсъюзите, Европейската конфедерация на профсъюзите, Европейската комисия, Европейският икономически и социален съвет, както и световните бизнес организации, в които членуват българските работодатели. Копие от него е изпратено и на премиера Бойко Борисов и вицепремиера Валери Симеонов. \"В последните няколко дни българското общество е свидетел на нечувана агресия и цинично отношение от ръководителите на национално представителните работодателските организации към една от основните ценности на европейската демокрация, каквато е социалното партньорство и социалният диалог. На официална пресконференция пред българските медии работниците бяха наречени \"търтеи, мързеливци и престъпници\" (Васил Велев, АИКБ, и Божидар Данев, БСК). Синдикатите пък бяха обявени за \"вредни\", \"пречещи на развитието на страната и икономиката\" и \"не случайно на много места, където компаниите са успешни, ги няма\" (Кирил Домусчиев, КРИБ)\", се казва в писмото. \"Споделяме възмущението и огорчението си с вас, защото подобно поведение не бива да се подминава с мълчание. Не само защото руши авторитета на България на прага на първото европредседателство. А защото охулва утвърдени европейски ценности и инструменти на социалния мир, разпалва вражди и призовава предприятията и техния мениджмънт към война със синдикатите и техните организации. Така, съзнателно или не, носителите на подобно поведение вредят на социалния мир, без който няма как да се поддържа прогнозируема и предвидима икономическа и социална среда за национални и чужди инвеститори и производители. Още по-малко така могат да се стимулират квалифицираните млади българи да останат и да работят за страната си\", казват в апела си към международните институции от двете национално представени организации на труда в страната ни. От КНСБ и КТ \"Подкрепа\" припомнят, че значението и ролята на социалните партньори, техните отговорности са обект на текстове във всички документи на ЕС - от Договора за функциониране на Европейския съюз, през дълга поредица от директиви, становища, препоръки и обръщения на Комисията и Съвета. На този фон подобни изказвания са не само груби, цинични, но и опасни, тъй като създават прецеденти, които могат да взривят социалния мир. Призивите на тези самозабравили се работодателски водачи, освен че грубо погазват норми както на Конституцията на Република България, така на документи на МОТ, на Европейската харта за правата на човека и на договорите за учредяване и функциониране на Европейския съюз, имат характер и на престъпен състав, доколкото са призиви за разрушаване устоите на европейската демокрация и на държавата, които се гарантират и чрез синдикатите, техните права и отговорности, пишат в писмото президентите на КНСБ Пламен Димитров и на \"Подкрепа\" Димитър Манолов. Убедени сме, че сериозните и отговорни работодателски екипи на секторите и предприятията ще продължат отговорното си и уважително сътрудничество и диалога със своите партньори и няма да се подведат по вредните и провокативни призиви за \"вредата\" от синдикатите, техните права и отговорности, завършва писмото на двата синдиката.", "date": "2017.07.26", "title": "Синдикатите ще се оплачат пред межуднародни организации от работодателите"}
{"url": "http://www.dnevnik.bg/sport/2017/07/26/3013431_junaited_shte_se_bori_za_titlata_no_v_shampionskata/", "text": "Мениджърът на \"Манчестър юнайтед\" Жозе Моуриньо вижда израстване в отбора си. Според него съставът ще се бори за титлата във Висшата лига, но по думите му по-трудната задача ще е да се спечели Шампионската лига. \"Този сезон ще бъде много труден, но ние сме в по-добра форма за мачовете в първенството. Имаме по-окомплектован състав. Има обаче и други много силни отбори, които направиха големи инвестиции за качествени футболисти. Вярвам, че ние се отличаваме с дух, желание и силен колектив. Вярвам в този отбор\", заяви Моуриньо. \"В Лига Европа бяхме голям фаворит, но в Шампионската лига няма да бъдем сами. Това ни задължава да бъдем още по-силни, а основата на всичко е добър колектив и спокойствие в съблекалнята\", добави португалецът. В първия си сезон на \"Олд Трафорд\" Моуриньо изведе \"Юнайтед\" до Купата на лигата и Лига Европа. Благодарение на успеха си във втория по сила европейски клубен турнир отборът се класира за Шампионската лига.", "date": "2017.07.26", "title": "\"Юнайтед\" ще се бори за титлата, но в Шампионската лига е нужно повече, смята Моуриньо"}
{"url": "http://www.dnevnik.bg/sviat/2017/07/26/3013477_albanskiiat_prezident_kum_zaharieva_niama_da_se_prechi/", "text": "Външният министър Екатерина Захариева се срещна с президента на Албания Илир Мета като част от обиколката й из Балканите. \"Разчитаме много на вас и оценяваме усилията на България за разширяването на Европейския съюз в Западните Балкани. Искаме да си напишем домашното по най-добрия начин\", заяви Мета, цитиран от агенция \"Фокус\", след срещата със Захариева. Албания е втората държава от обиколката й. Вчера тя посети Сърбия, където обяви, че България ще подкрепи по всякакъв начин еврочленството на Сърбия в Европейския съюз. на страната. Затова е препоръчала Албания да работи, за да покрие критериите за членство: върховенството на закона, административната реформа, борбата с организираната престъпност и правата на човека. Вицепремиерът е поставила въпроса за признаването на българското малцинство в Албания. \"Имаме обща история и мислим, че нашето малцинство може да бъде мост между двете ни държави\", е заявила Захариева.  Президентът Илир Мета е обещал, че \"никой не може да бъде дискредитиран в Албания и да му се пречи да се самоопредели като българин\". Захариева припомнила, че албанското Възраждане, довело до независимостта на страната, всъщност започва в България със създаването на албански дружества и издаването на вестници на албански език, които са функционирали с подкрепата на българските власти. ", "date": "2017.07.26", "title": "Албанският президент към Захариева: Няма да се пречи на никого да се определи като българин"}
{"url": "http://www.dnevnik.bg/bulgaria/2017/07/26/3013486_amerikanskiiat_poslanik_vijda_bulgariia_kato_posrednik/", "text": "Посланикът на САЩ в България Ерик Рубин заяви, че страната ни може да изиграе ролята на посредник за цялостното придвижване на Балканите в Европа. Той направи изказването си след срещата си с министър-председателя Бойко Борисов в Министерския съвет, съобщава \"Фокус\". Дипломатът подчерта, че е провел кратък разговор с премиера. В него той е похвалил фокуса, който България си е поставила по време на председателството си на Европейския съюз, а именно – развитието на отношенията на страните от Балканския полуостров,  особено тези от западната част , с ЕС. Рубин каза още, че САЩ подкрепят обявеното подписване на договор за добросъседство между България и Македония. По думите му \"това е много позитивна стъпка напред за Балканите\". Борисов и македонският му колега Зоран Заев трябва да сложат подписите си под него  на 2 август в Скопие , когато заедно ще честват годишнината от Илинденското въстание. Той допълни, че е видим прогресът в отношенията между България и Гърция за завършване на проекта за интерконекторна газова връзка, който от своя страна било изключително важна част от енергийната диверсификация на Европа.", "date": "2017.07.26", "title": "Американският посланик вижда България като посредник в интеграцията на Балканите в Европа"}
{"url": "http://www.dnevnik.bg/sviat/2017/07/26/3013483_evrokomisiiata_dade_na_polsha_mesec_da_razmisli_za/", "text": "Европейската комисия очаква от властите в Полша до месец да \"разсеят притесненията\" на Брюксел за опасностите, които спорната съдебна реформа на кабинета във Варшава създава пред върховенството на закона. Това обяви първият заместник-председател на комисията Франс Тимерманс, цитиран от \"Дойче веле\". Тимерманс обаче отложи началото на нова наказателна процедура срещу страната, която се очакваше да се обяви тази седмица. Както  се очакваше да направи  по информация на европейски представители, Тимерманс също така предупреди, че и най-малкият опит на управляващата партия \"Право и справедливост\" (ПиС) да поиска оставките на съдии в страната - каквито правомощия получи правителството съгласно новите закони - ще има незабавни последствия. Европейският съюз \"е готов веднага да задейства процедура по член 7,\" ако властите се възползват от новата си компетенция, която според опозицията и Европейската комисия представлява заплаха за независимостта на съдилищата, каза Тимерманс, цитиран от в. \"Файненшъл таймс\". Въпросният  член 7  предвижда като крайна мярка лишаване на страна членка от право на глас в Европейския съвет, ако тя не се съобрази с формално отправени към нея препоръки, свързани с демокрацията и върховенството на закона. От ПиС обаче твърдят, че целта им е да укрепят съдебната система, да я направят по-ефикасна и да изкоренят от нея всякаква корупция. По-рано тази седмица президентът Анджей Дуда  прие спорния закон , след като наложи  вето на други текстове , които са част от предлаганата реформа. Дни наред хиляди поляци протестират срещу промените. \"Някои неща се промениха в Полша през последната седмица, други - не. Протегнахме ръка към полските власти с призив за диалог, но това не се случи... Полският президент реши да наложи вето на два закона. Фактът, че други два закона са подписани обаче, означава, че трябва да изразим притесненията си в препоръка за върховенството на закона. Комисията препоръчва на Полша до месец да изясни въпросите, свързани с върховенството на закона.\" Според Тимерманс днешната препоръка \"надгражда\" други две препоръки от последната година, свързани със системни заплахи за върховенството на закона и легитимността на Конституционния съд. \"Ръката на комисията остава протегната към полските власти с надежда за конструктивен диалог\", каза още Тимерманс.", "date": "2017.07.26", "title": "Еврокомисията даде на Полша месец да размисли за съдебната реформа"}
{"url": "http://www.dnevnik.bg/bulgaria/2017/07/26/3013494_bulgarite_v_chujbina_shte_moje_da_uchat_distancionno/", "text": "Министерството на образованието и науката (МОН) работи за въвеждане на дистанционно обучение по български език и литература, за да може повече деца от различни краища на света да го научат. Това обяви министърът на образованието Красимир Вълчев в приветствието си към Асоциацията на българските училища в чужбина, която празнува 10-годишен юбилей. Дистанционното обучение ще е възможност за деца, които не живеят в голяма българска общност и не ходят в българско училище, също да усвоят езика. Над 300 са българските училища по света. \"Все по-голяма част от българите ще живеят зад граница и ще се увеличават. Най-малкото няма да намалява склонността към пътуване. Все повече хора ще искат да се върнат обратно в България и да знаят български език. Това поставя предизвикателства към нас да развиваме политиката\", каза Вълчев. За неделните училища вече има адаптирани учебни програми по български език и литература, в съответствие с държавните образователни стандарти и синхронизирани с общата европейска езикова рамка. Красимир Вълчев съобщи, че предстои утвърждаване и на нови програми по история и география на България за училищата в чужбина. Министърът на образованието и науката изрази подкрепа за усилията за признаване на българския език като матуритетен, особено в страните, където имаме големи диаспори. Той посочи, че започналата през 2008 година политика на подкрепа на неделните училища от държавните институции трябва да продължи с увеличаване на бюджета и финансирането всяка година. От есента ще отворят врати 44 нови училища. Благодарение на учителите в българските училища зад граница 24 часа в денонощието на всички континенти в 40 държави от новата учебна година 13 334 деца ще учат български език, посочи зам.-министърът на образованието и науката Деница Сачева.", "date": "2017.07.26", "title": "Българите в чужбина ще може да учат дистанционно езика"}
{"url": "http://www.dnevnik.bg/video/2017/07/26/3013463_gledai_trenyora_i_se_moli_za_smiana_maistorskiiat_klas/", "text": "Възрастта е само число, а класата е вечна. Вероятно често сте чували това клише, но треньорът на \"Торино\" Синиша Михайлович буквално вкара съдържание в тези думи. По време на занимание от подготовката на отбора си сърбинът показа забележителни умения, а и вероятно разклати самочувствието на 20-годишния вратар Ваня Милинкович-Савич. Бившият защитник три пъти поред изпълни неспасяеми удари от сходни позиции малко пред границата на наказателното поле, като и в трите случая прати топката на едно и също място - в горния десен ъгъл. След третия гол във вратата си сръбският страж се пошегува и направи знак за смяна. Михайлович се смили над него и при четвъртия удар ритна топката съвсем леко по земя.", "date": "2017.07.26", "title": "Гледай треньора и се моли за смяна: Майсторският клас на Синиша Михайлович (видео)"}
{"url": "http://www.dnevnik.bg/sviat/2017/07/26/3013530_frenskite_vlasti_evakuiraha_12_000_dushi_zaradi_nov/", "text": "Близо 12 000 души са евакуирани тази нощ заради нов пожар, изпепелил най-малко 400 хектара в околностите на югоизточния френски курорт Борм-ле-Мимоза. Това съобщиха днес пожарникари, предадоха \"Франс прес\" и \"Гардиън\". \"Хората бяха евакуирани според това как напредваха пламъците. Става дума за жилищна зона, чието население през лятото нараства двойно и тройно\", заявиха огнеборците.  Според властите първата грижа била да се намери подслон на туристи, опънали палатки в районите за къмпинг - около една четвърт от всички евакуирани - които били в непосредствена опасност заради пламъците. \"В този район населението се удвоява или утроява през летния сезон.\" Над 4000 хектара горски масиви са били унищожени от  досегашните пожари  в Югоизточна Франция, съобщиха вчера властите на регион Прованс-Алпи-Лазурен бряг. Разпространението на огъня наложи да бъдат евакуирани жителите на десетки сгради. Пожарите са предизвикани от силната суша, връхлетяла Южна Франция в началото на това лято, посочиха агенциите. Местни природозащитници се опасяват, че пламъците ще засегнат редки животински видове, които се срещат в района.", "date": "2017.07.26", "title": "Френските власти евакуираха 12 000 души заради нов пожар"}
{"url": "http://www.dnevnik.bg/pr_sfera/2017/07/26/3013507_amerikanska_klinika_za_grubnachni_zaboliavaniia/", "text": "Американска клиника за гръбначни заболявания, която е първата по рода си в Европа клиника специализирана в неинвазивно лечение на проблеми на опорно-двигателната система, отпразнува първата си година. През това време медицинското заведение предложи на своите пациенти и партньори високо ниво на професионализъм. За изминалите 12 месеца специалистите на клиниката демонстрираха нагледно колко успешни могат да бъдат методите на хиропрактиката и резултатите не закъсняха – доволните пациенти са все повече и повече, а техните досегашни проблеми остават зад гърба им. Американска клиника за гръбначни заболявания бе отличена с трето място в категория \"Бизнес дебют на годината\" в Годишните награди на b2b Media, а наградата бе връчена на един от инвеститорите и управляващ партньор - г-н Дейвид Кийвни. Той и д-р Майкъл Фарел (световно признат специалист по хиропрактика и съосновател на клиниката), са особено щастливи от резултатите, които пациентите постигат чрез специалните методи на лечение и иновативното оборудване. Като резултат от изминалата година, вече са в ход действия за разрастване на базата на клиниката в София, нейното развитие в страната, а в най-близко бъдеще – и в съседни държави. \"Позитивния резултат от старта в България ни доведе до решението да ускорим развитието си в Европа като цяло. Следващата година откриваме клиника в Истанбул - това ще бъде физико-медицинска клиника, една от най големите в Европа и много по-голяма от тази, която имаме сега в София. Тази инициатива се осъществява с помощта на местен партньор от Турция и започвайки с нея, нашият агресивен, но напълно реалистичен план включва откриването на други 20 клиники на територията на Турция. Също така сме много близо до финализирането на избора на локация за нови клиники в Букурещ и Барселона, но ще обявим къде и кога точно ще бъдат открити на следващ етап през идната година\", споделя г-н Кийвни - За България и по-точно в София, ще открием нова локация в столицата, по-голяма от съществуваща- та, за да може тя да се превърне в медицински център, където ще приемаме пациенти от целия Балкански полуостров. Обмисляме локации в Бургас, Варна и Пловдив, а една от целите ни е да бъдем част от развитието на медицинския туризъм към България\", казва още г-н Кийвни. Двамата инвеститори са категорични, че усилията на целият екип са основния двигател за успеха на Американска клиника за гръбначни заболявания, както и за големия брой доволни пациенти: \"Беше предизвикателство да предоставим изцяло нова технология от САЩ, до момента тя не съществува в Европа. Затова бих искал да благодаря на целия екип на клиниката, особено на хората, които ни помогнаха още в началото да координираме и да поставим началото на добрата работа с всички институции, всичко да бъде създадено както трябва и навреме. Заради работата на нашите медийни партньори днес имаме хиляди приятели и последователи, което ни дава възможност своевременно да даваме отговори на различни въпроси и полезна информация. Благодарение на това, което се случи през изминалите дванадесет месеца усещаме, че се движим към точката, кога- то хората в България осъзнават и разпознават, че за техните проблеми с гръбначния стълб посещението на клиниката се превръща в първи избор, а не е крайно решение\", каза още г-н Дейвид Кийвни.", "date": "2017.07.26", "title": "Американска клиника за гръбначни заболявания планира разрастване на дейността си"}
{"url": "http://www.dnevnik.bg/bulgaria/2017/07/26/3013360_po-malki_sumi_razpredeleni_mejdu_poveche_filmi_-/", "text": "Над 30 български режисьори и продуценти, постигнали най-големите успехи в българското кино в последните години, се обявиха за избор на редовен директор на Националния филмов център и \"радикална модернизация\" на Закона за филмовата индустрия, които да позволяват подкрепата на по-голям брой проекти. В отворено писмо до Министерството на културата и парламента те очертават своите предложения за закона, който в момента е  в процес на промяна, но не в тази посока , и искат дискусия и промяна в устройствения правилник на НФЦ. \"На първо място, бихме искали да изразим тревогата си от поредното забавяне на конкурса за изпълнителен директор на ИА НФЦ и евентуалното му поредно опорочаване с цел неизлъчване на титуляр на този пост\", пишат кинодейците. Филмовият център вече седма година се управлява от временно избран директор до конкурс. Сред авторите на писмото са Стефан Командарев, чийто последен филм \"Посоки\" дебютира в конкурса \"Особен поглед\" в Кан, номинираният за \"Оскар\" аниматор Теодор Ушев, създателите на \"Урок\" и \"Слава\" Кристина Грозева и Петър Вълчанов, победителката от Локарно Ралица Петрова, продуцентите Мартичка Божилова и Мира Сталева, която е и директор на пазара за копродукции \"София мийтингс\", където български режисьори намират чуждестранна подкрепа за филмовите си проекти. Основните им забележки са, че текстът в закона, който определя каква сума да бъде отпусната годишно за българско кино, е неправилно формулиран и съвсем основателно не се спазва от Министерството на финансите (откак съществува, той е изпълнен само веднъж). Също толкова проблематично е, че ограничените средства се разпределят за почти пълното финансиране на няколко филма годишно, докато според режисьорите логично е по-малки суми да се разпределят между повече филми, които после да търсят средства от други източници.  \"Не можем да приемем, че при такъв нисък годишен бюджет на НФЦ по-голямата част от него се разпределя между 5-6 филма с държавна подкрепа от около 1 млн. лв. и по този начин броят на филмите се свежда до абсолютния минимум. Считаме, че подобно разпределение често води до познатите на всички корупционни практики при провеждането на конкурсите и в крайна сметка до понижаване качеството на българското кино. В повечето страни със сходно на нашето икономическо състояние държавната помощ не надвишава 200-300 хил. евро. С такова подпомагане са и голяма част от българските филми от последните години, отличени на най-престижните международни филмови фестивали. Размерът на тяхното държавно финансиране е в рамките на 400 хил. лв. и те са реализирани като копродукции с други европейски държави\", пишат режисьорите. Затова режисьорите предлагат средствата на НФЦ да се разпределят между няколко категории филми, чийто бюджет да се финансира до определен таван. 30% от парите да отиват за стандартни пълнометражни филми на утвърдени режисьори, които могат да кандидатстват за до 50% от бюджета си, 30% за нискобюджетни и микробюджетни игрални филми (които могат да получат до 80% от бюджета си, който е по-нисък), 30% за първи и втори пълнометражни филми (които могат да получат до 80% от бюджета си), 5% за късометражни и 5% за развитие на проекти, които да получават до 80% от исканите средства. Логиката е, че утвърдените режисьори по-лесно ще намерят допълнително финансиране на проектите си. Предложенията на режисьорите са входирани в Министерския съвет и могат да бъдат прочетени  на сайта за обсъждане на законопроекти.", "date": "2017.07.26", "title": "По-малки суми, разпределени между повече филми - отличени режисьори искат реформа в българското кино"}
{"url": "http://www.dnevnik.bg/bulgaria/2017/07/26/3013546_sofiia_i_skopie_shte_budat_svurzani_s_jeleznica_prez/", "text": "Столиците на България и Македония ще бъдат свързани с железопътна връзка през 2027 година. Това произтича от меморандум за разбирателство между министерствата на транспорта на двете страни, одобрено днес от кабинета. Българската страна поема ангажимент за доизграждането на железопътната връзка по направлението София - Перник - Радомир - македонска граница до 2027 г. Македония от своя страна би трябвало да довърши отсечката Крива паланка - Деве баир - българска граница до края на 2025 година. На днешното си заседание правителството одобри и  проекта на Договор за приятелство, добросъседство и сътрудничество между България и Македония , който би трябвало да се подпише на 2 август. С документа България изразява желание да изгради добросъседски отношения с Македония, основани на европейските ценности, се посочва в аргументите за подписването на договора. Като осезаеми резултати от тази стъпка се изтъкват сътрудничеството в двустранен и многостранен план, разширяването на транспортните връзки и комуникации, участие и усвояване на средства по регионални инфраструктурни и по трансгранични проекти, както и улесняване на контактите между гражданите на двете страни.", "date": "2017.07.26", "title": "София и Скопие ще бъдат свързани с железница през 2027 година"}
{"url": "http://www.dnevnik.bg/sport/2017/07/26/3013457_festivalna_stana_asiks_arena_sreshtu_dogovor_za_100/", "text": "Зала \"Фестивална\" вече ще се казва \"Асикс арена\" след подписване на шестгодишен договор между собственика - държавната фирма \"Академика 2011\" ЕАД, и \"Асикс Европа\", представлявана от Любомир Ганев. Споразумението е за 100 хил. лева годишно. Залата претърпя основен ремонт на стойност 7 млн. лева, но все още не е открита. Реконструкцията  започна през февруари 2016 г. , а според заданието срокът за изпълнението беше 270 дни. Дългото забавяне направи така, че българските атлети, които основно ще ползват съоръжението, да не могат да се подготвят в него през миналия зимен сезон. През декември спортният министър Красен Кралев каза, че залата ще отвори през пролетта. По-късно при инспекция на служебния министър на спорта Даниела Дашева изпълнителният директор на \"Академика 2011\" Борис Тодоров обяви, че съоръжението ще е готово до средата на май. Сега Кралев посочи, че откриването ще е през септември. Цялата стойност на ремонта е 7 млн. лева, от които 4 милиона са средства на \"Академика 2011\" ЕАД. Останалата част са по договор за енергийна ефективност. Зала на самоиздръжка \"Подписването на този договор ни дава увереност да продължим със следващите проекти за модернизация на спортната инфраструктура\", каза Кралев. Тодоров посочи, че със средствата от договора с \"Асикс\" плюс парите от наема на площи залата ще се самоиздържа. Според него това ще позволи да се предлагат по-добри и достъпни цени за тренировки. И добави, че заради енергийната ефективност разходите за отопление ще са много ниски. Той очаква съоръжението да е на печалба. Но уточни: \"Печалбата не е най-важното в случая. По-важен е социалният ефект\". Кралев и президентът на Българската федерация по лека атлетика (БФЛА) Добромир Карамаринов се обединиха около твърдението, че \"Асикс арена\" е от голяма важност за атлетите и развитието им. Според Карамаринов шестте години, в които залата не е била използвана, са се отразили на българската атлетика. За едно по-светло бъдеще Той се надява с отварянето да се даде възможност за пълноценно развитие на талантите. На церемонията по подписването присъстваха Лиляна Георгиева, която с нов национален рекорд спечели сребърен медал на 1500 м от европейското първенство за юноши и девойки под 20 години в Гросето, и сребърната медалистка на троен скок от световното за юноши и девойки под 18 години в Найроби Александра Начева. Карамаринов посочи, че талантите ще имат всичко необходимо и че успехите им ще зависят само от тях. \"Трябва да отглеждаме много внимателно младите състезатели\", добави Кралев. Карамаринов неколкократно благодари на министъра за обновяването на залата. По думите му Кралев е удържал на думата си след направените обещания.", "date": "2017.07.26", "title": "\"Фестивална\" стана \"Асикс арена\" срещу договор за 100 хил. лева годишно"}
{"url": "http://www.dnevnik.bg/bulgaria/2017/07/26/3013575_veloaleia_shte_svurzva_dve_sela_v_obshtina_septemvri/", "text": "Велоалея ще свързва селата Варвара и Ветрен дол в община Септември. Това реши на днешното си редовно заседание Министерският съвет. За целта общината ще получи безвъзмездно от държавата три имота с обща площ 52.5 дка, намиращи се в селата. Велоалеята се изгражда, за да бъде облагороден районът, да се развива спортът и туризмът и да се създаде възможност за активно движение на живеещите в общината, подчертават в решението си от Министерския съвет. Правителството одобри още прехвърлянето на собствеността на две професионални гимназии от публична държавна, управлявана от земеделското министерство, към общинска в полза на община Русе. Става въпрос за гимназиите по селско стопанство \"Ангел Кънчев\" и по дървообработване и вътрешна архитектура \"Йосиф Вондрак\". Министерският съвет промени и свое решение от ноември 2012 г., с което са отчуждени имоти и части от имоти - частна собственост, за държавна нужда за изграждането на обход на Монтана. С промяната са направени корекции, свързани с отчуждените собственици на имоти, без да се засяга размерът на определените обезщетения.", "date": "2017.07.26", "title": "Велоалея ще свързва две села в община Септември"}
{"url": "http://www.dnevnik.bg/bulgaria/2017/07/26/3013593_bulgarskiiat_voenen_kontingent_v_afganistan_shte_bude/", "text": "Българският военен контингент, участващ в мисията на НАТО в Афганистан \"Решителна подкрепа\", ще бъде увеличен с до 50 души, реши на днешното си заседание правителството. Вместо от до 110 военни, както е според постановление на кабинета от октомври 2014 година, той ще е от до 160 човека. Като аргумент се посочва усложнената военно-политическа обстановка в Афганистан и решението на командването на НАТО да преразгледа състава на силите, участващи в мисията, и да отправят призив към държавите участнички за увеличаване на приноса им. Към момента в района на мисията, където българските военнослужещи изпълняват задълженията си, се извършва реконструкция и разширяване на съоръженията, в резултат на което постовете за охрана ще бъдат значително увеличени. Това води до необходимостта броят на участващия в мисията личен състав да нарасне с 50 души, съответно съставът на контингента ни да достигне до 160 военнослужещи. Приносът на България към мисията на НАТО за подготовка, съветване и подпомагане в Афганистан \"Решителна подкрепа\" е израз на външната политика на страната ни и форма на изпълнение на съюзните ни ангажименти към алианса.", "date": "2017.07.26", "title": "Българският военен контингент в Афганистан ще бъде увеличен с 50 души"}
{"url": "http://www.dnevnik.bg/bulgaria/2017/07/26/3013552_kabinetut_komandirova_16_slujiteli_da_podpomagat/", "text": "Правителството промени свое предишно решение, като увеличи броя на служителите, които ще командирова в Брюксел да подпомагат работата по време на българското председателство на Съвета на Европейския съюз. С новото решение общо 16 служители ще подпомагат процеса, като 11 от ще бъдат пратени в Европейската комисия, 3 - в Генералния секретариат на Съвета на Европейския съюз, и 2 служители на Европейския парламент. Целта е екипите в столицата и в Постоянното представителство на България към ЕС да бъдат подсилени от служители на институциите на ЕС със специфична експертиза в конкретни области. Кабинетът одобри и културната програма, която ще съпътства председателството, но подробности не се съобщават. Казва се, че част от събитията, които ще се реализират на територията на страната, ще бъдат селектирани чрез обявяване на процедура от Национален фонд \"Култура\". Основната културна програма ще се провежда в София. Изпълнението на програмата в национален план се осъществява от Министерство на културата във взаимодействие с Министерството за подготовката и провеждането на Българското председателство на Съвета на Европейския съюз през 2018 г., Столична община и община Пловдив. Тези, които ще бъдат извън страната, ще бъдат в координация между министерствата на културата и на външните работи.", "date": "2017.07.26", "title": "Кабинетът командирова 16 служители да подпомагат българското председателство"}
{"url": "http://www.dnevnik.bg/sviat/2017/07/26/3013589_sudut_na_es_pochti_sigurno_shte_naloji_na_ungariia/", "text": "Генералният адвокат в Съда на ЕС Ив Бо заяви, че не трябва да се дава ход на дело по жалбите на Словакия и Унгария, в които се оспорва задължителното пренастаняване на търсещи убежище в целия ЕС, предаде агенция \"Ройтерс\". Двете източноевропейски страни, подкрепени от съседката си Полша, смятат, че схемата за задължителни квоти за приемане на мигранти, одобрена от Европейския съвет през 2015 г., е незаконна. Те искат от съда да я отмени, като изтъкват, че приемането ѝ е опорочено от грешки от процедурно естество или свързани с избора на неподходящо правно основание и че схемата не е годна да отговори на миграционната криза, нито е необходима за тази цел. Програмата има за цел да облекчи натиска над  бежанските системи в Гърция и Италия  след масовата имиграция през Средиземно море. В хода на производството Полша встъпва в подкрепа на исканията на Словакия и Унгария, а Белгия, Германия, Гърция, Франция, Италия, Люксембург, Швеция и комисията встъпват в подкрепа на исканията на съвета. Генералният адвокат отхвърли повечето процедурни аргументи на Братислава и Будапеща и заяви, че схемата за  пренастаняване на 120 000  търсещи убежище е \"подходяща за постигане на зададената цел\". Когато мярката бе приета през септември 2015 г., против нея гласуваха  Унгария, Словакия, Румъния и Чехия . В становището си Ив Бо заяви, че договорите на ЕС разрешават приемане на мерки за справяне с ясно идентифицирани извънредни ситуации. Според него ЕС не е надхвърлил правомощията си, а гласуваният механизъм е \"всъщност пропорционално средство\" за справяне с  бежанския поток към Гърция и Италия . Словакия и Унгария внесоха жалбите през декември 2015 г. Решение на Европейския съд се очаква по-късно тази година, като магистратите рядко приемат становище, различно от това на генералния адвокат. Властите в Будапеща веднага обявиха решението за \"политическо\" и неосноваващо се на правни аргументи. Наказателните процедури Европейската комисия обяви днес, че предприема втори етап в  наказателните процедури срещу Чехия, Унгария и Полша . Брюксел е изпратил мотивирани становища на трите държави за неспазване на правните им задължения по отношение на релокацията. На 15 юни 2017 г. комисията откри производства за установяване на неизпълнение на задължения и изпрати официални уведомителни писма, отговорите на които не са задоволителни, твърдят от институцията. В нито един от тях не се посочва намерението на тези държави членки в скоро време да започнат да извършват премествания на тяхна територия. Нито един от представените аргументи — независимо дали става въпрос за текущото съдебно дело срещу съвета, което няма суспензивно действие, изразяването на солидарност чрез други средства или трудностите при извършването на проверки за сигурност — не оправдава неспазването на обещаните налични места. Ето защо комисията реши да премине към следващия етап от производството за установяване на неизпълнение на задължения. С решенията на съвета от държавите членки се изисква на всеки три месеца да поемат ангажимент за налични места за преместване, с което да се осигури бърза и методична процедура за преместване. Докато Унгария изобщо не е предприела действия от началото на схемата за преместване, Полша не е предприела никакви премествания и не е поемала ангажименти от декември 2015 г. насам. Чешката република не е извършила никакви премествания от август 2016 г. и вече повече от година не е поемала никакви нови ангажименти. Сега трите държави имат един месец, за да отговорят на комисията. При липса на отговор или ако представените в отговора становища не са задоволителни, комисията може да реши да премине към следващия етап от процедурата за установяване на неизпълнение и да отнесе случая до Съда на ЕС. Временната схема за спешно преместване беше създадена с две решения на съвета през септември 2015 г., с които държавите членки поеха ангажимент за  преместването от Италия и Гърция  на лица, нуждаещи се от международна закрила. Комисията докладва редовно за изпълнението на двете решения на съвета в своите редовни доклади за преместването и презаселването, които тя използва, за да отправи призив да бъдат предприети необходимите действия. Темпът значително се е увеличил през 2017 г., като от ноември 2016 г. са извършвани над 1000 прехвърляния всеки месец, а през юни 2017 г. е отбелязан нов месечен рекорд с над 3000 прехвърляния. Към 26 юни са били извършени общо 24 676 премествания (16 803 от Гърция и 7 873 от Италия). 50 души от Гърция са дошли в България, нито един не е бил преместен от Италия. По-голямата част от държавите членки понастоящем редовно поемат ангажименти и приемат премествания, като е напълно възможно да бъдат преместени всички отговарящи на критериите кандидати до септември 2017 г., ако се поддържа темпът на преместванията от Гърция, а за тези от Италия той допълнително се засили. В тази последна фаза от решаващо значение е държавите членки да ускорят преместванията и да поемат достатъчно ангажименти за голям общ брой места с цел да бъдат преместени всички отговарящи на условията кандидати, включително тези, които вероятно ще пристигнат до 26 септември. При всички положения правното задължение на държавите членки за извършването на премествания няма да отпадне след септември: решенията на съвета относно преместването се прилагат по отношение на всички лица, които ще пристигнат в Гърция или Италия до 17 септември 2017 г. или съответно до 26 септември 2017 г., като отговарящите на условията кандидати трябва да бъдат преместени в разумен срок след това.", "date": "2017.07.26", "title": "Съдът на ЕС почти сигурно ще наложи на Унгария мигрантските квоти"}
{"url": "http://www.dnevnik.bg/sviat/2017/07/26/3013551_makedoniia_triabva_da_spre_antibulgarskata_propaganda/", "text": "След подписването на Договора за добросъсество с България властите в Скопие трябва \"да предприемат реални действия\" за \"прекратяване на антибългарската пропаганда, езика на омразата и отказ от претенции към Република България.\" Това казал премиерът Бойко Борисов на заседание на Министерския съвет в сряда според публикуваната от срещата стенограма. По думите му, за да извърви европейския си път, Македония е необходимо \"да преодолее наследените пропагандни стереотипи и неконструктивни действия спрямо съседите\", първа крачка в което е посещението на македонския премиер Зоран Заев в София. На  същото заседание  правителството одобри проекта за договора и ангажимента на България да доизгради железопътно трасе, което да свърже София и Скопие. \"Заедничка, както я наричат, история\"  В Македония текстът на договора беше приет от кабинета във вторник вечерта на фона на обвинения от опозицията, че властите пазят съдържанието му в тайна. България също не е публикувала подробности за документа дни преди  очакваното подписване  в началото на август. На заседанието обаче Борисов обяснява, че в договора се използва терминът \"общата ни история\", с който \"казваме, че историята ни обединява, а не ни разединява.\" Според премиера \"двете държави ще дадат положителен пример за това, че решават самостоятелно по най-добрия начин отворени въпроси. \"Тази заедничка, както те наричат, история, можем да празнуваме празници заедно, да се радваме заедно, а не непрекъснато тази тежка конфронтация, която върви и досега, на практика не е от полза за никого\", допълва премиерът. Борисов нарича договора \"израз на желанието на Република България да изгради модерни добросъседски отношения, основани на европейските ценности\". Според него няколко правителства \"от целия политически спектър\" години наред са били ангажирани в преговори за документа, \"отстоявайки националния интерес\". Едва сега обаче, след като започна процесът за преодоляване на кризата в Македония, се появили условия за подписване на двустранния договор. Влизането на Македония в НАТО е може би едно от най-добрите неща, които гарантират и сигурността на българо-македонската граница, смята премиерът. Линията София-Скопие На заседанието Борисов добавя, че и меморандумът за железопътни превози със Скопие, и подписването на договора ще допринесат за развитието на мултимодалния Коридор №8 и търговията между двете страни, които ще донесат преки ползи на гражданите на Република България и Република Македония. \"В този ред на мисли и срещата в Триест, и в Берлинския процес е включен и именно Коридор №8, за да може да има това свързване между двете държави, които ние толкова настояваме.\" Проектът, който трябва да свърже Дуръс с Черноморието, се бави от години, докато участващите в него страни се обвиняват взаимно за забавянето. Също в сряда, на посещение в Албания, македонският министър Никола Димитров и колегата му Дитмир Бушати се договориха да продължат преговорите за коридора.", "date": "2017.07.26", "title": "Македония трябва да спре антибългарската пропаганда след договора, обяви Борисов"}
{"url": "http://www.dnevnik.bg/sport/2017/07/26/3013608_novak_djokovich_propuska_ostatuka_ot_sezona/", "text": "Сръбският тенисист Новак Джокович ще пропусне всички турнири до края на сезона. Носителят на 12 титли от Големия шлем има контузия на десния лакът. \"Това не е лесно решение за мен, но се опитвам да гледам от положителната страна. Искам да играя професионален тенис още много години\", каза Джокович, който в момента е четвърти в света. За последно  Джокович игра в четвъртфинала с Томаш Бердих на \"Уимбълдън\" на 12 юли , но се оттегли заради травмата. Тогава той обясни, че контузията му е от година и половина. Информациите бяха, че сърбинът ще пропусне започващия на 28 август US Open, където стана шампион през 2011 и 2015 г. Това ще е първото му отсъствие от турнир от Големия шлем след 51 поредни участия. Джокович обясни, че всички специалисти, към които се е обърнал, са единодушни, че при тази травма е нужна почивка. \"Продължителна пауза от спорта е неизбежна. Ще направя необходимото, за да се възстановя. Лакътят ми е претоварен и постоянно ми създава проблеми при сервиране, а вече и при форхенд ударите\", заяви той във \"Фейсбук\". Сърбинът добави, че е благодарен за всичко, което е постигнал, и че тялото му има предел. \"В началото на кариерата си имах здравословни проблеми, но през годините с много търпение и отдаденост намерих решение. Това е подходът ми към тази ситуация и твърдо вярвам, че ще се завърна по-силен.\"", "date": "2017.07.26", "title": "Новак Джокович пропуска остатъка от сезона"}
{"url": "http://www.dnevnik.bg/citat_na_deniia/2017/07/26/3013619_citat_na_denia_plashtame_za_butikova_stoka_a/", "text": "Това каза по време на изслушването си в парламентарната комисия по здравеопазването единственият кандидат за нов управител на Националната здравноосигурителна каса д-р Камен Плочев. Коментарът му беше част от встъплението му за проблемите на здравеопазването и конкретно големите разходи за болнична помощ. Сред приоритетите си, когато бъде избран за управител на здравната каса, той посочи налагането на строг контрол над партньорите на фонда, включително чрез постоянни планирани и внезапни проверки заедно със здравното министерство и Националната агенция за приходите (НАП).", "date": "2017.07.26", "title": "Цитат на деня: Плащаме за бутикова стока, а получаваме стандарт \"Илиянци\""}
{"url": "http://www.dnevnik.bg/bulgaria/2017/07/26/3013607_kabinetut_otpusna_pari_za_uniformi_na_policaite/", "text": "Правителството одобри допълнителни разходи по бюджета на Министерството на вътрешните работи за 2017 г., с които ще бъдат купени униформи на полицаите. Средствата са общо 17 474 000 лв. Те ще отидат за служителите, които са имали право на униформа и тя не им е била осигурена за 2011 г., 2012 г., 2013 г., 2014 г. или 2015 г. и за които не е осигурена. Преди година изчислението на МВР беше, че за униформи се дължат близо 30 млн. лв. В началото на месеца полицаите протестираха няколко пъти като обясниха, че вече сами си купуват униформите, лимитът върху горивото им пречи да си вършат работата и поискаха по-високи заплати. На среща с премиера получиха обещание за първите две искания. Повишение на заплатите през тази година не се предвижда.", "date": "2017.07.26", "title": "Кабинетът отпусна пари за униформи на полицаите"}
{"url": "http://www.dnevnik.bg/politika/2017/07/26/3013601_delata_za_korupciia_shte_se_gledat_veche_ot/", "text": "Делата за над 40 престъпления - от подкуп до престъпления по служба, вече ще се гледат от специализирания наказателен съд. Това се случи, след като депутатите гласуваха промени в Наказателно-процесуалния кодекс на второ четене. Всичко премина без особени дебати и за по-малко от два часа и половина. Измененията включваха редица промени, като между първо и второ четене трима депутати от ГЕРБ внесоха допълнителни предложения, с които се предвиждаха и различни - по-дълги срокове за разследванията по делата за корупция и мерките за неотклонения по тях. Те бяха гласувани на второ четене в правната комисия миналата седмица, но днес в пленарна зала управляващите оттеглиха тази идея. Срещу тези предложения възразиха от БСП. \"Особено съществено, за да не бъде определен специализираният наказателен съд като извънреден и да отговаря на изискванията за безпристрастност и независимост, е, на първо място, той да прилага общоустановените правила, които се съдържат в материалните и процесуалните закони, които прилагат общите съдилища, и на второ място – условията и редът за назначаване на съдиите в него да са същите, прилагани при назначаване на съдиите в цялата съдебна система\", заяви Крум Зарков от БСП. След неговото изказване Кирилов обяви, че текстът ще бъде оттеглен, и призова депутатите от ГЕРБ да гласуват \"въздържал се\". \"Като вносител на този текст го оттеглям, за да не заразяваме с аргумент за противоконституционност едно правилно решение\", заяви Кирилов.", "date": "2017.07.26", "title": "Делата за корупция ще се гледат вече от специализирания съд"}
{"url": "http://www.dnevnik.bg/politika/2017/07/26/3013600_parlamentut_shte_opredeli_dogovora_sus_skopie_za/", "text": "Всички парламентарно представени партии се очаква да подкрепят обща декларация на Народното събрание, с която определят  договора за добросъседство между България и Македония  като \"стабилна, принципна и прагматична основа за отношенията между двете страни\". Текстът на декларацията бе подписан днес от  председателите на парламентарните групи на ГЕРБ и на \"БСП за България\" Цветан Цветанов и Корнелия Нинова  и има заявената подкрепа на колегите им от \"Обединените патриоти\", ДПС и \"Воля\". Проектът ще бъде одобрен на заседанието на Народното събрание в петък - няколко дни преди  подписването на договора в Скопие, което е насрочено за 2 август . Очаква се на заседанието да присъства и премиерът Бойко Борисов, чийто кабинет днес одобри договора. В декларацията ще бъде записано, че Народното събрание оценява усилията за финализирането на преговорите между България и Македония и очаква договорът да бъде подписан според постигнатите договорки. Депутатите ще изразят готовност да ратифицират договора за добросъседство възможно най-скоро и ще задължат Министерския съвет всяка година да докладва за изпълнението му пред парламента. След финализирането на преговорите македонският външен министър Никола Димитров обяви, че  София и Скопие са еднакво доволни и недоволни от компромиса си , който са направили. Българският му колега Екатерина Захариева обясни в парламента, че, подписвайки договора,  Скопие се задължава да не предявява претенции за македонско малцинство в България . Тя уточни, че в последните години все по-усилено  определени кръгове в Македония говорят за наличието на подобно малцинство . Днес Борисов обяви, че след подписването на договора  Македония трябва да спре антибългарската пропаганда . На заседанието на Министерския съвет той е съобщил, че в договора се използва терминът \"общата ни история\", с който \"казваме, че историята ни обединява, а не ни разединява\". Според запознати с подготовката на документа България не е правила големи компромиси по текстовете на договора. Единствената отстъпка била, че вместо \"двете страни и гражданите им\" щяло да бъде записано \"двете страни и народите им\".", "date": "2017.07.26", "title": "Парламентът ще определи договора със Скопие за стабилна и принципна основа на отношенията"}
{"url": "http://www.dnevnik.bg/analizi/2017/07/26/3013650_s_chii_pari_e_vliazul_v_evroparlamenta_angel_djambazki/", "text": "С чии пари е влязъл в Европарламента Ангел Джамбазки? Убедителен отговор засега няма. Пита се обаче и друго: с каква цел седи той в този парламент? Тези въпроси си задава и Александър Андреев. Вижте неговия видеокоментар:", "date": "2017.07.26", "title": "С чии пари е влязъл в Европарламента Ангел Джамбазки"}
{"url": "http://www.dnevnik.bg/sviat/2017/07/26/3013544_britanskata_ikonomika_vidimo_se_zabavia_sus_slab_rust/", "text": "Ръстът на британската икономика леко се е ускорил през второто тримесечие до 0.3 на сто от брутния вътрешен продукт спрямо 0.2 на сто през първото, показва националната статистика, публикувана в сряда. Данните на агенцията сочат, че отслабването на промишленото производство и строителството е оказало натиск върху темпа на растеж. \"Икономикана преживява видимо забавяне през първата половина на годината. Докато услуги като продажбите на дребно и филмовото производство показват по-голямо подобрение във второто тримесечие, по-слаби резултати в строителството и производството са довели до по-нисък ръст като цяло\", казва Дарън Морган, който оглавява Бюрото за национална статистика. Експертите понижават прогнозите си за британската икономика на фона на процеса на напускане на Европейския съюз. Консултантската компания \"ПрайсуотърхаусКупърс\" (PricewaterhouseCoopers - PwC) прогнозира икономически растеж за 2017 г. от 1.5 на сто спрямо предишните очаквания за растеж от 1.6 на сто. Слабите резултати в производството и строителството спъват цялостния растеж на фона на подобрение в сектора на услугите. Данните донякъде съответстват на очакванията на анализатори за леко подобрение на ръста от предишното тримесечие. Резултатът обаче е и сигнал за \"забележимо забавяне\" през първата половина на годината, сочи съобщението на статистическата агенция. При услугите ръстът към края на юни, сравнен с обема към края на март, е 0.5%. Това обаче е единствената положителна стойност от трите най-големи сектора на икономиката. \"Последните данни за БВП идват през седмица, когато МВФ вече преразгледа прогнозата за ръст на Великобритания за 2017 г. от 2 на сто на 1.7% на фона на \"по-слаба от очакваното активност\" и несигурност заради Брекзит\", казва Антъни Курукги от валутния търговец Foenix Patners. Според Националния институт за икономически и социални изследвания икономиката на Обединеното кралство в момента се представя далеч под потенциала си и тази тенденция вероятно ще се запази през цялата година. \"Наистина има знаци, че за много домакинства потреблението ще се свие в хода на годината, като реалният разполагаем доход ще спадне\", отбелязва ръководителят на института Джагид Чадха. При този резултат се очаква централната банка в Лондон да остави лихвите непроменени следващата седмица и така да ги задържи на рекордно ниски нива. Стойността на паунда падна леко до 1.3010 към долара след обявяването на статистиката, след като през юни беше достигнала най-високите си нива от 10 месеца насам - 1.3033. Анализатори, цитирани от \"Ройтерс\", смятат, че основният двигател за паунда през следващите месеци се очаква да са развитията около Брекзит, след като британската валута загуби около 14% от стойността си спрямо долара след референдума миналия юни.", "date": "2017.07.26", "title": "Британската икономика \"видимо се забавя\" със слаб ръст през второто тримесечие"}
{"url": "http://www.dnevnik.bg/sviat/2017/07/26/3013664_es_razshiri_sankciite_sreshtu_rusiia_zaradi_skandala_s/", "text": "Постоянните представители на 28-те страни от ЕС са съгласували в сряда въвеждането на санкции срещу 4 физически и 3 юридически лица от Русия заради изпращането в Крим на газови турбини на компанията \"Сименс\" в нарушение на договора за използването им и въпреки обещания от Москва, че няма да създават с тях проблеми на германския машиностроителен гигант. Новината разпространи официалната агенция ТАСС, позовавайки се на дипломатически източник от Съвета на ЕС. Настояването за разширяване на списъка със санкционираните дойде от Германия преди броени дни. Това стана във фаза на преглед на сега действащите санкции, в която е обичайно да бъдат добавяни или отстранявани имена от списъка. ТАСС не посочва имената на наказаните, а руски медии обясняват, че решението ще означава забрана да се поддържат делови отношения с трите руски компании, а на четиримата граждани няма да се издават визи за влизане в ЕС, САЩ и страните, поддържащи режима на ембаргото. Ако на територията на тези държави имат активи или банкови сметки, те подлежат на блокиране. В Крим турбините са доставени от \"Технопромекспорт\", дъщерна структура на холдинга \"Ростех\", който има няколко задгранични проекта, включително в Хърватия, където изгражда ТЕЦ \"Сисак-3\" с мощност 230 МВт. \"Приветствам политическото решение на страните - членки на ЕС, за налагане на нови санкции на Русия заради нелегалната доставка на турбини на \"Сименс\" във временно окупирания Крим\", написа на страницата си във \"Фейсбук\" украинският президент Петро Порошенко. \"Още четирима граждани на Русия и три руски компании попадат под честните и справедливи ограничителни мерки в отговор на циничното им и съзнателно нарушаване на договорите. Прецедентът със \"Сименс\" трябва да предизвика наказания, за да не се повтаря повече.\"", "date": "2017.07.26", "title": "ЕС разшири санкциите срещу Русия заради скандала с турбините на \"Сименс\""}
{"url": "http://www.dnevnik.bg/razvlechenie/2017/07/26/3013547_video_oazis_v_koito_vseki_moje_vsichko_ili_budeshteto/", "text": "През 2045 г. светът е неприветливо място и почти цялото човечество се е впуснало в търсене на огромно богатство и безгранична мощ, но във виртуалната реалност наречена \"Оазис\". Там хората попадат в утопична вселена, където всеки може да бъде каквото пожелае, да се срещне с герои от комикси, игри и филми, създадени основно през 80-те години на ХХ век. Това е основната история в новия филм на режисьора Стивън Спилбърг - \"Играч едно, приготви се\", чийто първи трейлър беше представен по време на тазгодишното издание на фестивала \"Комик кон\" в Сан Диего.  Основното действащо лице е Уейд Уотс (Тай Шеридън), младо момче, което ежедневно играе в \"Оазис\", за да избяга от реалния свят. Там той започва да търси лотариен билет, скрит от създателя на играта Джеймс Холидей (Марк Райлънс). За да го намери обаче, трябва да разгадае сложни пъзели, както и да преодолее смъртоносната конкуренция на всички останали играчи.  Филмът е базиран на книгата на Ърнест Клайн. Компанията \"Уорнър брадърс\" купува правата за екранизацията на романа ден след като издателството \"Краун пъблишънг\" купувата правата за публикуването му. Клайн е сценарист на филма заедно със Зак Пен, който е работил по сценариите на \"Отмъстителите\" (The Avengers), \"Невероятният Хълк\" и \"Х-мен\". Световната премиера на \"Играч едно, приготви се\" ще бъде на 6 октомври 2018 г.", "date": "2017.07.26", "title": "Видео: Оазис, в който всеки може всичко, или бъдещето в новия филм на Стивън Спилбърг"}
{"url": "http://www.dnevnik.bg/bulgaria/2017/07/26/3013709_zaev_bulgariia_i_makedoniia_shte_podpishat_dogovora_za/", "text": "Договорът за добросъседство между България и Македония ще се подпише на 1 август, \"най-вероятно в Скопие\", тъй като Илинден е национален празник. Това обяви македонският премиер Зоран Заев пред журналисти, цитиран от местните медии. Според първоначалната информация документът трябваше да се подпише ден по-късно, но премиерът каза, че на тази дата \"Илинден ще се прославя на няколко места\". На пресконференция Заев каза още, че договорът \"ще се подпише на македонски език съгласно конституцията на Македония и на български език съгласно конституцията на България. Ще бъде в два екземпляра, на македонски и български\". Той увери, че със сключването да проточилото се с години споразумение двете държави се задължават да работят заедно \"срещу словото на омразата и провокациите\" и да се противопоставят на негативните кампании. Според министър-председателя договорът също така ще защитава интересите на македонското малцинство в България. Във вторник вечерта кабинетът в Скопие одобри текста да договора, чието съдържание още не е предоставено на медиите. Заев свика пресконференцията, за да даде подробности за текста, който предстои да бъде подписан. В сряда следобед проектът на документа беше одобрен и от правителството на премиера Бойко Борисов. \"Договорът ще бъде обявен на уеб страницата на правителството\", каза Заев, без да се ангажира със срок. \"Уверявам ви, той е основа за добросъседство и приятелство, за пътна и газова инфраструктура, за напредък в търговския обмен и се надявам да се силен импулс за Коридор №8.\" Документът \"не е само текст на хартия, той трябва да има душа. Вярвам и почитам правата и гледните точки на всички. Желая и умолявам да дадем позитивна душа на договора. Съгласихме се на него, защото имаме приятел и съсед, за да затворим определени въпроси... миналото и историята ги поставяме като основи на бъдещето\".", "date": "2017.07.26", "title": "Заев: България и Македония ще подпишат Договора за добросъседство на 1 август, а не на Илинден"}
{"url": "http://www.dnevnik.bg/bulgaria/2017/07/26/3013702_video_drugite_novini/", "text": "Състоянията на водата вдъхновиха дизайнерката Айрис Ван Херпен 79-годишна белгийка карала поршето си с 238 км/ч", "date": "2017.07.26", "title": "Видео: Другите новини"}
{"url": "http://www.dnevnik.bg/bulgaria/2017/07/26/3013693_niamalo_nito_nujda_nito_vuzmojnost_za_poveche_policai/", "text": "Шефът на главна дирекция \"Национална полиция\" в МВР Христо Терзийски заяви, че към момента няма нужда от засилено полицейско присъствие на определени места в София заради инцидентите с побой от последните дни. Той обясни, че полицейските служители работят по план, който се казва единна разстановка. \"В момента не може да се извадят повече служители, а могат да се променят само местата, където те да извършват обход. Към настоящия момент обаче не са необходими крайни действия или натоварване на полицаите с извънреден труд\", коментира той. Терзийски увери, че вътрешното ведомство следи всеки ден ситуацията в София. В понеделник и вторник в столицата се случиха две нападения през деня. При едното две жени - нотариус и нейната дъщеря, която е помощник-нотариус,  бяха пребити на столичния булевард \"Драган Цанков\" . При другото нападнат от трима мъже беше  журналистът от БНТ Иво Никодимов. По думите на Терзийски обаче не се забелязва зачестяване на подобни случаи, дори напротив - началникът на Първо районно управление, на чиято територия бяха извършени и двете посегателства, е докладвал, че от началото на годината няма регистрирани хулигански прояви, които да обособят това място като опасно за гражданите на столицата. Терзийски заяви, че разследващите нямат нови версии за двата побоя. За случая с Иво Никодимов разследващите работят по тезата,  че е без мотив - по хулигански подбуди . Все още няма водеща версия за побоя над двете жени, защото те са в болницата и полицаите изчакват с разпита им, за да изследват евентуален мотив. Накрая Терзийски отново увери, че МВР следи ситуацията и командирова служители, където е необходимо. Направи и уточнението, че \"в момента имаме един нов град, който се намира на Черноморието и там сме командировали доста служители, защото имаме изключително голям град на територията на Слънчев бряг и Несебър\".", "date": "2017.07.26", "title": "Нямало нито нужда, нито възможност за повече полицаи в София, доста били в \"новия град\" на морето"}
{"url": "http://www.dnevnik.bg/bulgaria/2017/07/26/3013720_budeshtiiat_upravitel_na_zdravnata_kasa_planira/", "text": "Ефективното управление и разходване на средствата от здравноосигурителните вноски ще бъде основен приоритет на новия управител на здравната каса. Той планира нова правна регламентация, с която да се уреди правото на касата да налага контрол върху партньорите си и в която да се предвидят планови и внезапни проверки във всички болници, които да се извършват съвместно с регионалните каси, агенцията за Медицински одит на здравното министерство и Националната агенция по приходите. Това беше първата точка от изложението на кандидата за управител на Националната здравноосигурителна каса д-р Камен Плочев при изслушването му пред парламентарната комисия по здравеопазването. Той беше единственият  номиниран от управляващата партия ГЕРБ  след  оставката на Глинка Комитов , така че се очаква кандидатурата му да бъде одобрена в пленарната зала още утре или в петък. Комисията днес я подкрепи с пълно мнозинство. Плочев, който сега е началник на катедрата по инфекциозни болести във Военномедицинска академия, заяви, че ще спазва закона, но няма да допуска административен тормоз над пациентите. Освен това ще се опита да реши този \"сериозен административен проблем с огромния брой писма от болниците, с които са заринати НЗОК и РЗОК\". По думите му болничните директори, на принципа на плачещите деца смятат, че ако пишат повече писма, ще получават повече пари. Бъдещият управител смята, че реалното потребление на медицински услуги ще проличи и ще се нормализира след въвеждането на личната електронна здравна карта, където не може да се излъже за обема на извършената дейност. По думите му сега това е проблем в по-малките населени места - как навсякъде се извършват най-скъпоструващите инвазивни процедури, попита риторично той. Ако обаче само за експеримента се намалят цените на клиничните пътеки, които сега са по няколко хиляди лева, вероятно ще спрат да се извършват с такава честота, предположи той. Друга цел, която си постави бъдещият шеф на НЗОК, е касата да бъде пълноправен участник в преговорите за цени и услуги, вместо просто каса или вид банкомат. По думите му сега разходите са толкова големи и нерационални, че сякаш  \"плащаме за бутикова услуга, а получаваме стандарт \"Илиянци\" . Затова той подкрепя идеята на Надзорния съвет на НЗОК да се създаде специално  аналитично звено към касата  с актюер и рисков мениджър за преценка на разходите. В личен план се представи като \"човек, женен от повече от 50 години, с две деца и един внук, но никой не тръгна по стъпките на медицина, защото бяха наплашени от моя пример\". Мандатът на Плочев като управител на НЗОК, след като бъде одобрен в пленарната зала до края на тази седмица, ще продължи до 12 май 2020 г. В момента временен управител на здравния фонд е подуправителят Димитър Петров.", "date": "2017.07.26", "title": "Бъдещият управител на здравната каса планира повече внезапни проверки в болниците"}
{"url": "http://www.dnevnik.bg/sport/2017/07/26/3013549_arena_burgas_triabva_da_e_gotova_do_godina_i_polovina/", "text": "Завършването на \"Арена Бургас\" трябва да стане до година и половина, заяви спортният министър Красен Кралев. Той имал уверението, че това ще се случи. Изграждането на многофункционалната зала в Бургас е следващата цел пред спортното министерство в графата \"инфраструктурни проекти\". Това посочи Кралев при представянето на  договора за името на \"Фестивална\", която вече ще се казва \"Асикс арена\" . Надеждите са с \"Арена Бургас\" да се кандидатства за домакинство на европейско първенство по лека атлетика. Миналата есен  Кралев проучи лично от президента на европейската лека атлетика Свен Арне Хансен  какви са възможностите това да се стане през 2021 или 2023 г. По време на инспекция в края на април министър-председателят Бойко Борисов заяви: \"Не съм очаквал залата да е толкова голяма. Големи грандомани сте бургазлии. Направихте я по-голяма от \"Арена Армеец\". През март 2016 г.  правителството отпусна 35 милиона лева за довършване на \"Арена Бургас\" . Парите бяха от неосъществената реконструкция на Зимния дворец в София. През 2014 г. община Бургас започна реализирането на проекта с 5 милиона лева от общо 38 милиона лева с ДДС, колкото се предвиждаше да струва. Парите бяха отпуснати от кабинета \"Орешарски\" по програмата за развитие на общините. Сега спортният министърът посочи, че след завършването на залата в Бургас ще се види какви средства могат да бъдат отделени за други обекти. На преден план излиза идеята за  ремонта на стадион \"Академик\" , който се намира до \"Фестивална\". Държавната \"Академика 2011\", която стопанисва \"Асикс арена\", ще насочи усилията си и към ремонт на Зимния дворец. Наскоро Кралев заяви, че  най-късно през септември ще започне реконструкция на съоръжението , но тогава не се ангажира с детайли.", "date": "2017.07.26", "title": "\"Арена Бургас\" трябва да е готова до година и половина, заяви Кралев"}
{"url": "http://www.dnevnik.bg/tehnologii/2017/07/26/3013516_kompaniia_v_sasht_postavi_chipove_na_slujitelite_si/", "text": "Компания в САЩ имплантира микрочипове под кожата на служителите си - звучи като поредната статия за конспиративни теории, но е е факт. От 1 август работещите за Three Square Market, технологична компания в щата Уисконсин, могат да изберат дали да им бъде поставен между палеца и показалеца чип с размера на оризово зърно, разказва \"Ню Йорк таймс\". Програмата е доброволна и участващите ще могат буквално с едно движение на ръката да задействат електронната ключалка на офиса или да платят покупка в кафенето на фирмата. В понеделник над 50 от общо 80 служители в централата в Ривър Фолс са се записали. \"В следващите 5-10 години това ще е нещо нормално, поради което е по-добре да се включиш от самото начало\", споделя Сам Бернгстън, който е един от първите записали се . За онези, които се притесняват да им се поставя нещо в тялото, има вариант с пръстен с чип. Начинанието е в сътрудничество с шведската \"Байохакс интернешънъл\" (Biohax International) и се смята, че най-вероятно е първото подобно нещо в САЩ. В Швеция обаче то вече е правено в компанията \"Епицентър\" (Epicenter). Случаят отново повдигна въпроси за личното пространство и вероятността да бъдат хакнати подобни устройства. Специалисти коментират пред изданието, че не е докрай ясно какво означава гаранцията, че устройствата са криптирани, и дали има вероятност в бъдеще поставените с една цел чипове да се използват с друга. Дали е възможно чрез имплантите и без знанието на собствениците им да се проследява кой кога и колко продължително си е взел почивка за обед и колко дълго се задържат хората в тоалетната под предлог, че си оправят тоалета. Приложената технология RFID е за разчитане на чипове, а не за GPS проследяване, и предоставя данни само когато ги поиска друго устройство. Поради това се смята, че личният смартфон подава за вас 100 пъти повече информация, отколкото този чип. Не са известни също последиците за здравето. Имлантирането на т.нар. radio-frequency transponder system е одобрено през 2004 г. от федералната агенция за храните и лекарствата, но за медицинска употреба. В разрешителното се казва, че в редки случаи може да се получи инфекция или чипът да се премести някъде другаде в тялото.", "date": "2017.07.26", "title": "Компания в САЩ постави чипове на служителите си"}
{"url": "http://www.dnevnik.bg/politika/2017/07/26/3013746_daniela_dimitrova_stava_deputat_na_gerb_ot_dobrich_na/", "text": "На мястото на Живко Мартинов, депутат на ГЕРБ ще стане Даниела Добрева Димитрова. Tова може да се случи още в петък според председателя на парламентарната група Цветан Цветанов. Мартинов  напусна днес парламента  доброволно, след като главният прокурор Сотир Цацаров поиска имунитета му заради няколко обвинения. Едното е за упражняван натиск над търговец за предоставяне на 4 тона суджук, като народният представител заявявал, че стоката е предназначена лично за министър-председателя, но  \"дори един суджук не е достигнал до премиера\". Даниела Добрева в юрист, заместник-председател на общинския съвет в гр. Добрич. Тя водеше листата на ГЕРБ, но бе изместена с преференции от Живко Мартинов (2283 преференции) и Живко Желязков от село Победа. Желязков беше на 11-то място в листата на ГЕРБ при 11 номер на партията в бюлетината и при него проработи феномена \"15/15\". Цветанов каза пред \"Дневник\", че Живко Желязков сам е пожелал да не става депутат и ще му бъде предложен друг пост.", "date": "2017.07.26", "title": "Даниела Димитрова става депутат на ГЕРБ от Добрич на мястото на Живко Мартинов"}
{"url": "http://www.dnevnik.bg/sviat/2017/07/26/3013695_shte_se_vurne_li_temata_za_bejancite_v_predizbornata/", "text": "Изборите в Германия наближават и бежанската криза изведнъж се връща като тема в предизборната кампания заради скока в броя на кандидатите за убежище, напиращи с паянтови лодки към южните европейски брегове. Само допреди година германският канцлер Ангела Меркел трябваше да води битка за политическо оцеляване, предизвикана от решението ѝ през септември 2015 г. да избегне хуманитарна катастрофа, като разреши на 890 000 бежанци, бягащи от войните в Близкия изток и Африка, да влязат в Германия. Подкрепата за Меркел обаче пак тръгна нагоре с приближаването на вота на 24 септември. Проучването на електората, оповестено миналата седмица от държавната телевизия ZDF, показва, че тя отново е най-популярният лидер в Германия. Главният съперник на Меркел, лидерът на социалдемократите от ГСДП  Мартин Шулц , пак се хвана за бежанската тема в опит да отнеме стабилното водачество на канцлера в предизборните анкети и да осуети устрема ѝ към четвърти мандат начело на най-голямата европейска икономика. \"Ако не действаме сега, ситуацията може да се повтори\", каза Шулц в неделното издание на таблоида \"Билд\". Той имаше предвид данните на ООН, че над 5000 мигранти - главно от африканските страни южно от Сахара и от Бангладеш,  пристигат в Италия всеки ден  след изпълнено със смъртни опасности пътуване през Средиземно море от Либия. До неотдавна  бежанската криза  до голяма степен беше изчезнала от медийните заглавия в Германия, тъй като броят на влизащите в страната мигранти спадна рязко, а кабинетът на Меркел задвижи интеграцията на новодошлите и ускори депортирането на отхвърлените кандидати за убежище. Германската служба за миграцията и бежанците изчислява, че от началото на годината средно по около 15 000 души на месец подават молби за убежище. Това е 80% спад в сравнение със същия период на 2016 г. Шулц каза, че смята да разговаря в четвъртък с италианския премиер Паоло Джентилони за новата бежанска вълна, нахлуваща в южноевропейската държава. Това става на фона на новото дипломатическо н апрежение между Берлин и Анкара  във връзка с арестуването в Турция на германския правозащитник Петер Щойднер, което откроява зависимостта на Меркел от крехката  сделка между ЕС и Анкара , помогнала за намаляване броя на бежанците, напиращи към Северна Европа. Според това споразумение ЕС дава на Анкара около 6 милиарда евро, за да помогне на Турция да настани близо 3-те милиона бягащи от кървавия конфликт в Сирия с цел да ги разубеди да тръгват на мъчително пътуване към страни като Германия. Има обаче и друг риск за Меркел и нейните консерватори християндемократи от ХДС и техните баварски съюзници от Християнсоциалния съюз (ХСС). Евентуална нова терористична атака в Германия - като миналогодишната поредица от нападения, инспирирани от  \"Ислямска държава\" , или някакъв криминален казус, свързан с бежанската общност, може да върне медийния фокус върху броя на кандидатите за убежище тъкмо когато предизборната кампания навлиза в критичната си фаза. В същото време лидерът на ХСС, баварският премиер  Хорст Зеехофер , поднови през уикенда натиска върху Меркел да се съгласи да наложи горна граница от 200 000 бежанци, които Германия да приеме - ограничение, което тя редовно и категорично отхвърля. Зеехофер заяви на събрание на съпартийци, че Германия не може да се справи с повече от 200 000 бежанци всяка година, ако иска да гарантира успех на усилията за тяхната интеграция. \"Таванът\" за бежанци не влезе в общата предизборна програма на ХДС/ХСС, представена миналия месец от Меркел и Зеехофер. Той обаче е част от т.нар. Баварски план, изложен от ХСС за парламентарните избори през септември. Социолозите казват, че различията между ХДС и ХСС по въпроса за справянето на Меркел с бежанската криза са били ключов фактор за срива на подкрепата за консерваторите. Затова отказът на Зеехофер да отстъпи за лимита (за бежанците), изглежда, отново ще фокусира вниманието върху противоречията между Меркел и ХСС за начина на справяне с бежанската криза при навлизането в последните седмици от предизборната кампания.", "date": "2017.07.26", "title": "Ще се върне ли темата за бежанците в предизборната кампания в Германия"}
{"url": "http://www.dnevnik.bg/bulgaria/2017/07/26/3013760_vremenniiat_predsedatel_na_sofiiskiia_raionen_sud_shte/", "text": "Временният ръководител на Софийския районен съд (СРС) Стефан Милев ще бъде награден с грамота и служебна благодарност, защото бил успокоил обстановката в най-натоварения съд в страната. Милев оглави съда след оставката на предишния председател Методи Лалов, а вчера съдийската колегия единодушно избра титуляр за СРС. Предложението за наградата, което беше гласувано от колегията на днешното й заседание, беше на члена на съдебния съвет Галя Георгиева и други, съобщи сайтът \"Дефакто\". Юлия Ковачев попита за какво точно е наградата, след като Милев е издал най-много оспорвани заповеди за наказание. \"Нямаме обективен анализ за свършеното през неговото управление, той е и.ф. председателят с най-много заповеди за дисциплинарни наказания, срещу които имаше много сериозни възражения, така че дали е успокоил обстановката, е съмнително\", заяви Ковачева. Според вносителя на предложението пък Милев имал сериозен принос за \"успокояване на обстановката в СРС и съдийското самоуправление, изразено в протокола от общото събрание, както видяхме вчера\". Избраният председател  Александър Ангелов  беше подкрепен от общото събрание на съдиите в СРС.", "date": "2017.07.26", "title": "Временният председател на Софийския районен съд ще бъде награден"}
{"url": "http://www.dnevnik.bg/sport/2017/07/26/3013734_cska_niama_da_predloji_dogovor_na_francuzina_kabuni/", "text": "Френският халф  Юнес Кабуни  няма да получи предложение за договор от ЦСКА, обявиха от клуба. Футболистът пристигна на проби преди десетина дни, но не можа да впечатли треньора Стамен Белчев. Халфът на \"Бордо\" взе участие в днешната контрола срещу \"Царско село\", завършила 7:4 за червените. Белчев, който изгледа внимателно изявите на 22-годишния футболист, прецени, че не се нуждае от услугите му. Проверката с \"Царско село\" беше организирана най-вече заради Кабуни, както и останалите футболисти, които имат по-малко минути от началото на сезона. \"Резултатът не ме интересува, а по-скоро желанието за игра, което показаха момчетата. Проверката беше полезна за нас\", каза  Стамен Белчев  и отличи Кевин Кубемба, който вкара хеттрик. Два пъти се разписа Густаво Кулма, а по веднъж Милчо Ангелов и Никола Колев.", "date": "2017.07.26", "title": "ЦСКА няма да предложи договор на французина Кабуни"}
{"url": "http://www.dnevnik.bg/citat_na_deniia/2017/07/26/3013758_citat_na_denia_postavihme_znak_na_ravenstvo_mejdu/", "text": "Този коментар направи вицепрезидентът на България и бивш евродепутат Илиана Йотова в интервю за Би Ти Ви. Тя изрази убеденост, че България ще има добро председателство \"на фона на това, което се наблюдава в други държави - големи и малки\". По думите й изборът на приоритетите за българското председателство, и особено за Западните Балкани показва желание за присъствие и самочувствие, че \"най-накрая след 10 г. не само си обект на тази политика, но и я правиш\". В същото време тя изрази учудване, че България е избрала именно този приоритет като попита реторично \"наистина ли искаме разширение и, ако го искаме, намерили ли сме съюзници\" в момент, който не предполага на този етап разширение на ЕС към Западните Балкани.  Йотова определи като положителни действията на министър-председателя Бойко Борисов \"основно във външнополитическата дейност и тази засилена експанзия към Западна Европа и към съседите\". \"България трябва да излезе от кьошетата\", каза вицепрезидентът. Според нея изместването на председателството с 6 месеца напред ще позволи отбелязването на 3 март и 24 май като част от програмата. Тя предложи на 24 май да има грандиозен празник в София, защото България е единственият носител в ЕС на кирилицата, която е и една от трите официални азбуки на съюза.", "date": "2017.07.26", "title": "Цитат на деня: Поставихме знак на равенство между Боршош и председателството"}
{"url": "http://www.dnevnik.bg/bulgaria/2017/07/26/3013756_stotici_ruski_deca_sa_blokirani_ot_sedmici_krai_obzor/", "text": "Близо 360 деца от Русия са блокирани в лагер край Обзор и не могат да се приберат, защото туроператорът им не е платил за обратните полети, съобщи Руският съюз на туристическата индустрия (РСТ). Кризата е започнала преди близо един месец с почти 900 деца, за които е трябвало да се грижи българската фирма \"Ленд логистик\" ЕООД. На 28 юни е починал собственикът ѝ от Варна Веселин Добрев Василев и след кончината му компанията няма средства да изпълни задълженията си - да изхранва и обслужва русначетата в почивна станция \"Чавдар\". На 18 юли извънредно се събира Общинският съвет на Несебър и решава да отпусне 80 000 лева, с които до 8 август, когато изтича последната смята с деца от Русия, да се покрият най-наложителните разходи. Регионалното издание  \"Несебър нюз\" съобщава , че сигналът е подаден на 17 юли от Александър Димитров, назначен ден по-рано в ръководството на \"Ленд логистик\". На същата дата на кмета на Несебър се обажда и областният управител Вълчо Чолаков за \"форсмажорните обстоятелства - услуги по почистване, пране за спално бельо, както и заплащане на консумативи като ел.енергия миещи препарати, разходване на вода и заплащане на ангажиращия обслужващ персонал\". Отново на 17 юли до общината пише и консулът на Русия във Варна Сергей Лукянчук. На 19 юли RATA-news - електронното издание на Руския съюз на туристическата индустрия пише, че Министерството на туризма на България и руското генерално консулство във Варна са решили въпроса с изхранването на децата. \"Дневник\" потърси днес следобед информация от министерството, като от пресслужбата поискаха да изпратим въпросите си писмено и обещаха да им отговорят до края на деня. В България детският лагер е известен като \"Чавдар\", а на руския пазар се продава като програма \"Олимпиум\". Именно за проблем с \"Олимпиум\" разказва пред \"Интерфакс\" говорителката на РСТ Ирина Тюрина. Според нея от руска страна виновен е операторът \"Аелита травел\", който въпреки твърденията си не е платил обратните билети на децата край Обзор. \"Вчера 140 деца бяха върнати с полет на Bul Air от Бургас до Санкт Петербург за сметка на компания ВТА\", обяснява тя. След този полет в България остават блокирани около 360 деца. Реваз Мгеладзе, генерален директор на ВТА, казва, че от 25 юли \"Аелита травел\" не им е платила нито един от поръчаните полети на Bul Air от Санкт Петербург - два пъти седмично, като последният е трябвало да се състои на 5 септември. Понеже чартърната Bul Air не е член на IATA, не се оформят електронни билети, а се работи само със списък на пътниците, допълва той. Въпросната ООО \"Аелита травел\" от 17 юли е прекратила туроператорската си дейност по \"Олимпиум\". Това е денят, в който Александър Димитров обявява, че \"Ленд логистик\" няма пари да си изпълни ангажиментите. Руската компания казва, че това се налага \"поради независещи от нас причини\" и се обръща към българските правоохранителни органи. \"Но процесът на събиране на платежи от недобросъвестен чуждестранен оператор е сложно и бавно\", допълва компанията. Преди десет дни в асоциация \"Турпомощ\" - руският туристически гаранционен пул, казват, че всички деца имат билети за прибиране в Русия и няма да се налага да се включват в кризата. Но говорителката на РТС посочва, че по принцип към спирането на дейността на \"Аелита травел\" не е била вписана в регистъра на туроператорите, поради което остава под въпрос дали изобщо \"Турпомощ\" трябва да поеме разходите за прибирането на децата. По данни на \"Интерфакс\" компанията не е предоставила навреме сведения за финансовото гарантиране на дейността си и на 23 май е била изключена от регистъра. Сега Тюрина от РТС коментира, че \"напълно е възможно, когато е говорила за платени билети, генералният директор на \"Аелита травел\" Елена Ларионова да е имала предвид депозита, преведен на Bul Air за трите последни полета\". Но по-скоро чартърният превозвач ще си задържи тези средства като обезщетение за провалената програма на полетите, както е предвидено и в договора, допълва Тюрина. Тя казва още и за проблеми с полети, поръчани на Bul Air от Москва, а компания \"Балкан експрес\" посочва, че не са ѝ платени резервирани от \"Аелита травел\" места в полети на Bulgaria Air от Москва и Санкт Петербург, допълва \"Интерфакс\". При това положение вероятно се проваля почивката в \"Чавдар\"/\"Олимпиум\" на 44 деца от Архангелска област от 7 август, за които местната компания \"Травел клуб\" е платила на \"Аелита травел\", но не си е получила документи за преведената сума и знае, че полетът не е платен. На 18 юли \"Аелита травел\", работеща от 1997г. с лагера край Обзор, уточнява, че спирането на туроператорската дейност няма отношение към другите ѝ услуги като покупката на самолетни билети, застраховки и преводи на пари, а децата по програма \"Олимпиум\" могат да са в \"Чавдар\" до 1 август. От  сайта на \"Аелита травел\"  се вижда, че почивката на едно дете в схема all inclusive в стая с 3-4 легла струва средно 56 000 рубли или малко над 800 евро. За възрастни пакетът \"Комфорт\" наближава 1000 евро.", "date": "2017.07.26", "title": "Стотици руски деца са блокирани от седмици край Обзор"}
{"url": "http://www.dnevnik.bg/zdrave/2017/07/26/3013741_vma_shte_obuchava_slujitelite_si_kak_da_se_spraviat_s/", "text": "Курс за комуникация с агресивни пациенти организира Военномедицинска академия за служителите си, съобщи пресцентърът на лечебното заведение. Той ще включва теоретични модули, споделяне на личен опит и ролеви игри и ще се проведе през септември. Агресията срещу лекари  и медицински лица е сериозен проблем в последните години. От ВМА посочват, че курсът се организира, както за да се подобри грижата и отношението към пациентите, така и за да могат медицинските специалисти да се защитават от вербалната агресия, на която често са подложени от пациентите или техните близки. Иначе за защита на служителите основно се разчита на изградената охранителна система. През такова обучение вече са преминали екипите на болницата от всички спешни и приемно-консултативни звена, а планът за провеждането на обученията е бил съставен миналата година, след като ВМА се е класирала сред най-предпочитаните от пациентите болници в България. Тренингите се водят от психолог от Центъра по психично здраве и превенция към ВМА. Дискутират се елементи и модели на конфликтно поведение. причини за агресията на един човек и как трябва да се реагира в такива ситуации, посочват от болницата.", "date": "2017.07.26", "title": "ВМА ще обучава служителите си как да се справят с агресивни пациенти"}
{"url": "http://www.dnevnik.bg/bulgaria/2017/07/26/3013785_zadurjanata_za_trafik_na_migranti_aktivistka_na_nfsb/", "text": "Активистът на Националния фронт за спасение на България (НФСБ) Анелия Велева, задържана за участие в трафик на мигранти, е освободена от ареста по решение на Пловдивския районен съд, съобщи Би Ти Ви. Причината е, че няма категорични данни, че е участвала в престъпното деяние. Двамата разследващи полицаи, свидетелствали срещу нея, са дали противоречиви показания. Адвокатът й пък заявил, че тя е \"натопена\". Велева и петима нейни съучастници бяха арестувани при операция в неделя на магистрала \"Тракия\" при опит да превозят нелегални мигранти от турската граница към София. Велева е председател на структурата на НФСБ в Костинброд. Наложена й е най-леката мярка за неотклонение – \"подписка\". Не бива по този нечистоплътен начин да се правят внушения, че партията или ръководството трябва да понесат отговорност, коментира пред БНТ ареста й лидерът Валери Симеонов. Той припомни, че активистите на партията са хиляди, а по нейна инициатива са засилени наказанията за тази незаконна дейност.", "date": "2017.07.26", "title": "Задържаната за трафик на мигранти активистка на НФСБ излезе от ареста"}
{"url": "http://www.dnevnik.bg/bulgaria/2017/07/26/3013774_sudut_v_belgrad_se_obiavi_za_nekompetenten_za/", "text": "Висшият съд в Белград е обявил, че не е компетентен да реши искането за екстрадицията на мажоритарния собственик на фалиралата КТБ Цветан Василев. Това са потвърдили от съда за балканската телевизионна мрежа N1. Обвинителният акт за организирана престъпна група, начело с Василев, която е източвала банката бе внесен преди шест дни. Случаят с КТБ прокуратурата определи като \"най-голямата стопанска и обществена финансова измама\" и обвинителният акт - уникален. Повече четете  тук ,  тук  и  тук . Съдът е първа инстанция по исканото от българските власти производство. Той вече два пъти е разрешавал предаването на бившия банкер на България, но втората инстанция - Апелативният съд, и двата пъти е връщал делото за ново произнасяне. Сръбската медия коментира, че причината за сегашната позиция на съда е, че обвинението на Василев е преместено от градска в спецпрокуратурата в България, тъй като близо две години след началото на разследването българското обвинение откри, че зад източването на банката стои престъпна група, ръководена от Василев. Решението на Висшия съд е взето на 10 юли, се разбира още от съобщението. Василев има право да го обжалва в Апелативния съд. На въпрос как решението е взето на 10 юли, а обвинителният акт срещу Василев е внесен десет дни по-късно, съдът казва, че това е направено въз основа на преместването на делото в спецпрокуратурата по-рано и не е свързано с внасянето на обвинителния акт в съда. Въпросът за екстрадицията на Василев не е бил поставен при двудневното посещение в Белград на вицепремиера, отговорен за съдебната реформа и външен министър Екатерина Захариева. Засега юристи се въздържат да коментират как трябва да продължи процедурата по екстрадицията на Василев. Повече четете  тук .", "date": "2017.07.26", "title": "Съдът в Белград се обяви за некомпетентен за екстрадицията на Цветан Василев"}
{"url": "http://www.dnevnik.bg/sviat/2017/07/26/3013759_chudovishtni_izmami_i_petno_vurhu_imidja_-_skandalut_s/", "text": "Списание \"Шпигел\" писа тези дни за таен атомобилен картел между \"Фолксваген\", \"Ауди\", \"Порше\", БМВ и \"Даймлер\", които още от 90-те години на миналия век се били договорили за единна политика във всички области на бъдещето развитие - по отношение на дизеловите и бензиновите мотори, спирачките, съединителите и предавателните кутии. Твърди се, че  производителите са се договаряли помежду си  и за избора на доставчици, за цените на автомобилните части, за пречистването на отработените газове в дизеловите автомобили, както и за цените на новите модели коли. Може да се окаже, че цялата работа е свързана и с актуалния скандал около дизеловите атомобили, ако се установи, че е имало договорки за използването на прекалено малки резервоари за карбамид (AdBlue). Това вещество има свойството ефективно да извлича азотните оксиди от отработените газове. Ако всичките обвинения бъдат потвърдени, ще се окаже, че е имало картелно споразумение, с което концерните са поддържали изкуствено високи цени за купувачите и изкуствено ниски цени за техните поддоставчици. Според \"Шпигел\", концернът \"Фолксваген\" преди около година и сам е сезирал Службата за защита на конкуренцията със сигнал, в който се изказвало подозрение за \"действия, нарушаващи антимонополното законодателство. Концернът \"Даймлер\" също подал подобен сигнал, с който се самообвинява. Тази мярка, каквато има и в данъчната практика, би го предпазила от наказания. През последните години \"Даймлер\" поне отчасти се бил оттеглил от тайните преговори на големите германски автомобилопроизводители, твърди \"Зюддойче Цайтунг\", като се позовава на информация от инсайдери. Това станало вследствие на гръмналия през 2011 година скандал за картела в производството на товарни автомобили. По онова време Еврокомисията наложи на \"Даймлер\" сочно наказание от 1.1 милиарда евро заради нелегални договорки в тази сфера. Твърди се, че след това \"Даймлер\" постепенно се дистанцирал от тайните споразумения с останалите производители.", "date": "2017.07.26", "title": "\"Чудовищни измами\" и \"петно върху имиджа\" - скандалът с германския автомобилен картел се разраства"}
{"url": "http://www.dnevnik.bg/bulgaria/2017/07/26/3013736_mvr_ima_dva_prioriteta_za_evropredsedatelstvoto_-/", "text": "Министерството на вътрешните работи (МВР) има два приоритета за сигурността по време на председателството на България на Съвета на ЕС през първите шест месеца на следващата година. Те са сигурността на гражданите на ЕС и сигурността на миграционните процеси. Това обяви министърът Валентин Радев пред депутатите в парламентарната комисия по вътрешна сигурност и обществен ред, където представи проект на програмата на България за председателството и доклад за изпълнението на плана за подготовка на страната. Радев обясни, че в сигурността на гражданите на ЕС се включвало противодействието на тежка организирана престъпност и международния тероризъм. От думите му се разбра още, че повечето от  отпуснатите от кабинета 12 млн. лв. за сигурност  при председателството ще отидат основно за изграждане на видеонаблюдение на ключови места в столицата. Като обществените поръчки вече били обявени. Имало и разработен план за охрана на летището, НДК, пътищата между тях и сградите, където ще бъдат настанени гостите на София. Целта на МВР била да ползва европейската база данни, както и Шенгенската информационна система, което ще помогне за повече сигурност. Депутатът от БСП Красимир Янков попита Радев, защо в националната стратегия за сигурност не се споменавал въпроса за борба с корупцията, след като тя била основана на приета още през 2003 г. от държавите-членки на ЕС стратегия за сигурността, в която темата за корупция присъствала. Вътрешният министър отговори, че това не е приоритет на МВР, а на правосъдното министерство, което организира Съвета по прилагане на актуализираната стратегия за продължаване на реформата в съдебната система. Намеси се и председателят на вътрешната комисия Цветан Цветанов, който заяви, че управляващите днес са дали ясен знак за борбата с корупцията с приемането на измененията в Наказателно-процесуалния кодекс. С тях делата за корупция по високите етажи на властта се преместват от градския в специализирания наказателен съд. Повече за спорните промени четете  тук .", "date": "2017.07.26", "title": "МВР има два приоритета за европредседателството - сигурността на гражданите на ЕС и миграционните процеси"}
{"url": "http://www.dnevnik.bg/analizi/2017/07/26/3013781_nomera_za_naivnici/", "text": "Да, на ход са президентът и Конституционният съд. Ако все още е останало нещо от право в България.", "date": "2017.07.26", "title": "Номера за наивници"}
{"url": "http://www.dnevnik.bg/sport/2017/07/26/3013794_antuni_ivanov_ostana_osmi_vuv_finala_na_200_metra/", "text": "Антъни Иванов  се класира на осмо място във финала на 200 метра бътерфлай на световното първенство по плуване в Будапеща. Българският състезател не можа да се пребори с много силната конкуренция в дисциплината и завърши с 1:55.98, оставайки с много малко от датчанина Брьомер. Титлата грабна олимпийският шампион от Лондон Чад Льо Кло - 1:53.33, който изпревари местния любимец Ласло Чех. Южноафриканецът, който е единствения плувец, нанесъл загуба в тази дисциплина на великия  Майкъл Фелпс  започна с убийствено темпо. Той имаше аванс от над секунда пред Чех след първите 100 метра, а в края удържа атаката на унгареца. Даия Сето, който влезе с най-добър резултат от полуфиналите, грабна бронзовия медал с 1:54.21, а зад него остана втората надежда на домакините Тамаш Кендереши. Антъни Иванов започна много силно и след първите 50 метра беше на шеста позиция. Той се задържа така и при второто обръщане, но в последните 100 метра вече нямаше сили да се движи с останалите. Това беше четвъртият случай, в който българин се класира сред осемте най-добри на световно първенство след това на щафетата 4 по 100 м свободен стил от Колумбия през 1975 година, на Денислав Калчев в Рим през 1994 г. (100 м бътерфлай) и на Михаил Александров в Мелбърн 2007 (100 м бруст).", "date": "2017.07.26", "title": "Антъни Иванов остана осми във финала на 200 метра бътерфлай, титла за Льо Кло"}
{"url": "http://www.dnevnik.bg/sport/2017/07/26/3013864_imame_svoite_shansove_i_niama_da_se_predadem_kaza/", "text": "Треньорът на \"Лудогорец\" Георги Дерменджиев определи мачът с \"Апоел\" (Беер Шева) като добър за неговия отбор. Разградчани  загубиха с 0:2 , но според специалиста не са играли лошо в Израел. \"Лудогорец\" игра добре, но получихме две попадения, затова загубихме. Съжалявам само, че не вкарахме, но футболът е игра на голове\", каза Дерменджиев. Той вярва, че тимът му може да обърне ситуацията в реванша след седмица в Разград. \"Не сме се предали, ще се подготвим за мача в Разград и ще направим всичко възможно да победим. Имаме шансове и за мен все още те са 50 на 50\", добави треньорът. Той допълни, че е бил наясно за силната контраатака на изралския тим, но  \"Лудогорец\"  не се противопостави точно в този елемент. Изпълнителният директор на \"Лудогорец\" Ангел Петричев също изрази оптимизъм въпреки поражението. \"Можем да излезем от този удар, ние сме \"Лудогорец\"! Никой не трябва да ни отписва, резултатът е лош, но вторият мач е в Разград. Тази съблекалня може да се вдигне и да спечели\", каза Петричев. Според него единствено късмет не е достигнал на разградчани, за да измъкнат нещо от мача в Израел.", "date": "2017.07.26", "title": "Имаме своите шансове и няма да се предадем, каза Дерменджиев"}
{"url": "http://www.dnevnik.bg/sport/2017/07/26/3013821_stanimir_stoilov_i_astana_vzeha_komforten_avans/", "text": "Воденият от  Станимир Стоилов  отбор на \"Астана\" постигна победа с 3:1 над \"Легия\" (Варшава) в първи мач от третия квалификационен кръг на Шампионската лига. Казахстанският шампион беше по-добрия отбор, като можеше да спечели дори с по-убедителен резултат, но пропусна няколко изгодни шанса. Жуниор Кабананга и Иван Маевски дадоха преднина от 2:0 на \"Астана\" малко преди почивката. През втората чат тимът на Станимир Стоилов заигра на контраатака, но не успя да се възползва от открилите му се шансове. Освен това гол на Кабананга беше отменен заради зсада. В 81-ата минута албанецът Арманду Садику намали и върна надеждите за  \"Легия\" . Крайният резултат 3:1 в продължението оформи Патрик Твумаси Реваншът между двата отбора е след седмица във Варшава.", "date": "2017.07.26", "title": "Станимир Стоилов и \"Астана\" взеха комфортен аванс срещу \"Легия\""}
{"url": "http://www.dnevnik.bg/sport/2017/07/26/3013875_smesenata_shtafeta_na_sasht_postavi_nov_rekord_na_4_po/", "text": "Щафетата на САЩ открадна шоуто в последната дисциплина за деня от  Световното първенство по плуване . Смесеният квартет на Щатите в съчетаното грабна титлата с нов световен рекорд. Мат Гривърс, Лили Кинг Кейлъб Дресел и Симоне Мануел спряха хронометъра на 3:38.56 минути, оставяйки далеч зад себе си Австралия (3:41.21). Бронзът поделиха Канада и Китай, които завършиха с еднакво време 3:41.25 минути. Гривърс даде много силно начало на щафетата с 52.32 секунди на гърба, а решителният удар беше в третия пост. Там Кейлър Дресел беше най-бърз в бътерфлая и остави комфортен аванс за Мануел. Великобритания остана едва на пето място, като само усилията на  Адам Пийти  и Джеймс Гай не се оказаха достатъчни за медал. Постижението на четворката е страхотно, като се има предвид, че в сериите по-рано през деня САЩ вече беше подобрил рекорда. Тогава друг квартет – Райън Мърфи, Кевин Кордес, Келси Уоръл и Малъри Комерфорд финишираха за 3:40.28. Това беше постижение с повече от секунда по-добро от рекорда на Великобритания от световното в Казан през 2015 г.", "date": "2017.07.26", "title": "Смесената щафета на САЩ постави нов рекорд на 4 по 100 метра съчетано"}
