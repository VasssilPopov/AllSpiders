{"url": "https://www.dnevnik.bg/sport/2019/06/26/3930259_olimpiiskoto_budeshte_na_boksa_ostava_da_visi_vuv/", "text": "Боксът запази  мястото си в летните игри  в Токио през 2020 г., но бъдещето на спорта в олимпийското движение остава под въпрос. Това решение взе Международният олимпийски комитет (МОК) по време на 134-ата си сесия в Лозана. Изпълнителният комитет реши да остави в изолация Международната боксова асоциация (AIBA), която е отстранена от организирането на боксовия турнир в Токио. За тази цел МОК създаде работна група, чийто ръководител е президентът на Международната федерация по гимнастика Моринари Ватанабе. От Международния олимпийски комитет призоваха AIBA за реформи в кратки срокове, за да бъде върнато доверието към организацията, загубено заради лошото финансово управление и проблема със спортната й почтеност.  \"Дългосрочното развитие на ситуацията зависи от международната федерация и промените, които тя ще осъществи много бързо. Те трябва да са готови да се погрижат за реда в своя спорт след Токио 2020. Ако не успеят, бъдещето няма да е светло\", каза Недад Лалович. Президентът на Международната федерация по борба и член на МОК допълни: \"Помагаме на спортистите да спасят собствения си спорт. Опитахме да си партнираме с AIBA, но те не пожелаха дълги години. Надявам се да намерят изход от кризата\". Боксовият турнир в Токио 2020 ще включва осем категории при мъжете и пет при жените. В тях ще участват 186 мъже и 100 жени. Квалификациите ще се проведат от януари до май догодина на турнири в Китай, Сенегал, Великобритания, Аржентина и Япония. В последните две години боксът неколкократно беше заплашен от МОК с изключване от олимпийската програма. Причината е, че AIBA продължава да се ръководи от свързвания с организираната престъпност Гафур Рахимов. Той беше обявен от министерството на финансите на САЩ за \"един от водещите престъпници на Узбекистан и ключова фигура в търговията с хероин\". Рахимов беше избран за временен президент на световния бокс през 2017 г. Той замени дългогодишния ръководител на организацията Чин Куо У, който подаде оставка след вътрешни спорове и твърдения за сериозни финансови проблеми в AIBA. Въпреки предупрежденията на олимпийския комитет Рахимов беше утвърден за постоянен президент на AIBA. Другото голямо притеснение на МОК е свързано със съдийството в аматьорския бокс. Скандалните решения на реферите по време на олимпийските игри в Рио де Жанейро доведоха до сериозни съмнения в манипулиране на мачове. Тогава AIBA започна разследване на всичките съдии, като  впоследствие отстрани неназован брой от тях . От федерацията обаче отрекоха обвиненията в корупция, а заявиха, че изгонените рефери са се \"представили под очакванията.", "date": "2019.06.26", "title": "Олимпийското бъдеще на бокса остава да виси във въздуха"}
{"url": "https://www.dnevnik.bg/analizi/2019/06/26/3930383_proverila_li_e_kpkonpi_vsichki_fakti_po_apartamentgeit/", "text": "Антикорупционната комисия (КПКОНПИ) оневини всички лица от властта, замесени в скандала \"Апартаментгейт\", за които през март бяха образувани проверки за конфликт на интереси. Според публикуваните решения на комисията тя е направила задълбочена проверка и е установила, че няма конфликт на интереси при бившия председател на парламентарната група и зам.-председател на ГЕРБ Цветан Цветанов, бившия министър на правосъдието Цецка Цачева, бившите зам.-министри на спорта Ваня Колева и на енергетиката Красимир Първанов, от които започна скандалът. Дали обаче комисията е проверила детайлно всичко, свързано с придобиването на имотите? Ако се съди по грубата грешка, допусната в едно от решенията - това за Цецка Цачева - не. КПКОНПИ дори вменява на Цецка Цачева действие, което тя не е извършила. Особено детайлно КПКОНПИ разглежда поведението на Цветанов и Цачева (която тогава е председател на Народното събрание) по време на гласуването на текстовете в Закона за устройство на територията (ЗУТ), станали известни като поправката \"Артекс\". Благодарение на тези промени и в последствие на тълкувателно писмо на строителен зам-министър, фирмата продължава строителството на небостъргача \"Златен век\" в столичния квартал \"Лозенец\". Заключението е, че въпреки че са гласували \"за\" поправката \"Артекс\", Цачева и Цветанов нямат частен интерес. КПКОНПИ се съсредоточава върху цялата история на текста, благодарение на който \"Златен век\" продължава да се строи. Особено датайлен анализ е направен на поведението на Цачева, която според комисията по това време е председателствала заседанието, след което е отстъпила мястото на свой заместник, а най-накрая е подкрепила поправката в качеството си на депутат. За да оправдае това гласуване, КПКОНПИ разсъждава върху липсата на частен интерес от страна на Цачева, както и за рисковете, които крие купуването на жилище \"на зелено\". Всичко това обаче стъпва на един неверен факт - Цачева изобщо не е подкрепила текста. Защото не е била в пленарната зала по време на гласуването. Ако от КПКОНПИ бяха проверили наистина това, вероятно нямаше да търсят \"оправдания\", каквито изисква случаят на Цветан Цветанов. Справка в системата на парламента, която удоствоерява поведението на депутатите, показва, че поправката \"Артекс\" е приета с гласовете на 76 народни представители, всички са гласували \"за\", без \"против\" и \"въздържал се\". В доклада на КПКОНПИ Цачева е \"сложена\" сред тези 76 депутати, въпреки че не е присъствала. Вместо да проверят този факт, от антикорупционния орган решават да опишат законова процедура, която да \"оправдае\" действие на Цачева, което тя изобщо не е извършвала: \"Като Председател на 43-то Народно събрание тя е упражнила свои правомощия по чл.77, ал.1, т.3 от КРБ, като е председателствала по-голямата част от заседанието при провеждане на второто гласуване на ЗИД на ЗУТ, като в частта при гласуването на §29 от законопроекта на вносителя (§33 от окончателната редакция), заседанието е ръководено от заместник-председателя на 43-то Народно събрание Д.Г. В качеството си на народен представител Цецка Цачева е гласувала \"за\" приемането на предложението на народния представител А.Н. за изменение и допълнение на §29 от законопроекта на вносителя (§33 от окончателната редакция), с което също е упражнила свои правомощия по служба\", твърдят КПКОНПИ. Системата на парламента твърди друго. Текстът, предложен от Александър Ненков, е бил 58-то гласуване за деня в парламента на 25 януари 2017 година. Подкрепят го 61 народни представители от ГЕРБ и още 13 от всички останали парламентарни групи. Стенограмата на вота показва, че срещу името на народния представител Цецка Цачева е посочена \"0\", което означава, че тя изобщо не е натиснала бутона за гласуване. Това веднъж се вижда от справка на общия списъчен състав на народните представители. И втори път може да бъде засечено от списъка на гласувалите \"за\" поправката, където Цачева липса. Потърсени за коментар от КПКОНПИ не успяха да обяснят защо толкова лесно достъпна информация се е оказала пречка пред техните експерти. Не стана ясно и как комисията се е сдобила с информацията, че Цачева е подкрепила лобисткия текст. На въпрос как е извършвана проверката пиарката на комисията обясни, че \"тази информация е лесна за намиране\" и се получава \"точно както го правят журналистите – от парламентарна справка\". От КПКОНПИ не успяха да отговарят на въпроса и колко експерти и сътрудници са работели по тези иначе лесни за установяване факти. Самата Цачева пък не отговори на телефонните позвънявания на \"Свободна Европа\".", "date": "2019.06.26", "title": "Проверила ли е КПКОНПИ всички факти по \"Апартаментгейт\"? Не, не е"}
{"url": "https://www.dnevnik.bg/analizi/2019/06/26/3930254_uslujliviiat_stroitelen_kontrol/", "text": "В предизборен режим кметът на София Йорданка Фандъкова със замах разреши спора законен или незаконен е строежът на терасата на шефа на Комисията за противодействие на корупцията Пламен Георгиев. За скоростта на приетата  оставка  на несменяемия от 2006 г. и услужлив директор на \"Строителен контрол\" на Столичната община арх. Влади Калинов има принос и гражданското недоволство срещу ремонта на ул. \"Граф Игнатиев\", срещу строежа на небостъргача \"Златен век\", срещу избеления от Комисията на Пламен Георгиев \"Апартаментгейт\"... Арх. Калинов е главен архитект на Банкя до 2006 г. След като Бойко Борисов става кмет на София, Калинов поема ключовата дирекция \"Строителен контрол\" на Столичната община. До днес. Беше и кандидат за главен архитект на София през 2016 г. На 12 юни той издаде заповед да за спиране на процедурата по премахване на незаконния строеж върху терасата на Пламен Георгиев, започната от строителния контрол на район \"Слатина\" на 24 април. Със заповедта си арх.Калинов на практика узакони незаконните навеси и барбекюто на шефа Комисията за противодействие на корупцията (КПКОНПИ ) Пламен Георгиев. \"Не е удобно да коментирам действията на началниците ми\", каза пред \"Дневник\" началникът на отдел \"Контрол по строителството\" на район \"Слатина\" инж. Михаил Джурджин по повод заповедта на арх. Влади Калинов. По същото време КПКОНПИ провери и оневини сделките с евтини апартаменти на Цветан Цветанов, Цецка Цачева и другите съпартийци от ГЕРБ. Мотивът е абсурден - те нямали частен интерес да прокарат поправката \"Артекс\" в закона, когато са я гласували в парламента. Е, после си купиха евтини луксозни апартаменти от същата строителна фирма. Арх. Калинов опрощава незаконния строеж като се позовава на един-единствен документ - декларацията на Пламен Георгиев. В нея той твърди, че е заварил въпросните навеси при покупката на апартамента си на три нива в кв.\"Гео Милев\". Сиреч не съм аз. Георгиев в началото твърдеше, че и самата тераса, върху която са построени, не била негова, а обща част като покрив и затова не я декларирал. Нищо че само той има вход към нея, а тя е с площ 186 кв.м и пак той й плаща местния данък. При въвеждането в експлоатация на сградата на 18.10.2007 г. тези навеси не са отразени в иначе подробното удостоверение, издадено тогава от главния архитект на \"Слатина\". Кметът на района Наталия Стоянова (ГЕРБ) смята, че те са построени от предишния собственик на апартамента, а не от Пламен Георгиев. Добре, но те си остават незаконни, тъй като за тях няма никакви книжа и не фигурират в никакви документи. Това установи и проверката на отдела \"Контрол на строителството\" на район \"Слатина\" начело с инж. Джурджин, извършена на 24.4.2019 г. в разгара на скандала \"Апартаментгейт\". Изградени са навес и остъклен навес, захранени с ел. енергия и покрити с битумна хидроизолацияу, с метър по-високо от разрешената кота \"било\" на сградата. \"Строежът е напълно завършен без издадени строителни книжа – одобрен проект и разрешение за строеж\", констатират проверяващите от район \"Слатина\". В този момент двата навеса можеха да бъдат демонтирани за един следобед и всичко да приключи. Но шефът на Комисията за противодействие на корупцията провидя атака на олигарси срещу него и реши да контраатакува. В декларацията си от 13.5.2019 г., подадена в района, Пламен Георгиев заявява, че е заварил навесите, когато е купил тризонета си. Нищо, че никъде в нотариалния акт те не са споменати. Кметът на района също услужливо подчертава, че тези навеси са отпреди нанасянето на Георгиев. И така да е, това не ги узаконява. Главният архитект на Столичната община Здравко Здравков недвусмислено заяви: \"От 2001 г. думата \"узаконяване\" не съществува в Закона за устройство на територията!\" Дотогава бабаитите на прехода първо строяха, после узаконяваха. В закона може и да не съществува, но в общинския \"Строителен контрол\" начело с арх. Влади Калинов от години няма неразрешими казуси. На въпрос възможно ли е един строеж да е законен без строителни книжа, Калинов заяви пред БиТиВи: \"Възможно е, ако е допустимо\". Той твърди, че въпросните навеси са построени заедно със сградата още през 2007 г., но просто тогава не са били включени в удостоверението за въвеждане в експлоатация от районния архитект на \"Слатина\". \"Това е абсурдно тълкуване на закона. Удостоверението за въвеждане в експлоатация е изключително подробно и е очевидно, че в него тези постройки не фигурират, незаконни са и трябва да бъдат премахнати\", коментира казуса районен архитект пред в. \"Сега\". Връх в йезуитския мотив за узаконяване на незаконния строеж е фактът, че арх. Калинов не отменя заповедта на районните контрольори от \"Слатина\" за събаряне на навесите, но заявява в своята: \"Отказвам да издам заповед за премахване на строеж \"Два дървени навеса\", изпълнени на терасата. Прекратявам образуваното производство за премахването им.\" Пак изниква въпросът – защо заради два навеса се налагат толкова хватки, хитрини и дяволски тълкувания на закона? Отговорът е пределно прост и той е в изказването на районния строителен контрольор на \"Слатина\" - \"Не е удобно да коментирам действията на началниците си\".", "date": "2019.06.26", "title": "Услужливият \"Строителен контрол\""}
{"url": "https://www.dnevnik.bg/evropa/2019/06/26/3930392_korab_sus_spaseni_migranti_navleze_v_italianski_vodi/", "text": "Германският хуманитарен кораб \"Сий-уоч 3\" с 42 мигранти на борда навлезе в италиански води, нарушавайки заповедта на Рим да не го прави, предаде \"Ройтерс\". От кораба заявиха, че капитанът е решил да се насочи към остров Лампедуза, защото ситуацията на борда сега е \"по-отчайваща от всякога\", а според морското право му е разрешено да влиза в национални води при бедствие. Според  указ, одобрен през юни , италианското вътрешно министерство, оглавявано от лидера на крайнодясната партия \"Лига\" Матео Салвини, има правото да откаже достъп до териториалните води на плавателни съдове, които смята, че представляват риск за сигурността или обществения ред и да ги глоби. В полза на Италия  бе и решение  от вчера на Европейския съд по правата на човека. Според него страната не е задължена да разреши на мигрантите да слязат от плавателния съд, макар да е задължена да им окаже подкрепа в морето. На 12 юни корабът спаси 53 души край бреговете на Либия. Оттогава италианските власти са разрешили 11 от спасените мигранти да слязат на сушата по медицински или хуманитарни причини, но отказват да приемат останалите.", "date": "2019.06.26", "title": "Кораб със спасени мигранти навлезе в италиански води въпреки забрана"}
{"url": "https://www.dnevnik.bg/zdrave/2019/06/26/3930395_po-lesno_razpoznavane_i_kompleksna_zashtita_na/", "text": "Жертвите на домашно насилие да могат за 15 минути до половин час да получат на едно място нужния набор от документи, необходими, за да защитят правата си. А в близко бъдеще да бъдат обучени специалисти от \"Спешна помощ\" как лесно да разпознават признаците на домашно насилие, да го докладват и да има по-добра координация между институциите в защитата на пострадалите и за включването на агресорите в различни програми за работа с агресивното поведение. Това е целта на започналия днес съвместен проект между \"Пирогов\", Националната полиция и неправителствената организация \"Деметра\", който трябва да продължи 6 месеца. \"При този вид престъпление, каквото е домашното насилие, е важно институциите да реагират в първите часове след извършването му. Никога не е имало пълно обхващане на тези пациенти. Обикновено те минават и казват: \"Ние сега трябва да отидем в \"Съдебна медицина\" да си издадем едно съдебно медицинско свидетелство\" и след това евентуално да търсят помощ по някакъв начин, коментира изпълнителният директор на \"Пирогов\" проф. Асен Балтов при началото на проекта. По думите му сега всичко ще бъде правено на място в болницата в рамките на 15 до 30 минути. А подготвени специалисти за борба с домашното насилие ще бъдат на разположение в болницата 24 часа в денонощието през цялата седмица. Идеята е по време на проекта да се изгради и работеща междуинституционална връзка и координация между специалистите, които работят с жертви на домашно насилие и с този вид престъпления. А още на място в \"Пирогов\" жертвите да получат комплексна услуга, включително и за осигуряване на началната им безопасност и подкрепа. Насилниците пък ще бъдат насочвани към специализирана програма за редуциране на агресивно поведение.", "date": "2019.06.26", "title": "По-лесно разпознаване и комплексна защита на жертвите на домашно насилие предвижда проект"}
{"url": "https://www.dnevnik.bg/sport/2019/06/26/3930385_djenifur_ravalo_kubrat_pulev_ne_e_jertva_i_iavno_ne/", "text": "Кубрат Пулев не е жертва и очевидно не разбира какво е сексуален тормоз. Това заявява репортерът Дженифър Равало, наричана Джени Суши, в изявление, публикувано от адвоката ѝ Глория Олред. Двете дадоха нова пресконференция, в която обвиниха промотъра на българския боксьор Боб Аръм, че е наговорил лъжи за поведението на Равало в дните около  мача на Пулев с румънеца Богдан Дину . Малко след победата си  българинът целуна репортерката по устата , което доведе до  спиране на лиценза му от спортната комисия в Калифорния . Той беше глобен и  принуден да изкара курс, свързан със сексуалния тормоз . Олред заяви, че е изпратила писмо до изпълнителния директор на комисията Анди Фостър, в което посочва, че Аръм е направил изказване със серия лъжливи твърдения за поведението на клиентката ѝ. Според адвоката от изказването на Аръм може да се заключи, че както Пулев, така и промотърът му не са поели отговорност за стореното от българина. Тя иска лицензът на Аръм също да бъде отнет. \"Боб Аръм е водещ промотър в бокса и промотира лъжи. В интервюто си пред IFL TV той говори неверни неща. Никога не съм бил в подготвителния лагер на Пулев. Никога не съм се закачала с Пулев. Никога не съм се държала като почти-гадже на Пулев\", посочва Равало в становището си. Тя добавя, че неверните думи на Аръм \"са разочароващи и разрушават доверието към мен като журналист и репортер\". \"Боб Аръм вярва, че Кубрат е жертва. Кубрат Пулев не е жертва. Пулев беше наказан заради сексуален тормоз. Пулев сграбчи лицето ми и ме целуна с устата си, а след това ме хвана и за задните части. Аз не съм се съгласявала да ме целува или да ме хваща за задните части. Никой мъж не трябва да сграбчва жена, да я целува или да я докосва без позволението ѝ. Очевидно е, че Боб Аръм и Кубрат Пулев не разбират какво е сексуален тормоз. Боб Аръм промотира лъжи и не се интересува кого наранява или смачква\", допълва Равало. Пулев  подписа с агенцията на Аръм \"Топ ранк\" миналия декември и се насочи към американския пазар . Тогава промотърът  заяви, че през 2019 г. българинът ще стане световен шампион . На 22 юли българският боксьор ще трябва да се яви отново пред комисията в Калифорния и да представи доказателства за приключването на курса. Ако той не изпълни условията, наказанието му ще бъде удължено на 12 месеца.", "date": "2019.06.26", "title": "Дженифър Равало: Кубрат Пулев не е жертва и явно не разбира какво е сексуален тормоз"}
{"url": "https://www.dnevnik.bg/detski_dnevnik/2019/06/26/3929181_rezultatite_ot_izpitite_sled_7-mi_klas_sa_publikuvani/", "text": "Резултатите от изпитите по български език и литература и по математика след 7-и клас, които служат за кандидатстване в гимназиите, вече са оповестени, съобщиха от Министерството на образованието. Оценките от националното външно оценяване са публикувани на специализирания сайт  https://priem.mon.bg/ . Профилите са индивидуални, а за достигане до тях е необходимо да се въведат входящият номер и кодът за достъп, вписани в служебната бележка, която училищата издават на всеки седмокласник за участие в националното външно оценяване.  В профила на ученика ще бъдат обявени също резултати от олимпиади или състезания, които се зачитат за кандидатстване в училища. Максималният брой точки от изпит е 100. На изпитите след 7-и клас тази година се явиха малко над 61 хил. ученици. За пръв път тази година работите се проверяват изцяло електронно, а заради провеждането на матурите месец по-късно от досега срокът за изнасяне на резултатите беше свит до 5 дни - два пъти по-малко от предходни години. Документи за прием в гимназиите ще се приемат  . Първото класиране ще бъде обявено на  второто -  а третото  на  Тази година за пръв път документите ще се подават изцяло онлайн. Образователното министерство разпространи  обяснение стъпка по стъпка как се кандидатства . При желание родителите отново могат да отидат в т.нар. училища-гнезда за прием на документи, където служителите ще въведат желанията на кандидат-гимназистите онлайн вместо тях. Как се образува балът за кандидатстване -  тук .", "date": "2019.06.26", "title": "Резултатите от изпитите след 7-и клас са публикувани"}
{"url": "https://www.dnevnik.bg/bulgaria/2019/06/26/3930416_edin_mashinen_glas_na_izborite_struval_59_lv_otchete/", "text": "Около 59 лв. струва един глас, подаден с машинно гласуване, на последните избори за евродепутати, а вотът с хартиена бюлетина за един избирател струва 0.77 лв. Това каза председателят на Централната избирателна комисия (ЦИК) Стефка Стоева пред депутатите от парламентарната комисия по правни въпроси при представянето на анализа на ЦИК за резултатите от последните избори. Цялостната оценка на ЦИК е, че изборите са минали честно, спокойно и успешно. Проблеми е имало и те са свързани основно с машинното гласуване. \"Цената на един глас с машинно гласуване с оглед броя на избирателите и разходите за наемане на машините, за сертифицирането им, за провеждане на пазарно проучване, за организиране на обществената поръчка, за допълнителното възнаграждение на членовете на секционните избирателни комисии с машинно гласуване възлиза на около 59 лв.\", посочи обясни Стоева и направи сравнение с цената на хартиената бюлетина, която струва около 0.77 лв. Общата цена на бюлетините е 1 489 989 лв. Въпреки трудностите, всички машини са били доставени в общо 3000 секции в цялата страна, каза Стоева. Тя отчете, че в 149 секции, в които е имало машини, няма нито един избирател, който да е предпочел този начин да упражни правото си на вот. Общо 158 967 избиратели са гласували с машини, което е 7.59% от всички гласоподаватели. В секциите с машинно гласуване само 27.7% от избирателите са избрали да гласуват с машина, останалите 72.3% са предпочели да гласуват с по традиционния начин – с хартиена бюлетина. Според анализа на ЦИК увеличаването на секциите с машинно гласуване на местния вот вероятно ще доведе до повишаване на грешките в протоколите на секционните избирателни комисии (СИК) и може да повлияе на резултата. Изводът се налага, тъй като в 77 секции на последните избори на 26 май са установени несъответствия между данните от машинното гласуване и попълнените в протокола числа по разпределение на гласовете по кандидатски листи. \"В 1139 секции са установени несъответствия между данните от машинно гласуване и попълнените в протокола числа относно разпределение на предпочитанията за кандидатите в кандидатските листи на партии и коалиции\", каза Стоева. Според нея слабият интерес към машинното гласуване прави цената му неоправдано висока. \"Тези избори бяха сравнително лесни. Предстоят по-трудните за местна власт. Ако машините се увеличат, е много вероятно цената да е още по-висока, защото законодателят предвижда да се гласува машинно в 6000 секции\", обясни Стоева. Според нея има възможност да се увеличи и рискът от грешки, тъй като протоколите се попълват от хора в СИК и няма как да се елиминира човешкият фактор. \"Близо 40% от протоколите на СИК с машинно гласуване съдържат грешки при отчитане на действителните гласове или на преференциите, но важното е, че тези несъответствия в тези избори категорично не водят до промяна на резултатите\", подчерта председателят на ЦИК. Проблем на предстоящите избори може да се окаже и че на места ще има 3 или 4 вида избор, а софтуерът на машините трябва да се настрои. Стоева прогнозира, че може да се очакват сериозни затруднения и проблеми на първия тур при преброяване на преференциите за общинските съветници. При обсъждането се чуха няколко предложения, сред които да се създаде координационен механизъм за електронното гласуване, да се увеличи времето между първи и втори тур от 7 дни на две седмици, машините да бъдат разположени предимно в София, както и изцяло да отпадне машинното гласуване. Членовете на правната комисия се обединиха около идеята да поканят отново представителите на ЦИК, но в работна група, за да бъдат обсъдени точка по точка изводите от анализа, както и да се направят предложения за законодателни промени преди лятната ваканция на парламента. Ниска (средно около 25 на сто) \"използваемост\" на машините за гласуване на европейските избори, стотици сгрешени протоколи и хиляди неотчетени преференции дори след повторното въвеждане на данните в ЦИК и извършените от нея хиляди корекции, отчетоха в  анализа и от Обществения съвет към ЦИК . Съветът е на мнение, че подготовката за машинното гласуване на местните избори през есента трябва да започне отсега. Причините, които се изтъкват, са недостатъчната разяснителна кампания преди гласуването на 26 май, късното приемане на методическите указания, неудачният образец на протокола за отчитане на резултатите от машинните секции и слабото обучение и мотивация на СИК. \"Местните избори са точно след 5 месеца. Има неща, които трябва да бъдат решени бързо, защото, ако не ги решите, направо ще катастрофираме. Това, което се случи в \"Арена Армеец\" ще ви се стори като детска игра в сравнение с това, което може да се случи. Трябва да се оформят три пункта – в НДК, \"Арена Армеец\" и зала \"Универсиада\", предложи проф. Михаил Константинов, председател на Съвета на директорите на \"Информационно обслужване\".", "date": "2019.06.26", "title": "Един машинен глас на изборите струвал 59 лв., отчете ЦИК"}
{"url": "https://www.dnevnik.bg/sviat/2019/06/26/3930409_rusiia_obvini_nai-bogatiia_chovek_v_moldova_v/", "text": "Руското вътрешно министерство предяви обвинение на бившия лидер на Демократическата партия в Молдова и най-богат жител на страната Владимир Плахотнюк, че ръководи наркотартел, предадоха руски медии. Според следствието Плахотнюк участвал в доставка на марокански хашиш в Русия през Испания. Пазар били страните от бившата Общност на независимите държави, включвата две трети от страните от бившия Съветски съюз. Освен това той е обвинен за 28 случая на контрабанда и разпространенине на наркотици в особено големи размери. Ако вината му бъде доказана, той е заплашен от доживотен затвор. Според министерството Плахотнюк, имайки възможност да влияе на политическата ситуация и на органите на държавната влат с \"престъпни методи за въздействие\", влязъл в \"престъпен совор с лидери на организираната престъпност в Молдова, включително с лица, заемащи високо положение в престъпната йерархия\". Споменати са и конкретни престъпни лидери, с които Плахотнюк се предполага, че се е срещал - Олег Прутяну, Алекандру Стегереску и Мануел Силвио де ла Пас. С първия срещата била с посредничеството на молдовски депутат и победител на международни турнири по кикбокс, Константин Цуцу, на когото също е предявено обвинение. Между август 2012 и юни 2019 г. полицията от Русия, Молдова, Беларус и Испания е повдигнала наказателни обвинения на над 60 души от предполагаемия синдикат на Плахотнюк, в съвместна операция заедно с испанските власти са иззети и 6 тона хашиш. Кишинев търси съдействие срещу Плахотнюк Обвивението срещу Плахотнюк не е първото, предявено от руските власти. През февруари името му се спомена в престъпна схема за изнасяне на милиарди рубли от Русия. През 2017 г. той бе задочно арестуван от московски съд заради участие в опита за убийство на руско-молдовски бизнесмен. Плахотнюк, на практика управлявал Молдова години наред чрез Демократическата партия (от която бе премиерът Павел Филип), е на прицел и на сегашното молдовско правителство на премиера Мая Санду. Решението на намиращия се под негово влияние Конституционен съд да отстрани президента Игор Додон, отказал да се съобрази със сроковете за съставяне на коалиция в парламента, и да разпусне парламента (и току-що съставения кабинет) предизвика политическа криза, за кратко оставила страната с две правителства - едно на Санду и едно на Филип. Няколко дни по-късно Конституционният съд обаче отмени решението си, а Плахотнюк напусна Молдова. Русия  застана на страната на Додон  (определян като проруски президент) и премиера Санду, успяла ден след срока да състави правителство (считано за проевропейско),  изразявайки за кризата позиция , сходна с тази на Съединените щати. Тази седмица молдовският вътрешен министър Андрей Нъстасе обяви, че страната му има нужда от съдействие от международни следствени органи за дейността на Плахотнюк.", "date": "2019.06.26", "title": "Русия обвини най-богатия човек в Молдова в ръководство на наркокартел"}
{"url": "https://www.dnevnik.bg/evropa/2019/06/26/3930407_sudut_na_es_dori_samo_v_edna_tochka_vuzduhut_da_e/", "text": "Градовете трябва да предприемат действия, ако нивата на замърсяване на въздуха превишават допустимите граници в едно-единствено проблемно място, а не според средното равнище за района, реши Съдът на Европейския съюз, цитиран от \"Ройтерс\". Европейските правителства са изправени пред натиск да намалят замърсяването в градовете. Според Европейската сметна палата замърсяването на въздуха причинява около 400 хил. случая на преждевременна смърт в ЕС и води до стотици милиарди евро свързани със здравето разходи. Европейското законодателство изисква държавите да оценяват нивото, особено в градовете, на серия от замърсители, включително озон и прахови частици, както и да предприемат действия, ако определени лимити се надвишават. От Съда на ЕС бе поискано решение по дело, заведено срещу Брюксел от жители на града и от групата ClientEarth заради плана на региона за качество на въздуха. Решението на съда дойде ден след  друго ключово решение  във Франция - според административния съд в Монтрьой Франция не е предприела достатъчно действия, за да спре замърсяването на въздуха в Париж. Делото бе заведено от майка и дъщеря, които заявиха, че здравето им се е влошило, докато са живели близо до оживен околовръстен път в столицата. Всичките им проблеми обаче изчезнали, когато се преместили, посочват те. Съдът на ЕС заяви, че макар властите да могат да избират къде да извършват пробите, те трябва да включват най-замърсените зони, и заключи, че средното измерване от различни части на града не показва излагането на замърсители. За да се определи дали даден лимит е достигнат в една календарна година, е достатъчно, ако нивото на замърсяване е по-високо от лимита в едно-единствено място на вземане на пробите, посочи съдът. Според него освен това националните съдилища имат правото да преразглеждат местонахождението на измервателните станции и да искат от местните власти гаранция, че те са подходящо разположени.", "date": "2019.06.26", "title": "Съдът на ЕС: Дори само в една точка въздухът да е мръсен, властите трябва да реагират"}
{"url": "https://www.dnevnik.bg/sviat/2019/06/26/3930452_britanski_policai_sbudnaha_mechtata_na_pochtena_dama/", "text": "Полицията в Манчестър изпълни желанието на 93-годишна жена - да бъде арестувана поне веднъж, преди да умре. Случката бе разказана в туитър от внучката ѝ и разпространена от агенция \"Ройтерс\". Британката Джоузи Бърд е достигнала преклонна възраст, като при целия си живот никога не е нарушавала обществения ѝ ред и не ѝ се е налагало да се сблъсква със силите на реда. Но дамата е любителка на полицейските сериали и много ѝ се искало да бъде арестувана. Напоследък здравето ѝ се влошило и тя се бояла, че мечтата ѝ никога няма да се сбъдне... докато манчестърската полиция не се намесила. Двама полицаи, които не са били на смяна, са я задържали по обвинение в обир, сложили ѝ белезници и я закарали в местното управление. Но вместо да я заключат, я почерпили с чай и торта. \"Успяхме да изпълним желанията на възрастната дама и да ѝ създадем хубав спомен, коментира главен инспектор Денис Пай. Радваме се, че я накарахме да се усмихне и да сбъдне една своя мечта.\"", "date": "2019.06.26", "title": "Британски полицаи сбъднаха мечтата на почтена дама на 93 - да я арестуват, преди да умре"}
{"url": "https://www.dnevnik.bg/biznes/2019/06/26/3930467_podaliiat_ostavka_shef_na_nek_ostava_na_posta_si/", "text": "На заседание днес Съветът на директорите на \"Български Енергиен Холдинг\" ЕАД не прие подаденото от Петър Илиев заявление от 19 юни за освобождаването му от длъжност като изпълнителен директор на \"Национална Електрическа Компания\" ЕАД. Това съобщава пресцентърът на холдинга, обединяващ държавните предприятия в енергетиката. Причина за оставката не беше посочена, но тя дойде в момент, когато НЕК обяви  и по-късно спря търг  за продажба на електроенергия за 50 млн. лв. при силно ограничаващи условия. Срещу търга се обявиха работодателските организации, изтъквайки, че условията свеждат потенциалните купувачи до един и създават проблем за останалите участници на свободния пазар на ток. Критики към държавната компания изразиха и много търговци на електроенергия. В съобщението на БЕХ от днес не се посочват и причини, поради които оставката на Илиев не е приета. ", "date": "2019.06.26", "title": "Подалият оставка шеф на НЕК остава на поста си"}
{"url": "https://www.dnevnik.bg/sport/2019/06/26/3930285_kak_lev_ins_beshe_vuvlechena_v_temata_za_spasenieto_na/", "text": "Българската застрахователна компания \"Лев Инс\" се оказа замесена в темата за спасението на италианския футболен \"Палермо\". Медиите в Италия съобщиха, че клубът е станал жертва на измама покрай търсенето на гаранции, с които да получи зелена светлина за оставане във второто ниво на местния футбол (Серия Б). Проблемите на клуба, в чийто състав е българският национал Ивайло Чочев, са от години. Само този сезон собствеността на \"Палермо\" беше сменена три пъти. Отборът завърши трети в Серия Б и имаше право да играе плейоф за връщане в елита, но италианската федерация го наказа с изваждане в третата дивизия. Клубът спечели обжалването, но трябваше да представи гаранции, за да остане в Серия Б през следващия сезон. Последният собственик - Салваторе Тутоломондо, обяви, че изпускането на срока на 24 юни се дължи на технически въпрос. Впоследствие \"Република\" съобщи, че \"Лев Инс\", която била посочена като източник на гаранцията, е отрекла да има общо със случая. Оказало се, че клубът предоставил средствата на посредник - брокер, твърдящ, че работи с българската компания. \"Какво можем да кажем? Бяхме измамени\", заяви генералният директор на \"Палермо\" Фабрицио Лукести, цитиран от \"Гадзета дело спорт\". В отговор на запитване от \"Дневник\" от \"Лев Инс\" посочиха, че от началото на 2018 г. с цел превенция и защита на клиентите си компанията е открила представителства в няколко държави, включително и Италия. \"Преди по-малко от 24 часа, представителството на ЗК \"Лев Инс\" в Италия чрез отдела си за Корпоративна сигурност, първо е регистрирало застрахователната измама, извършена към футболен клуб \"Палермо\", като установи и замесване името на компанията. След яснота коя е брокерската агенция, осъществила злоупотребата на стойност 45 000 евро, от агенцията ни в Италия се свързаха с мениджмънта на футболния отбор и ги уведомиха официално чрез сертифицирано писмо, че са станали жертва на застрахователно събитие\", казаха от \"Лев Инс\". От \"Палермо\" помолили компанията да направи оценка на риска и да съдейства за решаване на случая. \"Към момента и двете страни са сезирали прокуратурата и компетентните власти. ЗК \"Лев Инс\" се ангажира да съдейства на футболния клуб \"Палермо\", за да успее да гарантира финансовото си състояние и да получи право да участва в Серия Б, след като в края на миналия сезон бяха отстранени от италианската втора дивизия, заради паричните си проблеми\", допълват от българската компания. Медиите в Италия припомнят, че  \"Лев Инс\" е била обект на разследвания в България .", "date": "2019.06.26", "title": "Как \"Лев Инс\" беше въвлечена в темата за спасението на футболния \"Палермо\""}
{"url": "https://www.dnevnik.bg/biznes/2019/06/26/3930469_goranov_se_nadiava_bulgariia_da_vleze_v_chakalniata_na/", "text": "Преди края на годината България може да влезе в във вълутния механизъм ЕРМ II , наричан още \"чакалнята на еврозоната\". Прогнозата направи на форум в Пловдив финансовият министър Владислав Горанов, цитиран от БНТ. \"Ние използвахме силното българско председателство на Съвета на ЕС, за да поставим на дневен ред един важен приоритет - присъединяването към ЕРМ II  и след това към еврозоната\", каза Горанов, цитиран от БТА. Той допълни, че страната е следвала съветите на западните партньори, че това трябва да стане в тясно сътрудничество с Европейската централна банка при банковия надзор. По думите му никога не е имало по-голямо политическо и икономическо доверие към перспективата България да влезе в по-близкия кръг на европейска интеграция . По-рано днес правителството одобри проектопромени в Закона за мерките срещу прането на пари, които са част от плана за присъединяване на страната към валутния съюз. ", "date": "2019.06.26", "title": "Горанов се надява България да влезе в чакалнята на еврозоната до края на годината"}
{"url": "https://www.dnevnik.bg/analizi/2019/06/26/3929720_mehanizum_za_trimata_golemi_ne_za_opazvane_vlastta_na/", "text": "С две думи: предлаганите промени в Наказателно-процесуалния кодекс и Закона за съдебната власт са но вече като министър. Мистификация, пренесена от арсенала на правната парламентарна комисия, където неговите законодателни подвизи не познаваха юридически препятствия. Понеже откъм Брюксел притискат правителството, а предстои и следващ мониторингов доклад на ЕК, трябва нещо да се прави. \"Нещото\", каквото се прави от Кирилов, няма да реши нищо от проблема с абсолютната безотговорност на главния прокурор, но пък ето - казваме на народа и света, че прозрачно, публично дискутираме, дебатираме, дори от време на време излизаме от добрия тон, защото се вълнуваме, въобще не стоим със скръстени ръце, а се стараем много и шумно, след като отлагахме 10 години да изпълним указанията на Европейския съд за правата на човека по делото \"Колеви срещу България\". В решението по това дело съдът посочи, че трябва да се намери механизъм за ефективно разследване, когато има данни срещу главния прокурор. в частта за правомощията на главния прокурор в \"методическо ръководство на всички прокурори\". Или създаване на независим орган извън прокурорската институция, който да не бъде подчинен йерархично и фактически на главния прокурор, за да стане възможно провеждане на независимо разследване срещу него. Но и създаване на такъв орган е възможно само с промяна на Конституцията, тъй като според сегашното устройство единствено прокуратурата може да инициира и ръководи наказателното производство. Такъв извод го диктува не отношението към този или онзи фактор във върховете на съдебната власт; не личността на сегашния или на следващия главен прокурор; а простият факт, че функциите на прокурора и съдията - респективно на председателя на Върховен съд и на главния прокурор, са фундаментално различни, независимо от еднаквия начин на тяхното избиране, назначаване и освобождаване от Висшия съдебен съвет. Диктува го - най-сетне, здравият разум, оскърбяван методично от мимикриите на Данаил-Кириловци и от преливането от пусто в празно, Защото, иначе, ако и милиметър от тази власт отпадне, ще се обезсмисли сегашното трескаво сноване зад завесата за предварително договаряне на бъдещия приемник на едноличната прокурорска власт с върховете на политическа власт. За осигуряване на безметежното бъдеще и на двете, чрез взаимното търгуване на влиянието им. Тази е целта на промените на Данаил Кирилов - не, не прекалявам с името му: да се знае и помни кой йезуитски обработва по телевизията общественото мнение, че уж търси механизъм за ангажиране на наказателна отговорност на \"тримата големи\" и че го търси тоя механизъм прозрачно, с публични дебати, демек няма скрито-покрито. Какво да се прави оттук нататък ли? но да продължат дебатите, докато се намери ефективно решение. Звучи лошо, но само звучи, в сравнение с абсурда, който ще бъде сътворен, ако проектът му се приеме: вместо сегашната равнопоставеност на всички магистрати за търсене на наказателна отговорност от всички, ще бъдат изведени \"тримата големи\" в специален статут пред ВСС. Извън съмнението дали Данаилкириловото новаторство се вмества в конституцията, няма съмнение за другото - че няма да бъде решен въпросът с недосегаемостта на главния прокурор. Така че или променете конституцията, или поне спрете Данаил Кирилов и не ни обиждайте повече с демагогията, че нещо разумно и полезно правите.", "date": "2019.06.26", "title": "Механизъм за \"тримата големи\"? Не, за опазване на властта на единия"}
{"url": "https://www.dnevnik.bg/sport/2019/06/26/3930108_kolko_blizo_e_ljuis_hamiltun_do_rekorda_ot_pobedi_na/", "text": "С шест победи от осем старта след началото на сезона, четири от които поред, Люис Хамилтън отново налага доминация във Фомрула 1. Силното представяне на свтовния шампион вече поставя въпроса не дали ще спечели шеста световна титла, а кога това ще се случи официално. В последните години британският пилот постави редица рекорди и се доближи до други, които все още не са негово притежание. От началото на турбо-хибридната ера във Формула 1 Хамилтън има 57 победи в 108 старта и вече изглежда реалистично да преследва най-престижното постижение във Формула 1 – това на Михаел Шумахер от 91 победи. Но колко близо е британецът до историческото постижение на 7-кратния световен шампион? С общо 79 успеха в кариерата си дотук и оставащи 13 старта до края на сезона Хамилтън може да стане №1 по този показател още при завършека на сезон 2019. За целта обаче той трябва да спечели всеки старт. \"Невероятно е колко добре се представя отборът от началото на сезона. Знаех, че сме свършили страхотна работа през зимата, но предимството ни е по-голямо, отколкото съм си представял\", каза Хамилтън след последния старт за  Гран при на Франция . Световният шампион обаче уточни, че изобщо не мисли за рекорди, а остава фокусиран просто да спечели следващото състезание. Реалистично ли е обаче Хамилтън да подобри или дори да изравни рекорда от победи на Шумахер още тази година? Ако иска да го постигне, британецът трябва да подобри други два рекорда – по брой на победи в рамките на един сезон и поредни успехи. Дотук в историята на Формула 1 няма пилот, който да е печелил повече от 13 състезания в рамките на един сезон. По отношение на поредните победи най-много в рамките на един сезон най-доброто постижение е девет. \"Във Формула 1 винаги има рекорди за подобряване. Това е смисъла на спорта, да имаш стремеж и цел, която да преследваш. Но нашият отбор остава мотивиран, не съм разговарял с Люис още по тази тема, защото мисля, че трябва да се насочим просто към следващото състезание\", каза шефът на \"Мерцедес\" Тото Волф. Следващият старт във Формула 1 е Гран при на Австрия, който предстои през уикенда.", "date": "2019.06.26", "title": "Колко близо е Люис Хамилтън до рекорда от победи на Михаел Шумахер"}
{"url": "https://www.dnevnik.bg/evropa/2019/06/26/3928375_bez_alternativa_na_teflona_protest_na_250_000_chehi_ne/", "text": "Той е като тефлон. Успешно отклонява всякакви обвинения, а медиите, които контролира, му помагат да манипулира общественото мнение. Мартин Ел, главен анализатор в пражкия всекидневник \"Хосподарске новини\", описва с тези думи премиера Андрей Бабиш - втория по богатство човек в Чехия. Фразата може да не е оригинална, но в най-кратък вид отговаря защо ситуацията в Чехия е такава - един популист печели с дребни ходове по-слабите части от населението, правителството няма да падне само заради един (макар и огромен) митинг, опозицията е достатъчно разпокъсана (за да не е принуден премиерът да втвърдява действията си), но и все още има достатъчно силни институции като контратежести на властта му. Това са изводите от коментарите, които \"Дневник\" събра от анализатори в страната - поредната от Централна Европа, попаднала във вниманието на медиите с проблемен премиер. Бабиш дойде на власт с обещания срещу корупцията. На изборите за Европейски парламент миналия месец партията му спечели 21% от гласовете, изпреварвайки опозиционните сили. В социологически проучвания подкрепата за нея се доближава до 30%, отново най-висока. В същото време според два одита, поръчани от Европейската комисия, той е в конфликт на интереси, тъй като е едновременно политик и предприемач. Миналата година бе подведен под отговорност от чешкото правосъдие за злоупотреби с еврофондове на стойност два милиона евро. А в неделя недоволството срещу него доведе до  най-големите протести в Чехия  от падането на комунизма. Днес Бабиш е изправен пред вот на недоверие в парламента, който обаче е малко вероятно да му навреди. Как се стигна дотук? И има ли опасност и Чехия да се плъзне към авторитарния стил на управление в Полша и Унгария? Разрастване на властта Много хора са обезпокоени от спорното минало на Бабиш. Между 1985 и 1991 бе представител на контролирана от комунистически режим външнотърговска организация в Мароко. Обвиняван е, че по това време е работел като важен агент на чешките тайни служби. След завръщането си в страната през 1991 г. малко след падането на комунизма използва влиятелните си контакти, за да създаде гигантския индустриален концерн \"Агроферт\", който включва 250 компании и има почти пълен монопол върху хранително-вкусовата промишленост и селското стопанство. Концернът е най-големият частен работодател в Чехия. В следващите години Бабиш придоби два от най-влиятелните чешки всекидневника - \"Млада фронта днес\" (Mladá fronta Dnes) и \"Лидове новини\" (Lidové noviny), най-популярното Radio Impuls и телевизията Óčko. Милиардерът влезе в политиката през 2011 г., основавайки партията АНО (\"Действие на недоволните граждани\", но съкращението на чешки звучи и като \"Да\") и обявявайки се против корупцията. Той бе финансов министър и вицепремиер през 2014 г. Беше изключен от кабинета през 2017 заради твърдения за данъчна измама и подозрителни бизнес сделки. Правителствената криза обаче доведе до падане на кабинета и парламентарни избори, спечелени от АНО. По онова време традиционните чешки партии, дошли след падането на комунизма, разочароваха много хора заради корупция, което доведе до възход на популизма в Чехия. Вотът за партията на Бабиш през 2017 г. бе протестен. Влизайки в политиката, той обеща да премахне корупцията от политическата система. Популизъм в действие Ян Чулик, експерт по Чехия в Университета в Глазгоу, коментира пред \"Дневник\", че подобно на САЩ, Великобритания и други държави една голяма част от чехите \"подкрепят популистката манипулация на политици като президента Милош Земан и премиера Андрей Бабиш. Тези в много отношения приличащи на Доналд Тръмп политици използват разочарованието на голяма част от обществото от политическата върхушка през последните 30 години, за да събудят страх и да използват техните емоции за собствена политическа изгода\". От бежанската криза през 2015 г. например Земан и Бабиш с помощта на някои медии създадоха впечатление у много чехи, че тяхната страна и идентичност е директно заплашена от \"яростна атака на имигранти мюсюлмани\". По този начин те успяха да отклонят вниманието от много реално належащи проблеми, допълва Чулик. Той припомня, че Бабиш въведе някои политики, които облагодетелстват по-бедните хора, намали цените на билетите за влакове и автобуси за студенти и пенсионери до едва 25% от цялата цена. Повиши пенсиите и социалните субсидии за семейства. В бюджета на Чехия обаче има сериозен дефицит, посочва анализаторът, според когото политиките на Бабиш не са устойчиви, но техните бенефициенти си харесват премиера. Томаш Перглер, който ръководи екипа за вътрешни новини в \"Хосподарске новини\", отбелязва пред \"Дневник\", че преди около 6-7 години, когато Бабиш основа своето политическо движение, на хората им беше омръзнало от огромната корупция в политиката. Той се възползва от шанса, представи се като неподкупен и успешен бизнесмен, способен да възстанови политиката, прилагайки в нея мениджърски принципи от бизнеса. В началото привлече основно разочаровани гласоподаватели, но след това се фокусира върху по-възрастните хора, някогашните леви избиратели, използва някои популистки стъпки като увеличаване на пенсиите и намаляване на цените за градски транспорт за по-старите хора и за учащите, допълва Перглер. Липсващата опозиция Когато спечели изборите, Бабиш не получи абсолютно мнозинство и бе принуден да сформира коалиционно правителство със социалдемократите. Така се появи коалиция на малцинството с мълчаливата подкрепа на иначе редовно изолираните от властта комунисти, за да има парламентарно мнозинство. Бабиш е първият политик от падането на комунизма през 1989 г., който позволи на Комунистическата партия на Чехия и Моравия да има роля в управлението. Самите социалдемократи бяха на практика съсипани от този съюз, доказателство за което бе резултатът им на последните евроизбори – те получиха едва 4% от вота. Опозицията не успява да сформира единна стратегия. Според някои проучвания партията на Бабиш има подкрепа от около 30%, Пиратската партия – около 14%, близо до старата консервативна Гражданска демократична партия (ODS) с 16%. И в самата партия на Бабиш няма алтернатива за негов приемник. А малкият му коалиционен партньор, социалдемократите, се бори за политическо оцеляване и е изправен пред не особено привлекателни опции – или да се оттегли от коалицията, или да остане и да бъде опетнен от връзките си с Бабиш. Според Чулик е трудно да се каже дали има алтернативи на правителството на Бабиш в момента. Има дясна опозиция от няколко политически партии, които докъм 2010 г. са били големи. Най-силните опозиционни партии са ODS и Пиратската партия. ODS е сравнително дискредитирана заради миналото си, свързано с корупция и арогантност през изминалите 30 години. Може би Пиратската партия има бъдеще, но тя е по дефиниция аутсайдер, посочва Чулик. Според него е впечатляващ почти тоталният срив на чешките социалдемократи, които преди имаха около 30% подкрепа, а сега получават едва 8%. Перглер също смята, че в момента по-скоро няма алтернатива на правителството на Бабиш. По думите му важна роля има и президентът Милош Земан, който го подкрепя, а АНО е тотално доминирана от Бабиш и няма други лидери, които да го наследят. Чешкият политически анализатор Иржи Пехе, с когото \"Дневник\" разговаря, смята, че Бабиш все още доминира в политиката, защото опозицията е разпокъсана и неспособна да се обедини. Той обаче подчертава, че тези 21% на АНО от европейските избори, са с почти 10 пункта по-малко от резултата на парламентарния вот. А някои скорошни проучвания показват, че популярността на АНО пада, докато \"Пиратите\" са във възход. Обвиненията В неделя  стотици хиляди чехи  се събраха на най-големия протест в страната от падането на комунизма преди 30 години. Това бе поредната от поредицата демонстрации срещу премиера,  започнали в края на април . Всяка следваща бе по-голяма от предишната. В началото на протестите група студенти създадоха \"Фейсбук\" страница \"Милион момента за демокрация\". Страницата и групата, ръководени от студента Микулаш Минарж, бързо станаха изключително популярни. Хората започнаха масово да подкрепят протестите особено, след като  в медиите изтече информация  за предварителна проверка на финансовите активи на Бабиш, изготвена от Европейската комисия. Според нея Бабиш е в конфликт на интереси като бенефициент на доверителен фонд, в който е прехвърлил своя бизнес, оценяван от \"Форбс\" на 3.7 милиарда евро. Конгломератът от фирми с около 35 хиляди наети лица в земеделието, химическата и хранителната промишленост и медиите е сред водещите получатели на евросубсидии, включително проектно финансиране, отпуснато от различни правителствени органи. Според критици на Бабиш той е замесен в мащабни конфликти на интереси и защото \"Агроферт\" притежава два национални вестника и радио, а правителството има голямо влияние в определянето на земеделската, екологичната и други политики, които пряко засягат бизнеса на конгломерата. През април  полицията предложи  на 64-годишния милиардер да бъде предявено официално обвинение за измама при получаване на субсидия от ЕС преди десет години. Бабиш реагира, като отстрани изпълняващия длъжността министър на правосъдието и го замени със свой съюзник, предизвиквайки първите големи демонстрации. Много чехи в момента се опасяват, че Бабиш корумпира чешкото правосъдие по същия начин, по който то бива разрушавано от авторитарни лидери в Полша и Унгария. Бабиш е изправен и пред твърдения, че е работил като агент в тайната комунистическа полиция през 80-те години. Гореща есен В краткосрочен план лятната ваканция може да даде на Бабиш глътка въздух: организаторите от неправителствената организация \"Милион моменти за демокрацията\" обявиха нов митинг за 16 ноември, в навечерието на 30-ата годишнина от Нежната революция, сложила край на четири десетилетия комунистически режим. Мартин Ел смята, че сега Бабиш ще разчита на времето и на ефекта от лятото. Според него заради летните почивки демонстрациите могат да стихнат, а той и правителството му да размият или погребат обвиненията на ЕС. С подкрепата на президента Бабиш може да устои на обществения натиск. По думите на Чулик макар организаторите на движението \"Милион моменти за демокрация\" да планират да го превърнат в политическа организация, Бабиш правилно посочи, че в демокрацията само изборите имат значение кой ще управлява. Демонстрантите, от друга страна, имат право като казват, че ако един висш политик е заподозрян, че е извършил престъпления, той трябва да подаде оставка. Дали Бабиш ще устои на обществения натиск зависи от начина, по който еврокомисията ще действа, смята анализаторът. Според него еврокомисията вероятно ще санкционира Бабиш, но има опасност това да го накара да възприеме антиевропейска позиция и така да отдалечи Чехия от Запада и да я придвижи на Изток. Томаш Перглер сподели за \"Дневник\" мнение, че Бабиш е много упорит и винаги опитва да използва всички възможности, за да спечели. Макар да се намира в най-лошата си позиция, откакто стана премиер, продължава сътрудничеството със социалдемократите в правителството и е подкрепян от Комунистическата партия в парламента. Ако загуби социалдемократите, може да разчита на \"Свобода и пряка демокрация\", крайна популистка партия. Според него в конфликта с Европейската комисия Бабиш или трябва да се откаже изцяло от контрола върху фирмите си, или да ги остави без европейско финансиране. Той знае, че Еврокомисията е прекалено силна, за да се бори с нея. Мисля, че ще играе за време и ще опита да договори някакво по-добро решение за себе си в Брюксел, допълва Перглер. Не очаква масовите протести да прераснат в политическо движение или поне не в следващите седмици, като резултатът ще зависи от ситуацията след лятото. Иржи Пехе, също коментира за \"Дневник\", че Бабиш ще може да устои на натиска поне до есента. През октомври се очаква Европейската комисия да публикува окончателната версия на двата одита си. Коалиционните социалдемократи са все по-недоволни от неговите скандали. \"Не мисля, че нещо революционно ще се случи през лятото, но може да имаме гореща политическа есен\", допълва анализаторът. Смята, че ако Бабиш отхвърли резултатите от анализа на еврокомисията и откаже да върне парите, които е получил като субсидии, може и да има конфликт. Еврокомисията може да накаже Чехия, като ореже другите ѝ субсидии, а не само тези за \"Агроферт\" на Бабиш. Превръщането на протестите в политическо движение може да се окаже трудно, защото протестиращите са обединени основно от съпротивата си срещу Бабиш, казва още той. \"Движението обаче промени чешкото общество. Особено младите хора, които в миналото не са били активни, станаха много по-активни. Чешкото общество изглежда много по-уверено, което може да окаже влияние върху политиката в средносрочен план\", допълва Пехе. Прилики с Полша и Унгария? И тримата анализатори, с които \"Дневник\" разговаря, са на мнение, че Чехия няма да тръгне по пътя на  Полша  и Унгария, срещу които има започната безпрецедентна европейска процедура заради риск от нарушаване на върховенството на закона. Попитан дали вижда прилики между ситуацията в Чехия и тази в Полша и Унгария, където според ЕС има значителни заплахи за правовата държава, Ян Чулик отговаря, че демонстрантите срещу Бабиш със сигурност мислят така. В скорошно интервю някогашният чешки депутат Петр Питхарт и близък сътрудник на бившия президент Вацлав Хавел изрази мнението, че за разлика от Полша и особено от Унгария, чешките демократични институции все още оцеляват. Въпреки това Бабиш бива обвиняван от демонстрантите, че е заменил правосъдния министър със свой съюзник и има доказателства, че в много случаи държавни служители в спорове с обществото (например, когато хора се оплакват на местните власти, че фабриките на Бабиш за преработка на храна вредят на околната среда), са отхвърляли жалбите, подкрепяйки премиера, допълва Чулик. Томаш Перглер пък отбелязва, че за разлика от Ярослав Качински в Полша и Виктор Орбан в Унгария Бабиш няма идеология и е по-слаб, няма същата силна позиция в парламента като ПиС и \"Фидес\". Според Иржи Пехе премиерът не е демократ, но е много по-прагматичен от Орбан и Качински. Компаниите на \"Агроферт\" в Германия, Франция, Холандия и в други държави ще бъдат много внимателни, за да не тласнат Чехия към конфликт с ЕС. Освен това в Чехия е много по-трудно да се направят някакви конституционни промени или такива в изборното законодателство, отколкото в Полша и Унгария. Горната камара на чешкия парламент се избира по такъв начин, че съставът ѝ е точно противоположен на този на долната камара, където Бабиш има сила. А Сенатът може да наложи вето на всяка промяна. Освен това Чехия има сравнително силен Конституционен съд, завършва анализаторът", "date": "2019.06.26", "title": "Без алтернатива на \"тефлона\": протест на 250 хил. чехи не стига за сваляне на премиера"}
{"url": "https://www.dnevnik.bg/detski_dnevnik/2019/06/26/3929774_uchilishten_festival_shte_se_opita_da_vurne_interesa/", "text": "Интересуват ли се българските ученици от наука? Отговорът може да се търси в данните от международното изследване PISA, според които под 3% от децата в училищна възраст у нас покриват най-високото ниво по научна грамотност, а този показател не се е променял в последните 12 години. Може да се търси и в наскоро оповестеното световно проучване на американската агенция \"Галъп\", в което  в секи пети българин (20%) казва, че не му е преподавано за науката , докато е бил в гимназията, а всеки четвърти (26%) - за началното училище.  Опит да промени нагласата на учениците и да върне интереса им към науката ще направи първият научен фестивал за ученици в България. Форумът е днес, домакин е Националната природоматематическа гимназия в София, а входът е свободен за посетители. Участниците - разделени в четири отбора, ще решават важни за обществото проблеми, използвайки научен подход и със съдействието на ментори от научната сфера и бизнеса. Учениците ще представят резултатите от работата си два пъти през деня - от 12. 00 до 14. 00 ч. и от 19. 00 до 21.00 ч. В това време посетителите ще могат да им задават въпроси и да разберат повече за методите, които са използвали. Зад организирането на фестивала стоят Ели Стойкова, която има петгодишен изследователски опит в Холандия като консултант към ООН, и Ренета Богданова, мениджър \"Учителска подкрепа\" във фондация \"Заедно в час\" вече две години. Целта им е да вдъхновят учениците да се занимават с наука и да използват нейните подходи в решаването на обществени проблеми. Организаторите се надяват в бъдеще във всеки район на страната да се провеждат училищни научни фестивали, а децата в гимназиален етап да бъдат по-грамотни в областта. Така се надяват да повишат интереса към изучаването на наука в училище, а в същото време да помогнат на учениците да придобиват по-добри презентационни умения.", "date": "2019.06.26", "title": "Училищен фестивал ще се опита да върне интереса на гимназистите към науката"}
{"url": "https://www.dnevnik.bg/sport/2019/06/26/3930110_gimnastichka_ot_nacionalniiat_ansambul_prekrati/", "text": "Състезателката от ансамбъла по художествена гимнастика на България Елена Бинева прекратява кариерата си. Причина за това е контузия, която не ѝ позволява да се готви пълноценно и да участва в състезания. В момента Бинева не е част от ансамбъла, като в последните шест месеца лекуваше травма в крака. 19-годишната състезателка е  световен  и европейски шампион с ансамбъла. Тя е дъщеря на бившия евродепутат Слави Бинев. \"За съжаление 6-месечната и почивка и лечение на травмата, която има, не е дала необходимия резултат, за да продължи натоварения тренировъчен режим. След разговор на състезателката с президента на БФХГ Илиана Раева, с треньора си Весела Димитрова и родителите си е взето най-правилното решение за здравето на Ели Бинева, както и за бъдещата много важна подготовка на национален отбор жени\", съобщиха от българската федерация. Самата Бинева добави, че изследванията са показали, че \"подобрението е съвсем малко, а при повторен натиск последствията биха били непредотвратими\". Това е второ отказване поради контузия в ансамбъла по художествена гимнастика, след като през миналата година Теодора Александрова се оттегли, а на нейно място влезе Стефани Кирякова. След травмата на Бинева част от ансамбъла стана Ерика Зафирова, която до момента беше състезател индивидуално.", "date": "2019.06.26", "title": "Гимнастичка от националния ансамбъл прекрати кариерата си заради контузия"}
{"url": "https://www.dnevnik.bg/sviat/2019/06/26/3929975_trump_-_nenadejdniiat_partnyor_koito_oburkva_i_vragove/", "text": "Внезапното решение на президента Доналд Тръмп да отмени военни удари може и да е предотвратило открит въоръжен конфликт с Иран, но освен това отново го показа като непредвидим и ненадежден партньор у дома и в чужбина. Тръмп спечели поста отчасти с твърденията си, че е майстор в сключването на сделки. Но стилът на преговаряне на този бизнесмен и медийна звезда, станал президент - постоянно да стига до ръба и да дава заден ход, когато настъпи моментът да действа - хвърля САЩ от криза в криза. По търговските тарифи, по акциите срещу имигранти и сегашното противопоставяне с Иран неговите промени в курса объркват съюзници и противници, както и собствената му партия в Конгреса. Докато в понеделник действията на Тръмп отекваха в света, а държавният секретар Майк Помпейо бързо замина за Близкия изток, за да търси коалиция от  съюзници срещу Иран , президентът предложи нов кръг от двусмислици, като защити решението си да не бъде нападан Иран, въпреки че отправи нови заплахи. \"Мисля, че ние проявихме много сдържаност. Много сдържаност. Това обаче не означава, че ще я проявяваме в бъдеще, но чувствам, че искаме да му дадем този шанс\", каза Тръмп. \"Бихме се радвали да можем да договорим сделка, ако те искат. Ако не искат, пак е добре\", добави той. Отказът му от военни удари, които щяха да бъдат нанесени в отговор на свалянето на безпилотния американски дрон, е само един от няколкото тактически поврата на Белия дом напоследък по значими въпроси. През уикенда Тръмп смени курса за операциите срещу имигрантите, които бяха уплашили хората и семействата, живеещи нелегално в страната. Той отложи налагането на високи  мита срещу Мексико , които беше обявил по-рано този месец, и така даде повече време за преговори по имиграцията. Но може би най-опасно е противопоставянето с Иран, тъй като двете страни засилват реториката и действията си, което повишава опасенията в Конгреса и по света, че Иран и САЩ може да влязат във военен конфликт. Когато миналата седмица законодатели попитаха президента как ще взема решенията за Иран, той отговори: \"Инстинктивно\". Въпреки че решението да не  заповяда военни удари  сякаш намали напрежението с Иран поне донякъде, посланията на Тръмп оставят неяснота за следващите му стъпки. \"Никога не сме виждали такова нещо\", казва новоизбраният конгресмен демократ от Ню Джърси Том Малиноуски, който е бил помощник държавен секретар в администрацията на Барак Обама. \"Радвам се, че той  размисли за удара , взе правилното решение, но го направи по възможно най-лошия начин\", казва Малиноуски в интервю в понеделник. \"Не мисля, че някой има и най-малка представа каква е нашата политика\", добавя той. Ястреби от Републиканската партия, включително членът на Камарата Лиз Чейни, дъщеря на бившия вицепрезидент, също се обявяха против подхода на Тръмп. Тя каза пред радиоводещ, че когато става дума за противопоставяне на Иран и други неприятели, \"слабостта е провокативна\". Други републиканци казват, че Тръмп просто си оставя много възможности за действие, приканвайки Иран към преговори. Това е разликата, казват те, спрямо неговия предшественик Барак Обама, който очерта \"червена линия\" срещу Сирия, но после се поколеба да предприеме военни действия. Конгресменът републиканец от Охайо Майк Търнър, член на комисията за въоръжените сили, каза в интервю в понеделник, че стилът на Тръмп все повече наподобява на действията на адвокат, който се опитва да постигне извънсъдебно споразумение. \"Нещо като пращане на сигнали към Иран, че ако продължаваш, очаквай военен отговор\", каза той. Смяната на тактиката на Тръмп бе посрещната предимно с мълчание от съюзниците на САЩ по света, които отказват да дават публично оценки за начина, по който президентът взема решения, или за неговата кампания на \"максимален натиск\" чрез икономически санкции в опит да накара Иран да преговаря по ядрените въпроси. Напрежението с Иран идва по време на задълбочаващи се различия между Съединените щати и техните европейски съюзници по външната политика и търговията, при което съюзниците започват да говорят помежду си по въпроси, които всички смятат за ключови за сигурността. Европейските лидери внимават да не критикуват действията на Тръмп, но също така се отнасят хладно към говоренето на САЩ за изграждане на глобална коалиция срещу Иран. Германският външен министър Хайко Маас каза през уикенда по телевизия Цет Де Еф, че \"стратегията за максимален натиск не е правилна, защото едно от нейните последствия е, че ние всички говорим колко сериозно е положението и има опасност от война\". Германия, Франция и Великобритания, както и Русия и Китай остават част от ядрената сделка, изоставена от Тръмп миналата година, докато той се опитва да сключи ново споразумение за допълнително съкращаване на ядрения потенциал на Иран. Израелският премиер Бенямин Нетаняху, близък приятел на президента, приветства твърдата линия на Тръмп спрямо Иран, включително и оттеглянето на САЩ от ядрената сделка. Но по време на сегашната криза израелският лидер е направил малко публични изявления, вероятно от опасение да не бъдат възприети като насърчаване на САЩ да започне война. Йоел Гузански, бивш съветник по политиката за Иран в канцеларията на премиера и настоящ старши сътрудник в израелския Институт за изследвания по националната сигурност, казва, че решението на администрацията да се откаже от удара всъщност праща на Иран посланието, че \"щом не убивате американци, можете да правите каквото си искате в Персийския залив\". Но Цахи Ханегби, близък до Нетаняху министър от кабинета, омаловажава взетото в последната минута решение на Тръмп да отмени въздушния удар миналата седмица. \"Истински важното е, че американската политика към Иран, която за наше удовлетворение се промени през последните две-три години, е политика, която напълно обслужва интересите на света и на Израел - да се попречи на Иран да се сдобие с ядрени оръжия\", каза той в неделя по израелското обществено радио. Подобни чувства се споделят от Саудитска Арабия и Обединените арабски емирства, които също подкрепят твърдия тон на Тръмп към Иран. Съюзниците от Персийския залив не са коментирали променените решения на Тръмп. Всъщност те не са склонни да го критикуват публично, по която и да е от политиките му. Даниел Плетка, старши вицепрезидент на консервативния мозъчен тръст \"Американ ентърпрайз инститют\", казва, че Тръмп взема всички решения сам, което означава, че някои съюзници ще се съгласят с него, а други ще се обезпокоят. \"Така щеше да стане и ако беше бомбардирал Иран, и ако не беше го бомбардирал\", казва тя. \"Доналд Тръмп е проклинан, ако направи нещо, и проклинан, ако не го направи\", добави Плетка по телефона от конференция по сигурността в Хамбург. /БТА", "date": "2019.06.26", "title": "Тръмп - ненадеждният партньор, който обърква и врагове, и приятели"}
{"url": "https://www.dnevnik.bg/bulgaria/2019/06/26/3929933_zapochvat_izslushvaniiata_za_generalen_direktor_na_bnr/", "text": "Днес и утре ще се проведат публичните изслушвания по конкурса за генерален директор на Българското национално радио. Кандидатите ще представят концепциите си пред Съвета за електронни медии, а процедурата ще бъде водена от неговия председател София Владимирова. Изслушванията ще бъдат предавани пряко по радио \"Бинар\". Мандатът на досегашния директор на националната медия Александър Велев изтече на 29 май. Документи за конкурса подадоха 6 души: самият Велев, както и Светослав Костов, Митко Димитров, Валерий Тодоров, Даниела Манолова и Анета Милкова. Миналото на всички е свързано с БНР. Светослав Костов в момента е директор на радио \"София\". Митко Димитров е бивш директор на радио \"София\". Валерий Тодоров беше генерален директор на БНР два последователни мандата от 2007 до 2013 г., Анета Милкова пък е била в управителния съвет на националното радио. Даниела Манолова е отговорен редактор в програма \"Христо Ботев\" на националното радио. На 17 юни  СЕМ обяви, че от надпреварата отпада Анета Милкова  с аргумента, че тя не отговаря на условията да се кандидатира поради липсата на изисквания най-малко петгодишен трудов стаж в медията. Регулаторът не призна за такъв времето й в Националния съвет за радио и телевизия ( ), както и това, че три години е била член на управителния съвет на БНР. \"Това са несъвършенствата на закона. Излиза, че чистачката в БНР може да участва в конкурса, но Анета Милкова не може, защото управленският опит не се приема за трудов стаж\", каза тогава Бетина Жотева, цитирана от \"Капитал\".  СЕМ ще обяви кой е новият генерален директор на БНР на 28 юни.", "date": "2019.06.26", "title": "Започват изслушванията за генерален директор на БНР"}
{"url": "https://www.dnevnik.bg/evropa/2019/06/26/3930120_pregovorite_za_pravitelstvo_v_ispaniia_sa_v_zadunena/", "text": "Преговорите за формиране на правителство в Испания изпаднаха в безизходица снощи, след като социалистическата партия на и.д. премиера Педро Санчес отново не можа да преодолее разногласията си с другата лява партия \"Подемос\", предаде \"Ройтерс\", цитирана от БТА. Това отново поставя въпроса за възможността от нови парламентарни избори само два месеца след като проведените през април не излъчиха ясен победител, а съставът на избрания парламент прави много трудно създаването на управляваща коалиция. Социалистите на Санчес спечелиха най-много депутати, но нямат мнозинство и имат нужда от подкрепа от няколко по-малки партии, за да останат на власт. Социалистите искат да съставят правителство на малцинството, но не приемат искането на \"Подемос\" за участие в коалиционно правителство, отбелязва \"Ройтерс\". След вчерашната среща, завършила отново без резултат, \"Подемос\" не изключи възможността да гласува срещу кандидатурата на Санчес за премиер, каза източник от социалистите пред агенцията. Според източник от \"Подемос\" срещата е показала, че Санчес не е решил дали иска да сформира съюз с левите парии или да разчита на консерваторите, за да встъпи в длъжност.", "date": "2019.06.26", "title": "Преговорите за правителство в Испания са в задънена улица"}
{"url": "https://www.dnevnik.bg/evropa/2019/06/26/3930131_vtorata_jena_premier_na_daniia_shte_oglavi/", "text": "Депутатът от социалдемократическата партия  Мете Фредериксен  ще оглави новото правителство на Дания, предадоха БТА и ДПА, цитирайки съобщение, направено в Копенхаген късно снощи от нейната партия. Четиридесет и една годишната Фредериксен ще е най-младият премиер в историята на Дания и ще бъде начело на правителство на малцинството. В резултат на преговорите, започнали след изборите, състояли се в страната на 5 юни, тя си осигури парламентарната подкрепа на другите три леви партии от т.нар. червен блок. Този блок спечели общо 91 места в 179-местния нов парламент срещу 75 за дясноцентристкия блок на досегашния премиер Ларс Льоке Расмусен. Той призна поражението си и се оттегли. Социалдемократите сега са най-голямата партия в парламента, макар че бележат лек спад в сравнение с позициите в предишния, но другите леви партии също се представиха добре. Този резултат бе очакван и предсказан от социолозите. Още по време на предизборната кампания Фредериксен не скри намерението си да състави правителство на малцинството. Така тази година в три скандинавски страни - Швеция, Финландия и Дания -  на власт дойдоха  лявоцентристки правителства начело със социалдемократите. Фредериксен ще е  втората жена , заела премиерския пост в страната, след друга социалдемократка, Хеле Торнинг-Шмит, в периода 2011-2015 г. Ерозията на  социалната държава  се превърна в определящ фактор за кампанията преди изборите. Фредериксен казва, че през следващите пет години ще увеличава публичните разходи с по 0.8 процента на година - общо 37 милиарда крони през 2025 г. - за да подпомогне социалната държава. Тя обаче е обвързана със закон, приет през 2012 г., който не позволява бюджетният дефицит да надхвърля 0.5 процента от БВП - това са доста по-строги правила от тези на ЕС, които определят таван от 3 процента. Посланието й за увеличаване на разходите обаче намери добър отзвук в обществото. Същото важи и за по-твърдата й позиция по въпроса за имиграцията, което й помогна да привлече гласоподаватели и от лагера на антиимиграционната Датска народна партия.", "date": "2019.06.26", "title": "Втората жена премиер на Дания ще оглави лявоцентристко правителство"}
{"url": "https://www.dnevnik.bg/na_put/2019/06/26/3930016_za_80_dni_okolo_sveta_-_minimalno_vreme_upotrebeno/", "text": "\"Дори и минималното време, употребено както трябва, е достатъчно за всичко\". Това казва преди близо 150 г. героят на Жул Верн Филиас Фог, който се обзалага, че може да обиколи земята за 80 дни.  По мотиви на прочутия приключенски роман днес компанията Airbnb пуска свой маршрут със същата продължителност през шест континента и 18 страни. Включилите се ще прекосят два океана и пет морета и ще сменят осем вида транспорт, между които и балон. При това на цена от едва 5 хил. долара. Компанията, възникнала преди 11 г. като платформа за споделено настаняване, надгражда първоначалната си идея като вече предлага на пътешествениците не само да преспиват евтино в домовете на местните хора, но и да бъдат въведени от домакините си в местния ритъм на живот и да споделят трапезата им. Приключението е достъпно за ограничен брой хора като целта е да се отбележи новото приключенско направление в дейността на компанията Airbnb Adventures Отпътуването е на 1 септември от Лондон, а маршрутът включва Кения, Румъния, Египет, Китай, Йордания, Австралия, Бутан, Непал, Тайланд, Япония, САЩ, Узбекистан, Исландия, Чили, Еквадор, Етиопия, Нова Зеландия, Йордания. Навсякъде участниците ще се срещат с местни жители, които ще им представят културните си традиции. Краят на приключението е на 19 ноември в Лондон. Настаняването, транспортът, храната и напитките са включени в цената. Местата са много ограничени.", "date": "2019.06.26", "title": "За 80 дни около света - минимално време, употребено както трябва"}
{"url": "https://www.dnevnik.bg/evropa/2019/06/26/3930148_sudut_v_strasburg_prizna_pravoto_na_italiia_da_ne/", "text": "Европейският съд по правата за човека (ЕСПЧ) отхвърли иска на екипажа на германския хуманитарен кораб \"Сий-уоч 3\", който е в Средиземно море от 14 дни с десетки спасени мигранти, да акостира в Италия, се казва в съобщения на съда, цитирано от БТА и ТАСС. В него се посочва, че той е решил да не задължава италианското правителство да приеме намиращите се на борда на хуманитарния кораб мигранти, тъй като то вече е разрешило на най-уязвимите пътници, включително бременни жени и деца, а също и на един от мигрантите, който се е чувствал зле, да слязат на италианския бряг. В решението си ЕСПЧ изразява надежда, че италианските власти ще продължат да оказват цялата необходима помощ на онези лица на борда на \"Сий-уоч 3\", които са в уязвимо положение поради възраст или здравословно състояние. На 12 юни корабът спаси 53 души край бреговете на Либия. Оттогава италианските власти са разрешили 11 от спасените мигранти да слязат на сушата по медицински или хуманитарни причини, но отказват да приемат останалите. \"Ще вляза в италиански води и ще доведа (мигрантите) в безопасност на Лампедуза\", заяви пред в. \"Република\" капитанът Карола Ракете, имайки предвид италианския остров, където са довеждани много бедстващи мигранти. Италианският вътрешен министър Матео Салвини обаче заяви, че хуманитарната организация \"Сий уоч\" би трябвало да ги отведе в Холандия, тъй като корабът й плава под холандски флаг, или в Германия. \"Каквото и да е решението (на ЕСПЧ), моята позиция няма да се промени\", подчерта той. \"Що се отнася до мен (\"Сий-уоч 3\"), може да остане в морето до Коледа или Нова година, но няма да пристигне в Италия\", допълни Салвини. Ако наруши нарежданията на италианските власти, корабът подлежи на глоба от 10 до 50 хиляди евро.", "date": "2019.06.26", "title": "Съдът в Страсбург призна правото на Италия да не приема кораб със спасени мигранти"}
{"url": "https://www.dnevnik.bg/photos/2019/06/26/3930146_fotogaleriia_jega_v_evropa/", "text": "По-голямата част от Европа е обхваната от топлинна вълна, като ядрото на горещината се премества от Испания към Франция и Германия.", "date": "2019.06.26", "title": "Фотогалерия: Жега в Европа"}
{"url": "https://www.dnevnik.bg/biznes/2019/06/26/3930130_studeniiat_rezerv_minal_kum_tec_varna_zashtoto/", "text": "Държавната ТЕЦ \"Марица изток 2\" не се е отказала доброволно в полза на ТЕЦ \"Варна\" да поддържа т.нар. студен резерв. Това е станало, след като без да става достояние на обществото, преди година е била \"силно застрашена\" енергийната система - централата не е могла едновременно да осигури ток за потреблението и да поддържа студен резерв. Това обясни в сутрешния блок на Би ти Ви енергийният министър Теменужка Петкова в отговор на въпрос. Тецът, 70% собственост на почетния лидер на ДПС Ахмед Доган, през 2018-а спечели договори над 27 млн. лв. от търговете за студен резерв. Дейността й бе прекратена от началото на 2015 г.  Петкова обясни, че квотите на студения резерв се определят от министъра съгласно закона, като тази година те са средно 650 мегавата, а разходите на Енергийния системен оператор за тях за 2018 г. са били 57 млн. лв. Каква ще е цената на студения резерв тази година предстои енергийният регулатор да определи. Цената е регулирана, правят се търгове, за да има прозрачност, обяви министърът. Обясни, че ТЕЦ \"Варна\" е втората по големина централа в страната и заема много сериозно място в електренергийната система от страната. Обяви, че не случайно след като е изведена от енергийната система, е имало \"сериозен проблем\". Обясни, че това се случило, след като предишният собственик ЧЕЗ не направил никакви инвестиции в сероочистващи инсталации и се наложило да затвори централата. В момента ТЕЦ \"Варна\" работи и за ток, и за студен резерв, обяви министърът. Наскоро бившият транспортен министър Данаил Папазов, който е и директор на компанията, собственик на централата, обяви, че до момента в ремонти в теца са вложени 30 млн. лв., които са били осигурени от заеми от две банки. \"Капитал\" съобщава, че от публикуваните договори за възложени обществени поръчки е видно, че инвестираните в ремонти средства са не повече от 16 млн. лева. Направени са всички изпитвания в централата, има текущ контрол, обяви още Теменужка Петкова. В отговор на въпрос за предстоящата смяна в собствеността на ЧЕЗ тя за пореден път лансира тезата на управляващите, че те нямат основания да се месят в сделката, тъй като тя е по чешкото законодателство. На въпрос защо енергийният регулатор и до днес не разполага с критерии, по които да провери сделката, каквото задължение му бе вменено след активната намеса на държавата при предишния опит да бъде продадена ЧЕЗ на \"Инерком\" на Гинка Върбакова, министърът днес обяви, че се работело по тях. Разказа, че имало дебат за тези критерии, че всъщност \"колегите\" от комисията за енергийно регулиране имали притеснения да не се изтълкуват правилата като сдобиването им с прекомерна власт. На въпрос дали общува с Гинка Върбакова, с която се оказа, че ги свързва дългогодишно познанство, Петкова обясни, че се чуват по празници.", "date": "2019.06.26", "title": "Студеният резерв минал към ТЕЦ \"Варна\", защото държавна ТЕЦ застрашила системата"}
{"url": "https://www.dnevnik.bg/politika/2019/06/26/3930156_antikorupcionnata_komisiia_e_absoljutno_nenujen_organ/", "text": "Антикорупционната комисия (КПКОНПИ) е абсолютно ненужен орган в държавата и той само имитира борба с корупцията, това е един спънат кон. Това коментира в сутрешния блок на Би Ти Ви Атанас Атанасов - съпредседател на \"Демократична България\". Тази комисия беше създадена, за да се хвърли прах в очите на нашите европейски партньори, че се води някаква борба с корупцията. За да има наистина качествена борба с корупцията, трябва да се реформира и рационализира работата на прокуратурата, която се е превърнала в придатък на изпълнителната власт, обяви още Атанасов. В началото на седмицата комисията обяви, че не вижда проблеми след направените проверки с апартаментите на властта. Повече четете  тук . Според Атанасов министърът на финансите е трябвало да понесе отговорност и да подаде оставка заради надвзетите субсидии, а не сега партиите да връщат пари. Цялата сага с партийните субсидии започна, когато се разбра, че Министерството на финансите е наддавало неправомерно средства на политическите партии, припомни Атанасов. Междувременно финансовото ведомство обяви списък на партиите със сумите, които трябва да върнат. За това четете  тук . \"Вече един месец се занимаваме с тази тема. Това е провокация за отклоняване на вниманието от гафа на финансовия министър\", коментира още Атанасов.", "date": "2019.06.26", "title": "Антикорупционната комисия е абсолютно ненужен орган, обяви Атанас Атанасов"}
{"url": "https://www.dnevnik.bg/evropa/2019/06/26/3930164_dve_jeni_specheliha_sudebna_bitka_sreshtu_franciia/", "text": "Франция не е предприела достатъчно действия, за да спре замърсяването на въздуха в Париж, постанови административният съд в Монтрьой, цитиран от Би Би Си. Делото бе заведено от майка и дъщеря, които заявиха, че здравето им се е влошило, докато са живели близо до оживен околовръстен път в столицата. Всичките им проблеми обаче изчезнали, когато се преместили, посочват те. Според френската Агенция за обществено здраве замърсяването на въздуха е причина за 48 хил. случая на преждевременна смърт на година. Делото, подкрепено от неправителствени организации, бе първото, заведено от физически лица срещу френската държава заради здравни проблеми, причинени от замърсяването на въздуха. Майката, на 52 години, и дъщерята, на 16, казаха, че властите не са предприели ефективни стъпки срещу атмосферното замърсяване, особено през декември 2016 г. \"Държавата допусна грешка, като предприе недостатъчни мерки за качеството на въздуха\", когато между 2012 и 2016 г. не успя да намали нивата на определени замърсяващи газове, посочи административният съд в Монтрьой. Адвокатът на жените коментира: \"Отсега нататък държавата ще трябва да взема ефективни мерки в борбата със замърсяването на въздуха\". Съдът обаче отхвърли иска на двете за 160 хил. евро обезщетение, като заяви, че не е намерил пряка връзка между техните здравословни проблеми и неуспеха на държавата да предприеме действия. Двете твърдят, че респираторните им проблеми – хроничен бронхит и пристъпи на астма – са се влошавали по време на пикове на замърсяването. Те напуснали Париж и отишли да живеят в Орлеан, в централна Франция, и казват, че здравето им значително се е подобрило. В момента има заведени около 40 подобни дела в градовете Лион, Лил и Гренобъл. По тях все още се очакват решения. Париж от години опитва да реши проблема със смога, а властите въведоха глоби за превозните средства, които нямат стикер Crit'Air според емисиите – част от схемата за насърчаване на нискоемисионни превозни средства.", "date": "2019.06.26", "title": "Две жени спечелиха съдебна битка срещу Франция заради мръсния въздух в Париж"}
{"url": "https://www.dnevnik.bg/sport/2019/06/26/3930170_bliznacite_bratoevi_sa_izvun_sustava_na_nacionalniia/", "text": "Близнаците Валентин и Георги Братоеви са извън състава на националния отбор по волейбол за последния минитурнир от Лигата на нациите, който ще се проведе тази седмица в Пловдив. Извън групата е и Николай Пенчев, който преди ден стана баща. Селекционерът Силвано Пранди няма да разчита и на центъра Теодор Тодоров. Към състава за двубоите в Пловдив се присъединяват Виктор Йосифов, Николай Николов, Теодор Салпаров, Тодор Скримов и Чоно Пенчев. Българските волейболисти се завърнаха във вторник вечерта от Бразилия след ново дълго пътуване. Тази седмица им предстои да играят със Сърбия, САЩ и Иран. Дотук в нито един турнир в Лигата на нациите Пранди не е използвал всичките си най-добри състезатели. Мачовете тази седмица са последни от надпреварата, след което вниманието ще бъде насочено изцяло върху квалификацията за олимпийските игри в Токио във Варна през август. \"Хубавото на турнира е, че дава възможност на отборите да използват голяма част от ресурса, с който разполагат. Както виждате - при нас е също така, във всяка седмица в състава има промени и получават шанс за игра срещу топ отбори различни момчета. Може би в Пловдив за първи път треньорът ще има възможност да бъде почти с най-добрия си състав в този момент. А и това прави турнирът в Пловдив още по-важен, защото е нужната финална официална крачка от сформирането на отбора ни за най-важното събитие през годината - олимпийската квалификация през август\", каза преди ден Георги Братоев.", "date": "2019.06.26", "title": "Близнаците Братоеви са извън състава на националния отбор за турнира в Пловдив"}
{"url": "https://www.dnevnik.bg/politika/2019/06/26/3930169_bsp_niama_pari_da_vurne_nadvzetata_partiina_subsidiia/", "text": "БСП няма пари да върне надвзетата субсидия. Това се разбра от думите на лидера на партията Корнелия Нинова в Народното събрание. Надвзетите пари ще ни бъдат удържани от следващата субсидия, към момента не разполагаме с тях, каза Нинова. Вчера Министерството на финансите  изпрати писмо до партиите с дължимите суми , след като парламентът реши, че партиите трябва да върнат надвзетите субсидии от 2016 г. насам. Според писмото БСП дължи почти 4.3 млн. лв. ГЕРБ дължи над 5.6 млн. лв., но бяха върнати още вчера по разпореждане на Бойко Борисов. \"Имаме, както знаете информацията, към декември миналата година - 6 млн. лв., но ние за разлика от ГЕРБ не си държим парите на влогове за лихви\", каза Нинова. Тя обясни, че от тези близо 6 млн. лв. от началото на тази година БСП е похарчила за европейската кампания - 2 млн., за старта на партийната телевизия БСТВ - около 1.5 млн. лв., също толкова за средства за издръжка на структурите, Нямаме проблем да върнем надвзетата субсидия, не сме похарчили всичко за евровота, каза лидерът на НФСБ Валери Симеонов. Имаме готовност да върнем средствата поетапно, както е по закон, каза секретарят на ВМРО Юлиан Ангелов. Той обясни, че на партията са необходими средства за издръжка и наем на клубове. Николай Александров от \"Атака\" каза, че ще върнат парите в \"най-бърз порядък\". Вчера на съвета на управляващата коалиция ГЕРБ и \"Обединени патриоти\"  беше решено, че ще се дебатира до ваканцията на парламента  през август, какъв да бъде размерът на партийните субсидии. Съветът се събра, след като в петък  за малко не бе окончателно прието  субсидията от 11 лв. на глас, получен на парламентарни избори, да бъде намалена до 1 лв. Това беше предложено от премиера Бойко Борисов, който вчера каза, че не се отказва от идеята си субсидията да стане 1 лв. \"Всички сме на една обща позиция - че субсидиите трябва да бъдат намалени\", каза преди него лидерът на НФСВ Валери Симеонов след съвета. Според Валери Симеоново това бързане и непрекъснатото медийно говорене усложнява намирането на решение по въпроса за субсидиите, когато става въпрос за позиции на различни партии. Ще ви информираме, каза Симеонов на въпрос кога започват консултациите. \"За мен решението може да се вземе и за една седмица. Ще се постарая да намерим сравнително бързо решение. Въпросът не е чак толкова сложен\", каза още лидерът на НФСБ. БСП ще отиде на консултациите за размера на субсидиите на партиите. \"Това беше наша инициатива още преди десетина дни. Смятаме, че това е разумното. Да седнем и с аргументи и без емоции да обсъдим в две посоки. Да не допускаме частни интереси да си купуват партии, да диктуват политиката на България, но да намалим субсидията, така че обществото да се успокои, че партиите не харчат излишни пари. С тези два принципа отиваме на разговори\", каза Нинова. Тя добави, че консултациите е трябвало да бъдат, но сутринта на председателския съвет на парламента се е разбрало, че няма да са днес. Нинова каза още, че БСП пак ще предложи намаляването на данък добавена стойност при разглеждането на следващия държавен бюджет през октомври. До преизчисляване на субсидиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Тълкуванието на Слави Трифонов е, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му.", "date": "2019.06.26", "title": "БСП няма пари да върне надвзетата партийна субсидия"}
{"url": "https://www.dnevnik.bg/bulgaria/2019/06/26/3930172_kratki_novini_dvama_novi_deputati_polojiha_kletva/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Двама нови депутати положиха клетва Смиляна Нитова-Кръстева и Анна Славова положиха клетва като народни представители от парламентарната група на \"БСП за България\". Те стават депутати от 29 МИР-Хасково и 25 МИР-София на местата на избраните за български представители в Европейския парламент Елена Йончева и Петър Витанов. Решенията са взети от ЦИК на 24 юни. Още 3 млн. лв. се дават за работа с деца от уязвими групи Общо 239 училища и детски градини ще получат 3.3 млн. лв. за работа с деца от уязвими групи. През май правителството отпусна 21.3 млн. лв. за 1342 детски заведения, а сега разширява програмата. Парите са за социални работници, медиатори, учители по български език, които ще работя за това децата да не отпадат от училище. България ще подпише споразумението ЕС - Канада  Правителство реши да одобри и подпише от името на България Всеобхватното икономическо и търговско споразумение между Канада и Европейския съюз и неговите държави-членки. Документът открива нови възможности за търговия и инвестиции за икономическите оператори и слага край на ограниченията на достъпа до обществени поръчки, отворят се пазарите на услуги, предлагат се предвидими условия за инвеститорите, осигурява се по-добра защита на обектите на интелектуална собственост, се казва в мотивите. Законът за мерките срещу прането на пари ще бъде променен Правителството одобри проектопромени в Закона за мерките срещу изпирането на пари, с които в националното законодателство се въвеждат изискванията на две евродирективи. предвиждат се нови мерки, между които комплексна проверка на клиентите, събиране и изготвяне на документи и друга информация и тяхното съхраняване, оценка на риска от изпиране на пари, разкриване на информация за съмнителни операции, сделки и клиенти, контрол върху дейността на задължените субекти и обмена на информация. Измененията са част от мерките в плана за присъединяването на България към еврозоната.", "date": "2019.06.26", "title": "Кратки новини: Двама нови депутати положиха клетва"}
{"url": "https://www.dnevnik.bg/evropa/regioni/2019/06/26/3930173_poveche_usiliia_za_efektivnost_na_kohezionnata/", "text": "Трябва да се положат повече усилия за постигане на ефективност и ефикасност в политиката на ЕС в областта на сближаването, заяви Европейската сметна палата. Напредъкът в реализирането на тази цел при разработването на законодателството невинаги води до ефективни действия на практика, заявяват одиторите. Те посочват редица области, в които може да се направят още подобрения, от стратегическото планиране и прилагането на политиката до извършването на мониторинг и оценка. Одиторите също така предупреждават, че макар все по-голямото опростяване на правилата да води до редица ползи, то може да измести фокуса от ориентираността към резултатите при разходването на средства на ЕС за сближаване през програмния период 2021-2027 г. Около една трета от годишния бюджет на ЕС в размер на 140 млрд. евро се отпуска за политиката на сближаване. Според Европейската комисия запазването на фокуса при разходването на средства на ЕС за сближаване върху постигането на резултати е една от основните задачи през програмния период 2014-2020 г. Това е и една от основните цели, заложени в законодателните предложения на Брюксел за този период. \"Въпреки че е налице положително развитие в нормативната рамка, в редица области, например стратегическото планиране, прилагането на политиката и изграждането на устойчивост, може да се работи за още подобрения\", каза Илиана Иванова, членът на Европейската сметна палата, отговарящ за изготвянето на информационно-аналитичния документ. Той разглежда развитието в усилията на ЕС да ориентира в по-голяма степен финансирането по политиката на сближаване към постигането на резултати. Като цяло одиторите приветстват напредъка, постигнат в предходните години. По-специално комисията е предприела стъпки да включи ключови характеристики при планирането, например определяне на критериите за добро изпълнение и необходимите условия за неговото постигане, начина на измерване на изпълнението, неговото докладване и оценяване. Тези характеристики обаче невинаги се реализират ефективно на практика. За предложенията на комисията за следващия програмен период (2021-2027 г.) одиторите изразяват задоволство от начина, по който са насочени средствата на ЕС към областите, в които те биха оказали най-силно въздействие, както и от положените усилия за укрепване на рамката за измерване на резултатите. Подчертават обаче липсата на цялостна стратегия на ЕС за периода след приключването на стратегията \"Европа 2020\" и риска измененията в програмите да не вземат предвид принципите за постигане на резултати. Целта на политиката на сближаване е да намали неравенствата между регионите на ЕС, за да се постигне балансирано икономическо, социално и териториално развитие. По линия на тази политика се разходват около 350 млрд. евро – една трета от бюджета на ЕС за периода 2014 – 2020 г.", "date": "2019.06.26", "title": "Повече усилия за ефективност на кохезионната политика поиска сметната палата на ЕС"}
{"url": "https://www.dnevnik.bg/skorost/2019/06/26/3930189_ot_bmv_obiaviha_che_do_2023_godini_shte_imat_25/", "text": "BMW Group ще постигне целта си да има 25 електрифицирани модела две години по-рано от планираното и това ще стане през 2023 година, беше съобщено на конференция на концерна в Мюнхен #NEXTGen, проведена вчера. Става въпрос за електромобили, плъгин и класически хибриди. Повече от половината от 25-те модела ще бъдат напълно електрически. Според председателя на борда на директорите на BMW AG Харалд Крюгер до 2025 г: продажбите на електрифицираните автомобили на концерна трябва да се увеличават с около 30% всяка година. Той допълни, че до края на тази година компанията иска да има повече от половин милион автомобила с напълно електрически или plug-in хибридни задвижвания по пътищата. Първият нов електрически модел се чака до края на тази година - електрическо МИНИ. През 2020 година то ще бъде последвано от напълно електрическото БМВ iX3, БМВ iNEXT и БМВ i4. Карай хибрида си на ток и печели На конференцията от БМВ оповестиха и една нова своя инициатива, която цели стимулиране на карането на ток на хибридите на марката в определени зони в градовете. Функцията eDrive Zones ще бъде серийна за зареждащите се от контакта модели на групата от 2020 година. Когато автомобилът навлезе в една от тези зони, той автоматично ще превключва в чисто електрически режим. В допълнение към функцията eDrive Zone \"БМВ груп\" планира да стимулира повишаването на дела на електрическото шофиране на клиентите с хибридни автомобили, като те получават БМВ точки всеки път, когато карат колата си на ток или я зареждат. При достигане на съответното ниво точки участниците могат да ги заменят срещу атрактивни премии, например безплатно зареждане от мрежата зарядни станции. Благодарение на специално приложение БМВ точките ще позволяват и съревнование с другите участници в проекта.", "date": "2019.06.26", "title": "От БМВ обявиха, че до 2023 година ще имат 25 електрифицирани модела"}
{"url": "https://www.dnevnik.bg/sviat/2019/06/26/3930181_san_francisko_zabrani_vremenno_prodajnata_na/", "text": "Градският съвет на Сан Франциско гласува вчера временно да бъде забранена продажбата на електронни цигари. Подобна мярка се въвежда за пръв път в американски град, предаде ДПА. Забраната гласи, че \"в Сан Франциско никой няма да има право да продава или дистрибутира електронни цигари на никого\", освен ако продуктът е проверен и одобрен от Управлението за контрол над храните и лекарствата (УКХЛ) на САЩ. По-рано този месец управлението издаде директива, според която производителите на електронни цигари трябва да кандидатстват за одобрение, преди да започнат да продават продуктите си. Защитниците на забраната изтъкват растящия брой потребители на  електронни цигари  сред пълнолетното население, особено привлечени от продуктите с различни аромати. Производителите отвръщат, че  електронните цигари  имат за цел да намалят вредите от тютюнопушенето и че целевата им група са пушачите, които искат да откажат пушенето. Забраната влиза в сила 30 дни след подписването й от кмета на града, но се очаква да започне да действа в пълна степен след около половин година./ БТА", "date": "2019.06.26", "title": "Сан Франциско забрани временно продажбата на електронни цигари"}
{"url": "https://www.dnevnik.bg/istorii_na_denia/2019/06/19/3927450_kak_se_chuvstvat_jenite_v_kojata_si_dnes/", "text": "В лекцията си за TED актрисата, писател и активист Джейн Фонда говори за третия етап от живота – този, който те прави мъдър и автентичен, или за възрастта като потенциал. Фонда разделя живота си на три части по 30 години и показва как темата с \"какво-ще-правим-когато-остареем\" вече не е тема. В последните години тя продължава да играе - в сериала \"Грейс и Франки е в ролята на дама над 55-годишна възраст, започнала със също толкова възрастната си екранна партньорка собствен бизнес или така нар. silver entrepreneurship. Посланието на личния й живот, лекцията и героинята й е - няма значение на колко си - ще изглеждаш, чувстваш и действаш по начина, по който си се погрижил за себе си отвън и отвътре. Aко доскоро се смяташе, че сме родени с фиксиран генетичен план, определящ нашите черти, поведение и здраве, то последните открития в областта на епигенетиката (от гръцки: епи - над-, свръхгенетика) - изследване как външните сили като среда и жизнен опит предизвикват механизми за включване и изключване на гените, радикално преразглеждат тази теория. За десет години епигенетиката даде множество данни и открития, които доказват, че хранителният режим, движението, третирането на кожата, възприемането на стреса и околната среда, ни влияят основно. Преведено, това означава, че Едни гени могат да се забързат или забавят в зависимост от средата, в която живеем, но най-вече от личните решения. Днес, за да достигне до трите части от по 30 години, жената разполага с по-голяма свобода и възможности, но е поставена и пред по-големи предизвикателства и стрес. Ако някога тя се бореше за правото на работа (като това за равното заплащане с мъжете все още продължава), днес тя прекарва повече време в офиса си, отколкото пред печката. Все пак никой не очакваше нищо от нея, освен да си е само вкъщи и да има отговорност към семейството. Но темата за ролите също вече не е тема. Съвременният свят, в който живее, я поставя пред редица изпитания – опита за истинско равенство с мъжете, #metoo движението и проблемите с уважението от мъжете, образа на перфектната майка и перфектния служител, промяната от домакиня към CEO. Жените правят все повече неща, но едновременно с това търсят все повече време за себе си. Защото между бързането да бъде отлична домакиня, образована, утвърдена, майка, също толкова независима, и финансово, да постига огромни успехи в областта си, тя Освен да тича на токчета по стълбата на успеха и към създаването на перфектното семейство, жената има нужда да намери личния си баланс. И нека бъдем честни - да се хареса в огледалото, да е красива, забележима - също е част от уравнението. Дамите винаги са искали и са се стараели да изглеждат добре. Но днес освен за собствения си комфорт, те са и под натиска на социалните мрежи. Във \"филтърното\" време и тенденцията шоубизнеса да налага младите, красиви хора – една обикновена жена се налага да бъде необикновена. \"За суетна жена като мен е много трудно да остарява в тази култура - казва друга популярна жена, участвала на TED - писателката Изабел Алиенде - вътрешно се чувствам добре, очарователна, съблазнителна, секси. Никой друг не вижда това\". \"Кога започваме да остаряваме?\", пита реторично тя. Всички се чувстваме по-млади от реалната си възраст, защото духът никога не остарява. Аз съм още на 17.\" Могат ли жените да изглеждат на колкото се чувстват? Могат ли наистана? Как да се погрижат за себе си, докато се опитват да бъдат перфектни? И дали изобщо (да) се мъчат да бъдат такива ? Какво означава да се грижиш наистина за себе си и колко е важно да го правиш, преди да е станало късно Жените имат много въпроси, на които търсят отговори. И често нямат време и за това. Затова в новия специален проект на \"Дневник\" и френския козметичен бранд Esthederm - \"Кръгът Женственост\" ще събираме дами, с които да потърсим отговорите, за да ви ги предложим лесно и интересно. Четете първата среща на кръга в края на юни.", "date": "2019.06.26", "title": "Как се чувстват жените в кожата си днес?"}
{"url": "https://www.dnevnik.bg/sviat/2019/06/26/3930192_govoritelkata_na_melaniia_trump_stava_pressekretar_na/", "text": "Първата дама на САЩ Мелания Тръмп обяви, че нейният говорител Стефани Гришам ще бъде новият прессекретар на Белия дом, предаде агенция \"Асошиейтед прес\". Гришам, която е със семейство Тръмп от 2015 г., също така ще поеме функциите на директор по комуникациите на Белия дом. Мелания Тръмп заяви в \"Туитър\", че \"не може да си представи по-добър човек, който да служи на правителството и нашата страна\". Гришам заменя като прессекретар на Белия дом Сара Сандърс, която обяви по-рано този месец, че се оттегля. Сандърс  замени Шон Спайсър през юли 2017 г.  И тя като Спайсър бе смятана за спорна фигура и бе критикувана от американски медии както за отказа от брифинги за журналисти (последният бе преди 94 дни) и  пререкания с някои от тях , така за твърдения, погрешно направени от името на Тръмп. Би Би Си припомня изказване на 36-годишната Сандърс, заявила преди време, че Бог \"е искал Доналд Тръмп да стане президент\". Обявявайки оставката си, тя каза, че ще продължава да е \"един от най-явните и лоялни поддръжници на президента\". Самият държавен глава обяви на събитие, на което и тя присъства, че е \"много, много добра жена\". \"Тя е воин, всички сме воини, трябва да сме воини.\" \"Ню Йорк таймс\" отбелязва, че който и да е следващият прессекретар на президента, ще влезе в екипа на Белия дом в момент, когато Тръмп навлиза в кампанията за президентските избори другата есен.", "date": "2019.06.26", "title": "Говорителят на Мелания Тръмп ще поеме комуникациите на Белия дом"}
{"url": "https://www.dnevnik.bg/kultura/2019/06/26/3930177_britanski_pisateli_shte_obikoliat_evropa_kato/", "text": "Четирима от най-успешните британски писатели ще предприемат \"обиколка на приятелството\" през ноември в Европа. По този начин Кен Фолет, Джоджо Мойс, Кейт Мос и Лий Чайлд искат да се чуе гласът на гражданите на Обединеното кралство, които са гласували против Брекзит, предаде БТА, позовавайки се на \"Франс прес\". Сред градовете, които ще влязат в обиколката, са Милано, Мадрид, Берлин и Париж. Четиримата писатели ще се срещнат с млади автори, ще отговарят на въпроси на свои почитатели за Брекзит и по други теми. Това беше съобщено на пресконференция в Лондон, която се проведе вчера. \"Правим това, защото сме разстроени от политическите събития в нашата страна през последните три години\", заяви 70-годишният автор на редица бестселъри Кен Фолет. \"Смятаме, че страната създаде впечатление, че британците не обичат останалите европейци и не искат да са част от Европа, и това ни смущава. \"Не става дума да убеждаваме Обединеното кралство да остане в ЕС, мисля, че този влак вече замина. Става дума за това да успокоим хората от съседните европейски държави, че не искаме да напускаме, че не мразим чужденците\", допълни той. Джоджо Мойс нарече Брекзит \"източник на огромна тъга\". \"Едно от нещата, които най-много ме плашат, е политическото и емоционално разделение на това, което ми изглеждаше като едно голямо семейство\", каза още тя. Фолет изрази скептицизъм по отношение на наследника на Тереза Мей, който ще бъде определен в края на месеца. \"Не мисля, че някой може да оправи нещата. Никой не знае какво ще се случи, но не виждам път, който да води към щастлив край\", коментира той.  Джим Грант, който е световно известен под псевдонима Лий Чайлд, определи възможната победа на Борис Джонсън като \"ужасяваща\". \"Това, което имате тук, е \"Борис Тръмп\", още един голям глупав лъжец с чорлава коса и без никакво разбиране за политиката\", заяви той. ", "date": "2019.06.26", "title": "Британски писатели ще обиколят Европа като представители на гласувалите срещу Брекзит"}
{"url": "https://www.dnevnik.bg/evropa/2019/06/26/3930204_kogato_mulchalivoto_evropeisko_mnozinstvo_progovori/", "text": "Изборите за Европейски парламент миналия месец доведоха до по-добри резултати, отколкото можеше да се очаква поради една проста причина – мълчаливото проевропейско мнозинство проговори. Каза, че иска да запази ценностите, на основата на които Европейският съюз бе създаден, но освен това иска и радикални промени в начина, по който ЕС функционира. Основната му тревога са климатичните промени. Това заявява Джордж Сорос в коментар за платформата  Project Syndicate . Ситуацията според американския милиардер и филантроп облагодетелства проевропейските партии,  особено Зелените . Антиевропейските, които не може да се очаква да направят нещо конструктивно, не успяха да постигнат очакваните от тях успехи. Нито пък могат да сформират единния фронт, от който се нуждаят, за да станат по-влиятелни, допълва Сорос. Едно от нещата, които според него трябва да се променят, е системата с  \"водещия кандидат\" , която се предполага, че следва да осигури форма за непряк избор на ръководството на ЕС. \"Всяка държава членка има реални политически партии, но тяхната трансевропейска комбинация произвежда изкуствени конструкции, които не служат на никаква друга цел, освен да насърчават личните амбиции на техните лидери\". Това може да се види най-добре в Европейската народна партия (ЕНП), която успя да превземе председателството на еврокомисията от 2004 г. Сегашният лидер на ЕНП Манфред Вебер, който няма опит в национално правителство, изглежда, иска да влезе в на практика всеки компромис, за да остане в парламентарното мнозинство. Това включва и приемане на автократичния унгарски премиер Виктор Орбан. Сорос посочва, че почти половината национални партии, съставляващи ЕНП, искат партията на Орбан \"Фидес\" да бъде изключена от групата, но членството й е крайна сметка бе замразено, така че да може да бъде смятана за част то ЕНП, когато се избира новият председател на комисията. Системата с \"водещия кандидат\" не се основава на междуправителствено споразумение, така че лесно може да бъде променена, посочва Сорос. Според него би било много по-добре, ако  председателят на Европейската комисия се избере  пряко от внимателно подбран списък с квалифицирани кандидати, но за това биха били необходими промени в договорите. Председателят на Европейския съвет може да продължи да се избира от квалифицирано мнозинство от държавите членки, както е посочено в Договора от Лисабон. Сорос посочва, че Германия е основният поддръжник на системата. Ако Вебер загуби, Германия ще настоява Йенс Вайдман, президент на Бундесбанк, да оглави Европейската централна банка. Както изглежда засега, Франция няма да получи нито един от висшите постове. Би било добре, ако и Германия нямаше нито едно, защото това би оставило повече възможности за други държави, отбелязва Сорос.", "date": "2019.06.26", "title": "Когато мълчаливото европейско мнозинство проговори"}
{"url": "https://www.dnevnik.bg/analizi/2019/06/26/3930240_napravo_da_priemame_avtoritarno_zakonodatelstvo_i_da/", "text": "Крайно време е юридическите титани на мисълта, които от години преобръщат (като файл) правовия ред у нас, да ускорят законодателните промени и да елиминират всякакви възможности да има разкрития като Както имаме конституция, според която главният прокурор е всесилен, всевластен и неотговорен, така да се премахнат все още останалите тук-там в законодателството механизми за разкриване, разследване и санкицониране на нарушения и престъпления от властимащите. Не че с главни прокурори, като тези от последните десетилетия, властимащите имат особени проблеми, но съществуването все още на правни норми, които изискват поведение, съответстващо на установени в правовите и демократични държави разбирания за добро, нормално и справедливо, създава възможност за малкото будни граждани и граждански организации да изискват наказване на тези, които са злоупотребили с властта и обществените ресурси. да приемем най-сетне докрай съответното авторитарно законодателство и да се свършва с тази мъка. И българските граждани, и евроатлантическите ни партньори явно предпочитат да са зрители на случващото се у нас и в най-добрия случай само от време на време измрънкват под сурдинка, така че политическата върхушка няма от какво да се притеснява.", "date": "2019.06.26", "title": "Да приемаме авторитарно законодателство и да се свършва"}
{"url": "https://www.dnevnik.bg/sviat/2019/06/26/3930167_goreshtinata_v_evropa_vurvi_kum_chupene_na/", "text": "Мнозина българи се оплакват от внезапните дъждове и лепкавата влага, но спрямо времето в Европа това си е направо глътка свежест. В София към 10 сутринта днес бе малко над 22 градуса, докато в Берлин вече термометрите показваха 28 - колкото бе във Варна и Бургас. В ранните следобедни часове днес и до края на седмицата в обширна зона от Испания до Чехия метеоролозите очакват да регистрират абсолютни температурни рекордни над 40 градуса. А това не само не е характерно за началото на лятото, но и е известно от доклад от 2015 г. на Световната здравна организация, че горещи вълни по това време се понасят от хората по-тежко и причиняват повече смъртни случаи, защото те още не са се пригодили достатъчно към сезона на високите температури. Този път причината е комбинацията от обширна буря, която много бавно се движи през Атлантическия океан и зона на високо налягане над Централна Европа. Двете заедно \"всмукват\" огромни горещи въздушни маси от Сахара. Във вторник в части от Испания, Франция и Италия отчетоха 30-35 градуса, но повечето модели на метеоролозите прогнозират в четвъртък вече да е с 10 градуса по-горещо в Южна и Централна Франция и Североизточна Испания. Над 35 градуса се очаква да е в по-голямата част от континентална Европа. Без съмнение в Ним и Карпентра в Южна Франция в петък очакваме 45 градуса, което ще е нов национален рекорд за юни, казват от Météo-France. Досега най-топло е било на 21 юни 2003 г. (41.5 градуса), а абсолютният рекорд е от 12 август същата година - 44.1 градуса. Това бе прочутата убийствена гореща вълна, отнела според различни изчисления живота на близо 70 хил. души на континента. Близо 15 хил. от тях бяха само във Франция и днес властите и лично президентът Еманюел Макрон предупредиха за бдителност и превантивни мерки за защита на особено застрашените - болни, възрастни, бременни, малки деца. За да избегнат инциденти, просветният министър във Франция отложи за следващата седмица изпити на 15-годишните ученици. От понеделник обширни части от страната са в \"оранжев\" код (предпоследният по опасност) за екстремно време, а това не се е случвало по това време на годината. Но метеоролозите очакват да бъдат доближени и надхвърлени националните рекорди в Австрия, Белгия, Чехия, Дания, Германия, Люксембург, Холандия и Швейцария. В района на Берлин метеорологът Щефан Рамщорф съобщи в \"Туитър\", че прогнозата им е рекордът да бъде надхвърлен с 2 градуса в момент, когато Източна Германия преживява най-горещия си юни в историята. Той напомни, че зачестяването на необичайно за сезона екстремно време е тенденция от началото на века. Най-горещите лета в Европа от 1500 година насам бяха регистрирани през 2002, 2003, 2010, 2016 и 2018 г., изброява той. Рамщорф напомня, че това потвърждава моделите на специалистите по климата, твърдящи, че той се променя доста по-бързо от обичайното. В такава динамична и нестабилна среда месечните рекорди падат 5 пъти по-бързо, казва той. \"Плановете ни са по-добри, подготовката ни за бързо реагиране е по-добра\", казва френският здравен министър Анес Бюзин. Но тя допълва: \"Ще трябва да променим начина си на живот - какво правим, как работим, пътуваме и се обличаме... Ще трябва да променим обичаите си и да престанем да мислим, че тези \"епизодични явления\" са някакво изключение.\"", "date": "2019.06.26", "title": "Горещината в Европа върви към чупене на температурни рекорди"}
{"url": "https://www.dnevnik.bg/sviat/2019/06/26/3930242_iran_se_otkazva_ot_oshte_dva_angajimenta_po_iadrenata/", "text": "\"Считано от 7 юли\", Иран ще се освободи \"решително\" от още два от ангажиментите си, поети през 2015 г. в рамките на международното споразумение за ядрената му програма, съобщи агенция \"Фарс\", като цитира високопоставен ирански служител, предаде агенция \"Франс прес\".  На фона на растящото напрежение Техеран обяви на на 8 май, че престава да се чувства обвързан от ограниченията, наложени на запасите му от тежка вода и обогатен уран чрез споразумението, подписано през 2015 г. във Виена с шестте големи международни сили.  Това съобщение, направено в отговор на взетото преди година решение на Вашингтон  да се оттегли едностранно от сделката  и да наложи отново санкции на ислямската република, беше съпроводено от ултиматум.  Техеран даде 60 дни на останалите страни по договора (Германия, Китай, Франция, Великобритания и Русия) да му помогнат да заобиколи тези  санкции, които парализират икономиката му , особено финансовата му система и износа на петрол. В противен случай Техеран заплаши да прекрати ограниченията, свързани със \"степента на обогатяване на уран\" (ограничена от споразумението до 3.67 процента), и да възобнови работата по проект за строителство на реактор в Арак, замразен съгласно споразумението. Агенция \"Фарс\" съобщи вчера, че е получила ексклузивно изявление от адмирал Али Шамхани - генерален секретар на върховния съвет за национална сигурност, в което той казва, че е уморен от \"нахалството\" на европейските държави, които упражняват \"повишен натиск\", за да накарат Иран да продължи да изпълнява ангажиментите си, \"без останалите страни да изпълняват\" своите. В резултат на това, изтъква адмиралът, въз основа на решение на Върховния съвет за национална сигурност, обявено на 8 май, \"вторият етап от плана за ограничаване на ангажиментите, поети от Иран, ще започне решително, считано от 7 юли\". По този начин страните, според които \"търпението\" на ислямската република е било слабост и летаргия, ще си дадат сметка, че отговорът на Иран на нападението с американски дрон, свален на 20 юни, няма да е различен от този, който ще бъде даден на техните \"прикрити политически усилия за ограничаване на неотменните права на иранския народ\", съобщава \"Фарс\", като цитира писменото изявление на адмирал Шамхани./ БТА", "date": "2019.06.26", "title": "Иран се отказва от още два ангажимента по ядрената сделка"}
{"url": "https://www.dnevnik.bg/bulgaria/2019/06/26/3930230_zavurshilite_uchilishte_triabva_da_zapochnat_da_se/", "text": "Всички ученици, които са завършили средното си образование тази година и са се дипломирали, но не са започнали работа веднага, трябва сами да внасят здравните си осигуровки, напомня Национална агенция за приходите. Същото важи и за зрелостниците, които са приети за редовни студенти, за месеците преди началото на лекциите. Причината е, че през летните месеци те не попадат в нито една от двете категории - ученици или студенти, чиито осигуровки се поемат от държавния бюджет. Сумата за здравни осигуровки през 2019 г. е 22.40 лв. на месец. В тези случаи завършилите своето средно образование трябва да подадат декларация образец 7 – за възникване на задължение за внасяне на здравноосигурителните вноски. Документът се подава до 25-о число на месеца, следващ месеца, през който е възникнало задължението за осигуряване. Приходната администрация предупреждава, че ако не бъдат внесени три вноски, здравните права на младежа ще бъдат прекъснати и той ще загуби достъпа си до здравни услуги. В рубриката \"Здравно осигуряване\" на интернет страницата на НАП е поместена и информацията за попълване и подаване на декларация образец 7 , както и образец на формуляра, който може да бъде изтеглен. Подаването на декларацията може да стане в офис на НАП, по пощата с обратна разписка или по електронен път чрез Персонален идентификационен код (ПИК), който се получава безплатно от офис на приходната агенция. Проверка дали здравноосигурителните права са прекъснати може да се направи чрез електронната услуга на НАП - \"Здравноосигурителен статус\" на страницата на агенцията:  www.nap.bg . За вноски, които не са направени в срок, се начислява лихва. Справка за размера на дължимите здравноосигурителни вноски и лихвите към тях може да се направи на страницата на НАП чрез електронната услуга \" Здравноосигурителен калкулатор\".", "date": "2019.06.26", "title": "Завършилите училище трябва да започнат да се осигуряват за здраве"}
{"url": "https://www.dnevnik.bg/ot_vas/novini_ot_vas/2019/06/26/3930159_bratia_shkorpil/", "text": "Двамата братя са чехи по произход, но до края на живота си остават големи приятели на страната ни. В България и във Варна (август 1881 г.) идват от славянска солидарност.", "date": "2019.06.26", "title": "Братя Шкорпил"}
{"url": "https://www.dnevnik.bg/sport/2019/06/26/3930239_evropa_sreshtu_shampionkite_ot_sasht_kakvo_predstoi_na/", "text": "Елитът на женския европейски футбол срещу шампионките от САЩ. Това е резултатът след осминафиналите на световното първенство по футбол за жени. Във вторник вечерта Холандия и Италия допълниха забележителното представяне на отборите от континента. Европа ще има седем представителя в четвъртфиналите, а осмият е защитаващият титлата си състав на САЩ. Холандките спечелиха драматично с 2:1 срещу финалиста от 2015 г. Япония. Сребърните медалистки от миналото световно играха силно през второто полувреме, но многото пропуски се оказаха решаващи в края. В 88-ата минута Холандия получи дузпа и Лиеке Мартенс вкара втория си гол, за да прати отбора си напред.  В другата среща за деня Италия продължи успешния си път след 2:0 срещу Китай. \"Скуадра адзура\" продължава мечтата си след завръщането на световни финали след 20-годишно прекъсване. \"Стояхме в центъра на терена след мача и бяхме толкова щастливи, крещейки една на друга\", каза селекционерът на европейския шампион Холандия Сарина Вигман. \"Казахме си: \"Нека продължим да пишем история\". За първи път стигнахме до този етап на световно първенство. Ще се насладим на победата и едва утре (сряда) ще започнем да мислим за Италия\", добави тя. Заявка за светло бъдеще даде и испанският отбор, който се опълчи на САЩ, но отстъпи с 1:2. Гвоздеят в четвъртфиналите се очаква в петък, когато домакинът Франция се изправя срещу американките. При победа на французойките ще се повтори картината от  световното при мъжете преди година, когато в полуфиналите имаше само европейски отбори . Най-вълнуващите мачове до края на световното за жени ще се излъчват по БНТ3.", "date": "2019.06.26", "title": "Европа срещу шампионките от САЩ: какво предстои на световното по футбол за жени"}
{"url": "https://www.dnevnik.bg/kultura/2019/06/26/3929969_malkiiat_sezon_na_sfumato_predlaga_atelieta_s_vodeshti/", "text": "Един от основните акценти на \"Малък сезон\" на Театрална работилница \"Сфумато\", който започва днес ще продължи до 5 юли, са ателиета с международните гости на фестивала. Откриването на фестивала е днес в 20.00 часа с представлението Alien Express на словенците Зиган и Гаспар. В следващите дни артисти от Словения, Италия, Люксембург и Италия ще споделят своя опит и практика. Целта е местната сцена да се обогати от тази среща, а фестивалът малко по малко да се превърне в европейска творческа работилница. Това разказва един от изпълнителните директори на \"Малък сезон\" - драматургът Ясен Василев. Фестивалът традиционно се фокусира върху работата на най-младите в театъра, като им дава сцена за изява и стимулира развитието им с възможността някои от представленията да влязат в основната програма на следващия сезон в \"Сфумато\". Програмата е интензивна и продължава 10 дни, а \"Малкия сезон\" съществува от повече от две десетилетия. След всеки фестивален ден ще бъдат провеждани дискусии, в които участниците ще обсъждат своята работа и тази на колегите си. В тазгодишното издание не фигурират сценични прочити на нови български пиеси, както миналата година. За сметка на това през следващия сезон театърът ще предложи двуседмично ателие, посветено на съвременната българска драматургия, за което ще могат да кандидатстват всички желаещи. Между 1 и 3 юли Рафаел Кон, режисьор и драматург от Люксембург, ще води ателието \"За децата и героите\" за актьори и режисьори за работа с древногръцките трагедии. Той ще се фокусира върху специфичния подход към героите, като целта ще бъде те да не бъдат свеждани до съвременното ниво. Д-р Диди Брукмайер, основател и фронтмен на легендарната австрийска пърформанс група Fuckhead, ще представи своя метод на работа, основан на интензивно физическо натоварване, което довежда до гранични състояния на транс в ателието \"Тяло, глас, съзнание\" между 2 и 4 юли. А драматургът Марко ди Стефано ще сподели опита си в създаването на драматургичен текст в процеса на работа. Друго ателие на международни гости е това на Зиган и Гаспар - словенски брейк танцьори, които обиколиха света с импровизационното си представление Alien Express. Между 27 и 29 юли те ще разкажат за работата си с различни стилове и техники, както и за композирането представление с отворена структура. От българска страна ателиета ще водят драматургът Ясен Василев, театралният критик Елена Ангелова и писателят Владимир Полеганов. Пълната програма на тазгодишното издание на \"Малък сезон\" може да бъде намерена  на страницата в интернет на Театрална работилница \"Сфумато\".", "date": "2019.06.26", "title": "Малкият сезон на \"Сфумато\" предлага ателиета с водещи театрали"}
{"url": "https://www.dnevnik.bg/politika/2019/06/26/3930256_v_gerb_durjat_na_1_lv_subsidiia_no_sa_sklonni_na/", "text": "Ако предложението ни за 1 лв. партийна субсидия не събере достатъчна подкрепа, сме склонни на разговори, каквито ще инициират колегите ни от \"Обединени патриоти\", заяви депутатът от ГЕРБ Десислава Атанасова. \"Нашата позиция не се е променила, както и вчера стана известно от изявлението на премиера и председател на нашата партия след консултациите с нашите коалиционни партньори. Ние твърдо стоим зад позицията си и решенията на Министерския съвет за 1 лв. партийна субсидия - такъв, какъвто беше вотът на българските граждани\", добави Атанасова, като припомни за \"референдума на Слави\", при който 2.5 млн. души отговорили с \"да\" на въпроса за субсидиите. Атанасова обясни, че тъй като ГЕРБ имат 95 народни представители в парламент от 240 и имат заявена подкрепа единствено от \"Воля\", ще участват в разговорите каквито трябва да инициират от \"Обединени патриоти\" през тази седмица. Депутатът Николай Александров от \"Атака\" апелира за бързи консултации по темата за субсидиите още днес. \"Това, че Борисов не е в държавата, означава ли, че тя трябва да спре да работи, каза Александров по повод обясненията на управляващите, че консултациите се отлагат с ден поради отсъствието на шефката парламентарната група на ГЕРБ Даниела Дариткова. ДПС няма да участват в консултациите, времето за предложения било изтекло Няма да участваме в консултации за партийните субсидии, заяви председателят на ДПС Мустафа Карадайъ. Това, което имахме да кажем по темата, го казахме и пред медиите, и с писмени предложения за промени в Закона, внесен от Министерския съвет и на консултациите ни с БСП и с ГЕРБ, каза Карадайъ. Той добави, че с националистите ДПС няма какво да си говори. \"Предложението идва от Министерския съвет, в който те участват. Ако те са решили да бламират своето правителство, това е тяхно решение\", добави Карадайъ. Карадайъ обърна внимание, че партията е била активна, когато правилата са позволявали това, а сроковете за предложение между първо и второ четене са изтекли. Карадайъ припомни позицията на ДПС, че субсидиите трябва да са с размер, с който партиите да могат да финансират дейността и кампанията си. \"Ако няма да могат политическите партии да финансират дейността си чрез субсидии от държавата, тогава трябва да има отворен, ясен, прозрачен модел за финансиране на политическите партии\", добави Карадайъ. ВМРО: Промяна във финансирането няма да доведе до нищо добре \"То си е тяхна работа дали ще участват или не. Когато трябва да бъде защитена демокрацията в България, мисля, че всички партии трябва да са национално отговорни и да преглътнат егото си и да направят наистина един дебат по какъв начин да се финансират самите партии и какъв да е размерът на самата субсидия. Една такава рязка промяна във финансирането на политическите партии в България няма да доведе до нищо добре. Тяхна работа е дали ще участват или не\", коментира депутатът от ВМРО Юлиян Ангелов. Лидерът на БСП Корнелия Нинова каза, че ще отиде на консултациите за размера на субсидиите на партиите. \"Това беше наша инициатива още преди десетина дни. Смятаме, че това е разумното. Да седнем и с аргументи и без емоции да обсъдим в две посоки. Да не допускаме частни интереси да си купуват партии, да диктуват политиката на България, но да намалим субсидията, така че обществото да се успокои, че партиите не харчат излишни пари. С тези два принципа отиваме на разговори\", каза Нинова. Вчера на съвета на управляващата коалиция ГЕРБ и \"Обединени патриоти\"  беше решено, че ще се дебатира до ваканцията на парламента  през август какъв да бъде размерът на партийните субсидии. Съветът се събра, след като в петък  за малко не бе окончателно прието  субсидията от 11 лв. на глас, получен на парламентарни избори, да бъде намалена до 1 лв. Това беше предложено от премиера Бойко Борисов, който вчера каза, че не се отказва от идеята си субсидията да стане 1 лв. \"Всички сме на една обща позиция - че субсидиите трябва да бъдат намалени\", каза преди него лидерът на НФСВ Валери Симеонов след съвета.", "date": "2019.06.26", "title": "В ГЕРБ държат на 1 лв. субсидия, но са склонни на разговори"}
{"url": "https://www.dnevnik.bg/evropa/regioni/pokani/2019/06/26/3930253_bulgarski_organizacii_mogat_da_kandidatstvat_po/", "text": "Български организации могат да се включат в конкурс по Механизма за свързана Европа с бюджет 27 млн. евро, информира пресцентърът на Министерството на транспорта, информационните технологии и съобщенията. Подаването на предложения започва на 4 юли 2019 г. и ще продължи до 14 ноември 2019 г. Конкурсът е разпределен в няколко теми, като най-голям е бюджетът за киберсигурност - 10 млн. евро за всички държави от ЕС. Ще бъдат финансирани дейности за укрепване на капацитета на национални компетентни органи, единни звена за контакт, доставчици на цифрови услуги, както и на националните центрове за действие при инциденти в информационната сигурност. Проектите могат да включват изграждане на инфраструктура за киберпространство или развитие на умения. За разработки, свързани със свободен достъп до данни от обществения сектор, ще бъдат отделени 5 млн. евро за всички участници. Целта е да се подпомогне развитието на информационни продукти и услуги, които се основават на повторното използване на данни от публичния и частния сектор. Механизмът за свързана Европа ще финансира и проекти, свързани с електронни обществени поръчки и прилагането на електронни формуляри за обществени поръчки. Бюджетът е 3 млн. евро. Електронното здравеопазване също е тема в предстоящия конкурс. Организацията, която кандидатства за финансиране, трябва да има подкрепата на националния орган, който отговаря за електронното здравеопазване. Максималното финансиране за държава е 1 млн. евро. Предложения могат да се подават и за присъединяване към модулите на Европейския портал за електронно правосъдие - електронни доказателства; система за трансгранична електронна комуникация в рамките на съдебната системата; взаимно свързване на регистрите за производствата по несъстоятелност. Бюджетът е 3 млн. евро за всички модули. Програмата ще финансира и проекти в подкрепа на създаването на Европейската платформа за умения и работни места в областта на цифровите технологии. Еврокомисията покрива до 75 процента от разходите за всеки от одобрените проекти. /БТА", "date": "2019.06.26", "title": "Български организации могат да кандидатстват по Механизма за свързана Европа"}
{"url": "https://www.dnevnik.bg/bulgaria/2019/06/26/3930260_pavel_shopov_kum_panov_shefovete_na_sudilishta/", "text": "Председателят на Върховния касационен съд (ВКС) няма право на мнения, на интервюта, на коментари, няма право да организира и събира около себе си съдии, да си приписва правомощия, а още по-малко има право да изказва мнения и препоръки към депутатите в Народното събрание. Негова грижа са сградите, чистотата, чистачките. Това заяви депутатът от \"Атака\" Павел Шопов, след като изслуша доклада за дейността на съдилищата през 2018 г., представен в Народното събрание от председателя на ВКС Лозан Панов. Шопов определи като \"опит за малък държавен преврат\" начина, по който Панов представил доклада си. Според депутата ролята на председателя на ВКС била да ръководи административно съда, да решава дела и нищо повече. А най-показателен според него бил броят на решените дела от председатели на съдилища. Шопов бе единственият, който взе думата след представянето на доклада на Панов и започна изказването си с обяснението, че не желае дискусии, защото по този начин \"някои хора си придават важност и значимост, която не им се полага\". По думите му най-сетне нещата трябва да си дойдат на мястото и да се направят някои фини настройки, с които всеки да знае функцията, ролята и отговорностите си. Докладът на Панов бе гласуван и приет единодушно със 122 гласа \"за\". Преди гласуването председателят на ВКС отговори на Шопов, че главният прокурор и председателите на върховни съдилища са публични личности и имат право да изразяват мнение, особено когато се отнася до независимостта на съдебната власт или когато се нападат съдии с агресивна реч. Освен доклада на Панов единодушно бяха гласувани и приети и докладите за дейността през 2018 г. на Висшия съдебен съвет (ВСС), представен от представляващия съвета Боян Магдалинчев, на Върховния административен съд (ВАС), както и за дейността на Инспектората на ВСС, представен от главния инспектор Теодора Точкова. Още при първото изслушване на доклада на Панов пред пленума на ВСС той бе предупреден от министъра на правосъдието Данаил Кирилов, че ако не редактира част от доклада си, може да очаква ожесточен дебат в парламента. По-късно  спорът между двамата бе пренесен  и в парламентарната правна комисия. Днес Панов посочи пред народните представители, че  за първи път се случва министър на правосъдието да предложи  на заседание на пленума на ВСС да не се приема докладът. Лозан Панов акцентира върху основните проблеми и коментира, че по отношение на законодателството по конкретни казуси има бърза реакция на парламента, което \"най-малкото буди почуда\". Коментарът бе по повод спешно гласуваните законодателни промени за гражданската конфискация, които бяха приети миналата година след тълкувателно решение на пленума на ВКС. Панов каза и че не смята, че съдийската колегия трябва да подкрепи и да копира модела на прокуратурата за \"окрупняване\", което води до закриването на районни прокуратури и откриването на териториални отделения към тях. Той обясни, че ще предложи друг подход, но ще има нужда от подкрепата на народните представители. Освен това изложи и тезата си, че може да останат само две военни съдилища – един съд за първа инстанция и апелативен, тъй като в България военнослужещите са малко, а делата не са с правна сложност. Лозан Панов коментира натовареността, съдебната карта и реформата, като посочи, че има значителна неравномерност в разпределението на натовареността на съдилищата. \"Необходима е оптимизация с оглед на прекомерната продължителност на конкурсните процедури, което води до бавно попълване на щатните бройки и командироване на съдии\", каза Панов. Той отново посочи, че трябва да бъдат изведени органи от съдебната палата в София заради тесните кабинети и недостига на зали. \"Изчакването при ползването на съдебните зали води неминуемо и до забавяне на делата\", коментира Панов.", "date": "2019.06.26", "title": "Павел Шопов към Панов: Шефовете на съдилища отговарят за сградите и чистачките"}
{"url": "https://www.dnevnik.bg/bulgaria/2019/06/26/3930265_kabinetut_razpredeli_nad_33_mln_lv_nai-mnogo_sa_za/", "text": "Правителството одобри допълнителни разходи в общ размер на 33.578 млн. лв. за проекти на държавата и някои общини, съобщи правителствената пресслужба. Парите ще дойдат от преструктуриране на разходи в централния бюджет. Най-голямата сума - 24 млн. лв., ще отиде за попълване на държавния резерв от зърно. Министерският съвет получава 7.394 млн. лв. са за почистване на опасни отпадъци край Девня, за извънгаранционно поддържане на оградата на границата с Турция и за полеви път, успореден на оградата, в Ямболско. Община Перник получава 1.895 млн. лв. за изграждането на кръгово кръстовище на ул. \"Юрий Гагарин\" и ул. \"Благой Гебрев\", с което ще се подобри трафикът на входно-изходните артерии на града при магистралите \"Люлин\", \"Струма\" и пътя към София. Община Сливен ще санира детска градина н 289 хил. лв.", "date": "2019.06.26", "title": "Кабинетът разпредели над 33 млн. лв., най-много са за зърнен резерв"}
{"url": "https://www.dnevnik.bg/sport/2019/06/26/3930258_florentino_peres_i_negovata_razlichna_misiia_za_1_mlrd/", "text": "Когато в едно изречение се свържат Флорентино Перес и \"Реал\" (Мадрид), една от първите думи, които изскачат в съзнанието на човек, е \"галактико\". Президентът на белите е известен с привличането на световни звезди на \"Сантяго Бернабеу\". Това лято не е по-различно, като до момента клубът си е осигурил нови футболисти за 300 млн. евро. Сега Перес се доближава до предизвикателство, но с обратен знак. Той върви към възможността да направи изходящи трансфери за 1 млрд. евро по време на втория си период като президент на \"Реал\", пише \"Марка\". От повторното му заставане на поста през 2009 г. \"Реал\" е продал играчи за общо 730 млн. евро. Принос за това има и резкият скок в трансферните суми в световен мащаб в последните години. Миналото лято клубът от Мадрид се раздели със звездата си Кристиано Роналдо, който на 33 години отиде в \"Ювентус\" за 105 млн. евро. Сега се очаква да бъде поставен рекорд по продажби в рамките на един трансферен прозорец, а общата стойност на изходящите трансфери от ерата \"Флорентино Перес 2\" да надхвърли 1 млрд. евро. В основата е пълната промяна в състава на \"Реал\" след завръщането на Зинедин Зидан. Според \"Марка\" в трансферния списък са почти цял отбор играчи, сред които Гарет Бейл, Хамес Родригес, Матео Ковачич и вратарят Кейлор Навас. Още след идването на Зидан се заговори, че времето на Бейл на \"Сантяго Бернабеу\" е свършило. Неговата продажба е и най-сложна, тъй като \"Реал\" очаква най-много пари от тази сделка.", "date": "2019.06.26", "title": "Флорентино Перес и неговата различна мисия за 1 млрд. евро"}
{"url": "https://www.dnevnik.bg/bulgaria/2019/06/26/3930273_denonoshten_centur_shte_koordinira_merkite_sreshtu/", "text": "С правителствено постановление се създава Национален координационен център за безопасно движение по пътищата. Новата структура ще координира всички държавни мерки за защита на здравето и живота на пътуващите. Той ще работи 24 часа в денонощието 7 дни в седмицата, съобщи правителствената пресслужба. В структурата на Центъра влизат служители на главните дирекции \"Национална полиция\" и \"Пожарна безопасност и защита на населението\" в МВР, Агенция \"Пътна инфраструктура\", Изпълнителна агенция \"Автомобилна администрация\" и Държавна агенция \"Безопасност на движението по пътищата\". Не се предвижда за неговото функциониране да се харчат допълнително пари, нито ще се разкриват нови щатни бройки. Центърът ще осигурява оперативна координация и взаимодействие между компетентните държавни структури при прилагането на мерки за превенция, временна организация на движение, координация при усложнени пътни и метеорологични условия, затруднения или блокиране на движението, пътнотранспортни произшествия и аварии. Целта е в реално време служителите да получават сигнали и информация от всички компетентни институции и след оперативна обработка на данните да се предприемат общи действия. Според съобщението обособяването му ще допринесе за постигане на целта по пътищата да не загиват хора, нито да получават тежки наранявания.", "date": "2019.06.26", "title": "Денонощен център ще координира мерките срещу автокатастрофите"}
{"url": "https://www.dnevnik.bg/sviat/2019/06/26/3930278_bivshiiat_shef_na_slujbite_na_venecuela_izbiagal_ot/", "text": "Специалният емисар на администрацията на президента Доналд Тръмп за Венецуела потвърди снощи, че шефът на тайните служби на Венецуела генерал Мануел Рикардо Кристофер Фигера се намира в САЩ, предаде ДПА. Американският емисар Елиът Ейбрамс каза пред репортери в Държавния департамент, че не САЩ са довели венецуелския генерал в страната, а той дошъл сам. Щастлив съм, че той пристигна, и бих желал да разговарям с него, каза Ейбрамс, като добави, че Фигера очевидно има много да разкаже за положението във Венецуела, което може да повлияе и върху други военни лидери там да се замислят за своето бъдеще, ако напуснат страната. Фигера не е под никакви ограничения, включително и санкции, и може да ходи където си иска, отбеляза Ейбрамс. Според \"Вашингтон пост\" Фигера е пристигнал в САЩ в понеделник. Той беше твърд поддръжник на президента Николас Мадуро и на неговия предшественик Уго Чавес. Когато през април се провали въстанието начело с опозиционния лидер Хуан Гуайдо, подкрепян от САЩ, Фигера  избяга  в Колумбия, където се кри в продължение на два месеца, отбелязва вестникът. В момента той споделя с американците информацията, с която разполага, за тайни сделки със злато, за съществуването на клетки на \"Хизбула\" във Венецуела и за степента на кубинското влияние в страната. През май Мадуро обвини Фигера, че работи за ЦРУ, и каза, че той е един от инициаторите на неуспешния опит за преврат на Гуайдо на 30 април. Фигера очевидно е скъсал с Мадуро в същия този ден и  по-късно бе уволнен като шеф на СЕБИН (SEBIN)  - венецуелската служба за разузнаване, обвинявана за незаконни задържания и мъчения, отбелязва ДПА. САЩ отмениха санкциите спрямо него, след като той избяга в съседна Колумбия. /БТА", "date": "2019.06.26", "title": "Бившият шеф на службите на Венецуела, избягал от Мадуро, се появи в САЩ"}
{"url": "https://www.dnevnik.bg/skorost/2019/06/26/3930276_bulgariia_shte_iska_ot_evrokomisiiata_razreshenie_za/", "text": "Въвеждане на зони на ниски емисии в София и Пловдив, за да бъде ограничен достъпът на замърсяващи транспортни средства. Ограничаване на вноса на коли, които не отговарят на определени еконорми. Намаляване на дела на превозните средства с конвенционални двигатели в градския транспорт с перспектива към пълната им забрана са част от мерките, посочени в Националната програма за контрол на замърсяването на въздуха в България за периода 2020 - 2030 г. Документът е  качен за обществено обсъждане  на сайта на Министерството на околната среда, като писмени становища по него се приемат до 24 юли. За да стане факт ограничаването на вноса на замърсяващи автомобили обаче България трябва да поиска разрешение от Европейската комисия. Такова е нужно, защото забраната върху вноса на употребявани превозни средства, представлява ограничение на търговията. Ако разрешение не бъде получено, правителството ще трябва да предложи нови мерки за намаляване на азотните оксиди. Без автобуси на дизел в градовете до 2050 година До 2030 година използването на автомобили с конвенционално гориво в градския транспорт следва да бъде намалено наполовина, а до 2050 година такива не трябва да се движат в градовете, предвижда още програмата. Тя поставя за задача автомобилите с нулеви и ниски емисии да достигнат 35% пазарен дял от продажбите на нови автомобили и микробуси в България до 2030 г. и 20% до 2025 г. В документа не е записано конкретно на каква еконорма трябва да отговарят разрешените за внос превозни средства втора ръка, но вероятно ще става дума за Евро 4 и нагоре (тоест произведени след 2004 година). В него са записани очаквания за преминаването от дизелови към бензинови леки автомобили. Такава тенденция  вече се забелязва в България  при новите автомобили. София и Пловдив първи ще въведат екозони В програмата се отбелязва, че от 2005 г. насам броят на превозните средства в България е нараствал 24%. Според Информационния доклад за инвентаризацията на България от 2018 година през 2016 г. се наблюдава около 60% увеличение на годишния километраж на пътническите автомобили в сравнение с 2005 г. Що се отнася до зоните за нискоемисионни автомобили - отговарящи поне на стандарт Евро 5 и по-висок, тоест произведени след септември 2009 г, се посочва, че Пловдив и София могат да ги определят още тази година. Предвижда се през 2020 година такива зони да се обособят и в други градове от страната.", "date": "2019.06.26", "title": "България ще иска от еврокомисията разрешение за ограничаване на вноса на замърсяващи коли"}
{"url": "https://www.dnevnik.bg/politika/2019/06/26/3930331_na_ikonomicheski_forum_v_plovdiv_borisov_otkri_prilika/", "text": "Гоце Делчев и Че Гевера имат нещо общо - и двамата са се борили са свободата на чужди народи. Това заключение направи премиерът Бойко Борисов в своя реч при откриването на икономически форум в Пловдив. В речта си, в която обясни как ГЕРБ е върнал растежа на българската икономика, а България е съживила темата Западни Балкани, той засегна и споровете със Северна Македония за това на кого е Гоце Делчев. Темата стана актуална за пореден път,  след като междуведомствената комисия между България и Северна Македония , която трябва да изчисти историческите и образователните въпроси между двете страни, не стигна до решение народността на Гоце Делчев. Северна Македония не го признава за българин, а държи той да се представя като деец на македонското освободително дело, който бил почитан и от народа на България. \"Нашият герой Гоце Делчев стана повод за коментари във всички посоки, а то дори, ако погледнем, е жалко. Защото това е един български герой, който е желал, който се е жертвал, който е заложил всичко за свободата на Македония. По същия начин един Че Гевара, който е аржентинец, е отишъл да се бие за свободата на Куба и е загинал в трета страна\", подчерта Борисов. Според него такива герои трябва да обединяват и да са повод за гордост, а не да стават ябълка на раздора. Премиерът изрази задоволство, че в момента Балканите има политици с разум и опит, които могат да преодолеят всички трудности. Бойко Борисов посочи, че сега народите на Балканите имат шанс да сбъднат мечтите на своите царе, като създадат един регион с прекрасен бизнес климат.", "date": "2019.06.26", "title": "На икономически форум в Пловдив Борисов откри прилика между Гоце Делчев и Че Гевара"}
{"url": "https://www.dnevnik.bg/sviat/2019/06/26/3930284_nikaragua_zadurja_chlenove_na_isliamska_durjava_pri/", "text": "Четирима души, заподозрени за връзки с екстремистката групировка \"Ислямска държава\", са били заловени вчера от никарагуанските въоръжени сили, след като са навлезли нелегално в страната от Коста Рика, съобщи полицията в Никарагуа, цитирана от \"Ройтерс\". Самоличностите на трима от задържаните съвпадат с тези в съобщение за издирване в резултат на разследване на американското министерство на вътрешната сигурност. В него се посочва, че тримата предполагаеми терористи са пристигнали неотдавна в Централна Америка. В изявлението от никарагуанската полиция се казва, че двама от мъжете са египетски граждани, а другите двама са иракчани. Четиримата подлежат на обратно депортиране в Коста Рика, посочва полицията. Египтяните са Мохамед Ибрахим (на 33 г.) и Махмуд Сами Ейса (26), а иракчаните са Ахмед Ганим Мохамед ал Джубури (41) и Мустафа Али Мохамед Яуб (29). Първите трима фигурират в американското съобщение за издирване, публикувано в мексиканските медии вчера. Президентът на Мексико Лопес Обрадор каза в отговор на въпрос, че неговото правителство знае за издирването на заподозрените и се занимава с въпроса. От министерството на вътрешната сигурност на САЩ до момента няма коментар, посочва \"Ройтерс\". Четиримата са влезли в Никарагуа през нерегламентиран ГКПП, известен като Ла Гуасимада, на югозападната граница с Коста Рика, около 10 ч. местно време вчера сутринта от армията, която ги предала на националната полиция за разследване. Никарагуанското правителство съобщи, че заловените са били предадени на миграционните власти на Коста Рика още снощи. /БТА", "date": "2019.06.26", "title": "Никарагуа задържа членове на \"Ислямска държава\" при влизане от Коста Рика"}
{"url": "https://www.dnevnik.bg/sviat/2019/06/26/3930289_epul_kupi_startup_za_bezpilotni_koli/", "text": "Епъл\" (Apple) потвърди, че е придобил компанията за безпилотни автомобили Drive.AI, предаде \"Ройтерс\". Сайтът за технологични новини \"Информейшън\" съобщи по-рано този месец, че производителят на \"Айфон\" (iPhone) обмисля придобиването на компанията, за да разполага с инженеринговия екип на \"Драйв.ейай\", който да подпомогне усилията на \"Епъл\" в областта на безпилотните автомобили. \"Драйв\" тества в американския щат Тексас няколко безпилотни микробуса, съобщи \"Информейшън\". Стартъпът уведоми калифорнийските регулаторни власти, че планира да освободи от работа 90 души заради замразяване на дейността. Често срещано явление в Силициевата долина е големи компании да придобиват затруднени стартъпи, най-вече за да наемат инженерите им. През изминалата година \"Епъл\" поднови усилията си в областта на безпилотните автомобили, като привлече бившия главен инженер на \"Тесла\" (Tesla) Дъг Фийлд да ръководи дейността, в която участват 5000 работници. \"Епъл\" също така работи по ключови компоненти като сензори и същевременно преговаря с потенциални доставчици. /БТА", "date": "2019.06.26", "title": "\"Епъл\" купи стартъп за безпилотни коли"}
{"url": "https://www.dnevnik.bg/detski_dnevnik/2019/06/26/3930209_kalo_zmeia_-_roman_koito_vrushta_decata_kum/", "text": "Като започна да пиша за мен е важно едно – да съм влюбен в персонажите, оттам нататък мога да вървя напред\", - така авторът на новоизлезлия детски роман \"Кало Змея\" Милен Хальов описва работата по дебютната си книга, издадена от \"Сиела\". В книгата трийсетгодишният автор пресъздава историята на обикновено на вид 12-годишно момче, което като повечето си връстници обича да играе футбол, но притежава и нещо необикновено - той е син на змей, има неземни способности, благодарение на които нощем лети над покривите, а в мигове на опасност умее дори да призове бурята на своя страна. Никой друг не знае за това освен майка му. Внезапно обаче всичко се променя и приключенията на момчето започват. Той ще трябва да се пребори с караконджули и други тъмни сили от българските приказки и легенди, а в това му помагат нови приятели. \"В Кало бях влюбен, той се появи първи. После се появиха Йоана, Рая и приятелят на Кало Ердин, който ми беше най-труден в началото. Но когато си изясних, че ще бъде дете от малцинствата и каква ще бъде връзката помежду им, пък ми стана най-лесен\", разказа авторът. За тази история Милен Хальов се вдъхновява от българския фолклор, но също и от детския роман \"Войната на таралежите\" на братя Мормареви. Детето със супер сили авторът измисля още като малък, когато заради това, че е болнав, често лежи в болница. Там започва да си съчинява истории в комикси. Учи в Национално училище по изкуствата \"Проф. Веселин Стоянов\" в родния си град Русе. По-късно завършва анимационна режисура в НАТФИЗ. Сега е преподавател по рисуване в частно софийско училище. Прави също и видеа по учебния материал. За процеса на писане Хальов разказа - \"Влизам в час и започват да ми идват цели диалози, а децата крещят около мен и трябва да се справя с тях. Тогава започвам да се чудя как да им раздам задачите, да извадя едно листче, да разхвърлям вниманието си хем върху децата, хем върху това, което трябва да напиша\". Но нищо, свързано с децата, не му пречи да работи по романа си, напротив, това, че ги наблюдава му помага да изгради персонажите. Идеята на автора е \"Кало Змея\" да се превърне в поредица от три книги.", "date": "2019.06.26", "title": "\"Кало Змея\" - роман, който връща децата към българските легенди"}
{"url": "https://www.dnevnik.bg/sport/2019/06/26/3930290_federer_izmesti_nadal_v_shemata_s_postavenite_na/", "text": "Рекордьорът по титли от Големия шлем в тениса при мъжете Роджър Федерер е поставен преди Рафаел Надал в схемата на \"Уимбълдън\", въпреки че се намира позиция под него в световната ранглиста. Списъкът с поставените беше публикуван от организаторите, като българският тенисист Григор Димитров е извън него. Преди ден  Надал заяви, че не разбира защо \"Уимбълдън\" е единственият турнир , който подрежда схемата по свой критерий. Турнирите в календара на АТП разчитат на световната ранглиста за определяне на схемата си, а същото важи и за тези от Големия шлем, като единственото изключение е \"Уимбълдън\". Там се вземат предвид точките в ранглистата към 24 юни 2019, добавят се спечелените точки от турнири на трева в последните 12 месеца преди тази дата, както и 75% от точките, спечелени на най-успешния турнир на трева още 12 месеца назад. Водач този сезон е Новак Джокович, следван от Федерер, Надал и Кевин Андерсън, който е осми в световната ранглиста. Осмицата се допълва от Доминик Тийм, Александър Зверев, Стефанос Циципас и Кей Нишикори. Скок от пет места спрямо световната ранглиста има Марин Чилич, който е 13-и в схемата. При жените Ашли Барти е поставена първа, следвана от Наоми Осака, Каролина Плишкова и Кики Бертенс, а Серена Уилямс е 11-а. Жребият ще се тегли в петък.", "date": "2019.06.26", "title": "Федерер измести Надал в схемата на \"Уимбълдън\""}
{"url": "https://www.dnevnik.bg/evropa/2019/06/26/3930296_krainodesen_simpatizant_se_prizna_za_vinoven_za/", "text": "Германският симпатизант на крайнодесни, заподозрян за убийството на подкрепящ имигрантите политик консерватор, се призна за виновен, съобщи вътрешният министър Хорст Зеехофер, цитиран от \"Ройтерс\". Федералният главен прокурор Петер Франк заяви пред членове на парламентарната комисия по вътрешни работи,  че Стефан Е.  е признал, че е застрелял Валтер Любке, който  бе намерен мъртъв  в дома си на 2 юни. Убийството на Любке съживи дебата дали Германия прави достатъчно за борбата с крайнодесни групи. Зеехофер уточни, че Стефан Е., който бе задържан на 15 юни, е казал на разследващите, че е действал сам. Има съвпадение между неговото ДНК и проби, взети от мястото на местопрестъплението. Вътрешният министър обаче посочи, че разследването на \"политическото убийство\" ще продължи. \"Искам да стане ясно, че за нас разследването не е завършило\", подчерта Зеехофер. \"Ще работим усилено, за да определим в каква среда обвиняемият е действал в последно време и през последните години\", допълни той. Крайнодесни групи Зеехофер отбеляза още, че правителството ще наеме повече следователи, които да наблюдават дейностите на крайнодесни групи, особено в интернет. Любке, който ръководеше регионалната администрация на град Касел, бе омразна фигура в крайнодесни форми в интернет, настроени критично към решението на канцлера Ангела Меркел през 2015 г. да приеме около един милион бежанци в разгара на бежанската криза. Християндемократическия съюз на Меркел, на който Любке бе член, заяви, че крайнодясната партия \"Алтернатива за Германия\"  трябва да сподели вината  за убийството, защото е легитимирала езика на омразата, който насърчава крайнодесни симпатизанти да прибягват към насилие. АзГ отхвърли твърденията, че антиимигрантската й позиция има вина за смъртта на Любке, и каза, че членовете й са жертва на крайноляво насилие.", "date": "2019.06.26", "title": "Крайнодесен симпатизант се призна за виновен за убийството на германски политик"}
{"url": "https://www.dnevnik.bg/sviat/2019/06/26/3930304_rusiia_zapochna_podgotovkata_za_suverenen_internet/", "text": "Руският комуникационен регулатор започва да се обръща с изисквания към доставчиците на интернет услуги месеци преди да е влязъл в сила новият закон за \"суверенен рунет\" (руския сегмент на интернет), пише деловото издание РБК. По-голямата част от гласувания тази година закон, даващ на властите възможност да контролират трафика при \"опасност\",  влиза в сила едва тази есен  - на 1 ноември, а някои от изискванията - от началото на 2021 г. Роскомнадзор обаче иска от доставчиците да предоставят нужната информация за точките на обмен на интернет трафика и друга информация. Според директора на една от запитаните компании това трябва да се случи не по-късно от 9 юли 2019 г. В съобщението до въпросния и други доставчици Роскомнадзор припомня, че целта на системата за наблюдение на интернет ще позволи \"в случаи на заплахи от нарушаване на целостта на Рунет оперативно да се приемат необходимите мерки за отстраняването им\". С влизането в сила всички оператори ще трябва да инсталират оборудване, предоставено от Роскомнадзор, което ще помага за управление и - при нужда - филтриране на трафика и блокиране на достъпа до сайтове (нещо, което сега правят доставчиците). Руските власти казват, че смятат да използват закона, за да \"защитават активно\" страната от всякаква външна или друга потенциална заплаха.", "date": "2019.06.26", "title": "Русия започна подготовката за \"суверенен интернет\""}
{"url": "https://www.dnevnik.bg/biznes/2019/06/26/3930311_medvedev_potvurdi_che_rosatom_shte_uchastva_v/", "text": "Руската държавна корпорация \"Росатом\" ще се включи в процедурата за избор на стратегически инвеститор за АЕЦ \"Белене\". Това потвърди премиерът на Русия Дмитрий Медведев в разговор с председателя на Народното събрание Цвета Караянчева, съобщи пресцентърът на българския парламент. Тя е в Москва начело на парламентарна делегация. При посещението си в Русия наскоро президентът Румен Радев коментира пред български журналисти след среща с президента на Русия Владимир Путин, че Русия има желание да участва като производител на реакторите, но очаква държавни гаранции за проекта.  Освен \"Росатом\" и китайската Национална ядрена корпорация (CNNC) е проявявала интерес към процедурата, но също с условието за държавна гаранция. България публикува обявата за избор на стратегически инвеститор на 22 май, а срокът за подаване на заявка е 90 дни. Така правителството се опитва да придвижи спрения през 2012 г. проект, след като беше осъдена от Русия да плати над 1 млрд. лева за поръчано оборудване, без да има окончателен договор. В условията към потенциалните инвеститори е записано, че проектът трябва да се осъществи на изцяло пазарен принцип - без договори за задължително изкупуване на енергията от българската държава, без преференциални цени за изкупуване на електрическата енергия, без договори за разлика, без предоставяне на държавни и на корпоративни гаранции или други непазарни механизми за гарантиране на инвестицията.", "date": "2019.06.26", "title": "Медведев потвърди, че \"Росатом\" ще участва в процедурата за АЕЦ \"Белене\""}
{"url": "https://www.dnevnik.bg/bulgaria/2019/06/26/3930313_prokuraturata_chaka_danuchnite_za_da_se_proiznese_za/", "text": "Проверката на прокуратурата за това има ли престъпление при сделките с имотите на висши държавни чиновници продължава и ще продължи, докато приключат данъчните ревизии на Националната агенция за приходите (НАП). Срокът по закон за прокурорска проверка е 2 месеца с възможност за удължаване с още един месец, но когато се очаква ревизия от други органи, тя може да продължи по-дълго. Това обясни главният прокурор Сотир Цацаров, след като Комисията за противодействие на корупцията и за отнемане на незаконно придобитото имущество (КПКОНПИ) излезе с решения, че няма конфликт на интереси във всички 11 проверявани случая със сделки за имоти. Повечето проверки започнаха по медийни публикации, че имотите са купени на по-ниски от установените на пазара цени. Преди дни комисията съобщи, че  не е установила конфликт на интереси  в нито един от проверяваните случаи за имотите на висши държавни чиновници и министри, купени на по-ниски цени от пазарните. \"Това, което бе обявено, са решения на КПКОНПИ. Решенията са с оглед правомощията, които тази комисия има - да установява конфликт на интереси. Нито прокуратурата, нито който и да е друг орган има такива правомощия. В същото време комисията се произнесе по отношение на председателя на Върховния касационен съд (ВКС) Лозан Панов и препрати проверката на Инспектората на Висшия съдебен съвет (ИВСС)\", каза Цацаров. \"Според мен това не бива да се тълкува като някакво изключение, просто комисията няма правомощия да се произнася по отношение на магистрати. Такова правомощие има само ИВСС\", коментира главният прокурор. По думите му производствата за конфликт на интереси са нещо отделно, самостоятелно и нямащо нищо общо с прокурорските проверки. \"Когато проверките на Върховната касационна прокуратура са започнали, самата прокуратура поиска комисията да се произнесе дали има конфликт на интереси. Една от проверките е по наш сигнал – за Цветан Цветанов, но така или иначе комисията реши, че няма конфликт на интереси\", каза Цацаров. Той обясни, че са назначени данъчни ревизии на всички проверявани от прокуратурата и на членовете на техните семейства. \"Резултатите от данъчните проверки и ревизии, които извършва НАП и в момента и които трябва да бъдат докладвани в прокуратурата, когато завършат, ще предопредели изхода и от прокурорските проверки – тоест наличие или липса на престъпление\", обясни Цацаров. Той каза, че прокуратурата и НАП се съгласуват постоянно за сроковете на проверките. \"Когато проверката се възлага на друг орган, който се подчинява на други правила, те се извършват по правилата и сроковете по Данъчно-осигурителния процесуален кодекс. Нашата проверка ще продължи дотогава, докато получим резултатите от НАП\", каза Цацаров. Председателят на антикорупционната комисия Пламен Георгиев също е обект на  проверка от прокуратурата,  която също се сезира след публикациите за имоти на хора на властови позиции, купени на по-ниски от пазарните цени. Въпреки че отказваше да дава обяснения за имотите си с аргумента, че съмненията към него са несъстоятелни, Пламен Георгиев спешно излезе в отпуск  по съвет на премиера  Бойко Борисов, а  това удължи  срока, в който няма да е на работа. Данъчните инспектори в София и прокуратурата правят ревизия на имуществото и доходите на Георгиев  и съпругата му за периода 2013 – 2018 г. За решенията на антикорупционната комисия -  тук . Мотивите на комисията, с които са взети решенията -  тук .", "date": "2019.06.26", "title": "Прокуратурата чака данъчните, за да се произнесе за апартаментите на властта"}
{"url": "https://www.dnevnik.bg/biznes/2019/06/26/3930319_finansoviiat_nadzor_prati_na_dans_i_prokuraturata/", "text": "Комисията за финансов надзор съобщи днес, че е изпратила на държавна агенция \"Национално сигурност\" и на прокуратурата информация за това какви факти е установила до момента за \"Еврохолд България\" АД и свързаните с него дружества. Финансовият регулатор проверява компанията заради  подписания преди дни договор  за придобиване на българския бизнес на ЧЕЗ. Предмет на проверката е финансовото състояние и цялостната дейност на холдинга. В писмото до двете институции подробно са изложени резултатите и заключенията на база проверената до момента документация. Също така е Националната агенция за приходите е информирана за фактите и обстоятелствата, свързани със спазването на данъчното законодателство, а тяхна преценка ще е дали е необходимо да предприемат някакви действия.  \"Ролята на КФН е да осъществява стриктен и навременен надзор, да бъде обективна и безпристрастна, работейки в интерес на бизнеса и гражданите. Комисията изпълнява и поетата отговорност да информира обществеността за отделните етапи в хода на проверките, спазвайки принципите на конфиденциалност\", се казва в съобщението на регулатора. Сделката предстои да бъде проверена и от Комисията за енергийно и водно регулиране. След първия опит за продажба на ЧЕЗ на дружеството на \"Инерком\" на Гинка Върбакова депутатите скоростно промениха закона, с който вмениха на енергийния регулатор да проверява сделки на поднадзорните му компании. Това е първата сделка, за която КЕВР ще упражни новото си правомощие и затова в момента се подготвят правила, по които тя да се проучва. Разрешение трябва да даде и Комисията за защита на конкуренцията. Парламентарната опозиция  изрази резерви  към сделката, а ДПС настоя ДАНС и трите регулатора – КЕВР, КФН и КЗК да се произнесат. ", "date": "2019.06.26", "title": "Финансовият надзор прати на ДАНС и прокуратурата какво е проверил в сделката за ЧЕЗ"}
{"url": "https://www.dnevnik.bg/bulgaria/2019/06/26/3930326_cacarov_zashtiti_proekta_za_trimata_golemi_ne_e/", "text": "Главният прокурор Сотир Цацаров защити  предложенията за промени на правосъдния министър Данаил Кирилов  и въвеждането на механизъм за разследване на \"тримата големи\", макар че определи предложението като несъвършено. Освен това той видя три \"измами и спекулации\" при обсъждането на предложените от Кирилов промени. Според Цацаров решението е позитивно, тъй като е очевидно, че такива правила трябва да бъдат приети. \"Много се спекулира с това и тук не изхождам от позицията на защита на моята институция или поста, който заемам до един определен период от време. Изхождам от правилата и принципите такива, каквито са\", каза Цацаров в коментар за промените, които касаят главния прокурор и председателите на Върховния административен съд (ВАС) и Върховния касационен съд (ВКС). По думите му една от спекулациите по темата е, че възможността за временно отстраняване и наказателно преследване се иска само по отношение на главния прокурор. \"Ако се прочете последният ноемврийски доклад на ЕК, самият текст казва ясно: \"правила, касаещи главния прокурор, както и другите висши ръководни длъжности в прокуратурата\". Техническият доклад към него е повече от конкретен и той казва ясно: \"председатели на върховни съдилища и главен прокурор\", следователно нещата всеки може да ги тълкува от своя зрителен ъгъл. Но ако се ръководим от нещо – то е от докладите на ЕК\", подчерта Цацаров. Главният прокурор каза, че е прочел мнения на колеги, които призовават за излизане на прокуратурата от съдебната власт. \"И същите тези колеги са били кандидати за главни прокурори. Ако бях видял това в техните концепции, щях да повярвам в това колко са искрени. Но нещата не бива да се представят конюнктурно или с оглед личността на този или онзи\", призова Цацаров. \"И най-сетне третата измама – очевидно е, че се навежда на мисълта, че тези правила се правят, за да се улесни атаката срещу председателя на ВКС или евентуално да се посегне на длъжността, която той заема. Моето мнение е, че това е пълна измама\", подчерта Цацаров. Той посочи, че няма да коментира \"личните страхове на г-н Панов, които определят немалка част от поведението му\". Но поиска да зададе принципен въпрос - кое е по-добро. \"Сегашното положение, при което наказателно производство срещу председател на ВКС може да бъде образувано незабавно, без каквато и да е пречка или положението, при което някой предлага правила, при които, за да стане това трябва да ти дадат разрешение 17 души – 2/3 от членовете на ВСС\", обясни двете положения Цацаров. Според него промените са \"един защитен механизъм срещу произвол\". \"И пак казвам - предложеното от Данаил Кирилов не е съвършено, но дайте да не го разкъсваме по този начин. То беше предложено за първи път. В крайна сметка дискусиите ще родят истината. Но е пълна измама и тя е целенасочена – това, че едва ли не правилата се правят, за да се създаде път и процедура за отстраняване на председателя на ВКС\", обясни отново Цацаров. Той е на мнение, че в момента никой няма интерес да отстранява Лозан Панов. \"Нито някой има интерес да отстрани този човек в момента, нито ще го направи. Това го казвам съвсем ясно. Такова е моето мнение. Създадените правила го пазят него и който и да е друг председател на ВКС. Така че дайте да не спекулираме със страхове\", призова Цацаров.", "date": "2019.06.26", "title": "Цацаров защити проекта за \"тримата големи\": Не е съвършен, но нека не го разкъсваме"}
{"url": "https://www.dnevnik.bg/politika/2019/06/26/3930340_demokratichna_bulgariia_poiska_zakrivaneto_na/", "text": "Обединение \"Демократична България\" настоява за закриването на Комисията за противодействие на корупцията и отнемане на незаконно придобито имущество (КПКОНПИ). В позиция до медиите се казва, че последните решения на антикорупционната комисия по казуса с \"апартаментите на властта\", разкриват несъстоятелността на този орган. От обединението визират обявеното тази седмица решение на КПКОНПИ), че в имотните сделки на политиците,  не са установени нарушения  при проверките на апартаментите на властта. От \"Демократична България\" отбелязват, че за пореден път са се разкрили системните проблеми при създаването и функционирането на комисията. \"Комисията се използва преди всичко за даване на индулгенции на управляващите и техните приятели от олигархията и осъществяване на административна репресия спрямо опозиционни политици и представители на бизнеса\", се казва още в позицията. Допълва се, че комисията се превръща в удобен инструмент за защита на \"своите\" и преследване на \"опозиционерите\". Последните решения на антикорупционната комисия по казуса с \"апартаментите на властта\" – на министри, зам. министри, депутати от управляващото мнозинство – разкриват несъстоятелността на този орган. За пореден път се разкриха системните проблеми при създаването и функционирането на комисията: – липса на независимост от управляващото мнозинство – прилагане на повърхностни, селективни и формални проверки за конфликт на интереси – липса на адекватен стандарт за оценка на имуществото на проверяваните лица – показни публични акции срещу неудобни за политическото статукво лица. Комисията се използва преди всичко за даване на индулгенции на управляващите и техните приятели от олигархията и осъществяване на административна репресия спрямо опозиционни политици и представители на бизнеса. Наличието на правомощия да използва специални разузнавателни средства без адекватен парламентарен и съдебен контрол, превръща комисията в удобен инструмент за защита на \"своите\" и преследване на \"опозиционерите\". Несъобразяването на комисията с решения на съдилищата, както и с европейски правни норми и стандарти е превърнато в доминираща институционална практика. Липсата на независими разследващи правомощия само затвърждава убеждението за фасадната функция на този орган – противодействието на корупцията остава само в наименованието на самата комисия. Очевидна е липсата както на воля, така и на визия и експертиза у управляващите за реално противодействие на корупцията чрез решителна реформа на прокуратурата и по отношение свръховластената фигура на главния прокурор. За периода на своето съществуване – от началото на 2018 г. – комисията потвърди със своите действия първоначалната теза на \"Демократична България\" – за рисковете и вредата от съществуването на този псевдонезависим, но реално поръчков орган. КПКОНПИ трябва да бъде закрита.", "date": "2019.06.26", "title": "\"Демократична България\" поиска закриването на антикорупционната комисия"}
{"url": "https://www.dnevnik.bg/bulgaria/2019/06/26/3930338_terasata_na_shefa_na_antikorupcionnata_komisiia_vze/", "text": "Два дни след като стана известно, че е  прекратил процедурата за събаряне на незаконните навеси на терасата на председателя на антикорупционната комисия Пламен Георгиев , шефът на строителния контрол в Столичната община арх. Влади Калинов напусна поста. За оставката му съобщи кметът на София Йорданка Фандъкова в профила си във фейсбук. Фандъкова уточни, че е поискала и получила обяснения от Калинов за терасата, както и оставката му, която е приела. Калинов заема поста от 2006 г. досега. През април  строителният контрол на район \"Слатина\" установи , че двата навеса върху покрива на Пламен Георгиев, под които има сауна и барбекю, са незаконни, защото строежът е извършен без издадени строителни книжа, а покривната конструкция е изградена над определената с кота \"било\" по виза максимална височина. Председателят на Комисията за противодействие на корупцията и отнемане на незаконно придобито имущество (КПКОНПИ) имаше срок до четири месеца да премахне изграденото сам, като в противен случай то щеше да бъде съборено от общината за негова сметка. Пламен Георгиев обжалва акта, от който следва, че изграденото на терасата му трябва да се премахне. В крайна сметка заповед на Влади Калинов от 12 юни дава възможност постройките да останат с аргумента, че след пускането на сградата през 2007 г. нищо ново не е строено върху нея. \"Факт е, че въвеждането на сградата в експлоатация се е случило, след като това нещо е било извършено и построено отгоре. Нищо след това не се е случило\", обясни в понеделник Калинов пред Би Ти Ви. Той призна, че за самия покрив не са намерени строителни книжа. Попитан може ли един покрив да е законен, като няма книжа за него, Калинов отговаря \"възможно е, когато е допустимо\" и уточнява, че извършеното там може се приеме за беседка, а подобни строежи са освободени от строителни книжа. Ден по-късно в  интервю за \"Свободна Европа\"  Калинов уточнява, че според констатациите на район \"Слатина\" за всичко в сградата има книжа, само за покрива - не, и това \"не звучи никак нормално\". \"Районът не се е разбрал сам със себе си. Или е сгрешил тогава, когато е издал удостоверението за въвеждане в експлоатация, с което е подвел всички хора оттук нататък, или греши в момента. Трябва да се разбере кога. Тъй като те казват, че тогава, когато сградата е въвеждана в експлоатация, е отговаряла на всички одобрени проекти\", обясни Калинов. В проекта на сградата няма покриви  В съобщението си във фейсбук Йорданка Фандъкова всъщност отрича твърденията на Калинов. \"Връщам за ново разглеждане акта на район \"Слатина\", които констатираха незаконно построени покриви върху постройките на покривната тераса. С кмета на район \"Слатина\" още по време на тяхната проверка разгледахме строителната документация. В проекта на сградата няма покриви върху издигнатите колонади. Проверката засяга действия на строителя на сградата през 2007 г. Фактите са такива каквито са, и никой няма интерес от това да бъдат прикривани и премълчавани\", написа Фандъкова. Със заповедта за отмяна на процедурата по премахване на навесите Влади Калинов потвърди тезата, че терасата е собственост на Пламен Георгиев, а не обща собственост на живеещите в кооперацията.  Документите, които гледаме, говорят само за това. Терасата е към този апартамент и тази тераса очевидно не е обща част\", казва пред \"Свободна Европа\" Калинов. Същата теза разви през април и районните кмет на \"Слатина\" Наталия Стоянова.", "date": "2019.06.26", "title": "Терасата на Пламен Георгиев взе оставката на шефа на строителния надзор в София"}
{"url": "https://www.dnevnik.bg/video/deniat_s_veselin_dremdjiev/2019/06/26/3930318_glavniiat_prokuror_zapoviadva_na_vsichki_prokurori_a/", "text": "За разлика от главния прокурор, който е шеф на всички прокурори и може да образува наказателно производство срещу всеки съдия, включително и срещу председателя на Върховния касационен съд, то председателят на ВКС не може да направи това, нито може да отмени акт, на който и да било съдия. Този коментар направи съдията от Софийския апелативен съд Нели Куцкова в предаването \"Денят с Веселин Дремджиев\" по TV+ и TV1. Според нея е абсурден намекът на министъра на правосъдието Данаил Кирилов, че председателят на ВКС можел да се намесва в разпределението на делата. Те се разпределят от софтуер, а специално за ВКС и никога не е имало съмнение за намеса.", "date": "2019.06.26", "title": "Нели Куцкова: Шефът на ВКС не може да нарежда на съдиите (видео)"}
{"url": "https://www.dnevnik.bg/zelen/2019/06/26/3930448_obsujda_se_poveche_regulaciia_za_zashtita_na_pchelite/", "text": "Българската агенция по безопасност на храните (БАБХ) съобщи вчера, че вече се събира работна група за промяна Наредбата за опазването на пчелите. Групата е създадена със Заповед на министъра на земеделието, храните и горите Десислава Танева от 14 юни тази година. На комисията е даден тримесечен срок да изготви проект на Наредба за изменение и допълнение на Наредба №13/2016 г. за мерките за опазване на пчелите и пчелните семейства от отравяне и начините на провеждане на растителнозащитни, дезинфекционни и дезинсекционни дейности. Това се случва, след като за поредна година сигнали за масови отравяния на пчели в пролетните месеци повдигнаха съмнения за незаконно пръскане на растителни култури (виж  тук ), а пчелари излязоха на протест заради нерегламентирано пръскане с препарати за растителна защита (повече  тук  и  тук ). От съобщението на БАБХ става известно, че на първото заседание вчера са обсъждани текстове от проектонаредбата, свързани с въздушното третиране на посеви с инсектициди и други препарати за растителна защита. Разгледани са и възможните часови зони през деня, в които да се извършва третиране от въздуха, както и въпросите за взимането на проби. Агенцията подчертава, че специален акцент в дебатите е бил начинът на информиране за предстоящи пръскания, така че да се направи възможна навременна връзка между стопаните, които извършват пръскане на посеви, и собствениците на пчелни семейства. Пчелите и пестицидите Пестицидите са проблем, срещу който пчелари и природозащитници алармират и протестират от години. Каузата се защитава под надслова Let It Bees от природозащитници в България и от  международна кампания  на интернет страницата \"Авааз\". Онлайн активистите от  SumOfUs  цитират доклад на ООН, който показва, че пчелите и други опрашители са застрашени от глобално изчезване, а човечеството разчита на тях за 75% от хранителните си култури. \"Когато пчелите умрат, хората ще гладуват\", гласи мотото на тяхната кампания. От гледна точка на биоразнообразието опазването на много растителни видове зависи от жизнената популация на пчелите.  Докладът от 2018 г.  на Агенцията на ООН за храните и земеделието показва, че пчелите помагат за оцеляването на горските екосистеми и че \"пчелите и други опрашители са от жизненоважно значение за опазването на околната среда и биоразнообразието, както и за много други измерения на глобалното устойчиво развитие\". В резултат на дългогодишните кампании преди година Европейският съюз реши да забрани най-широко използваните в света инсектициди от всички области поради сериозната опасност, която те създават за пчелите. Забраната за препаратите неоникотиноиди, одобрена от държавите членки на 27 април 2018 г., трябваше да влезе в сила до края на 2018 г. и означава, че те могат да се използват само в затворени оранжерии.", "date": "2019.06.26", "title": "Обсъжда се повече регулация за защита на пчелите от растителни препарати"}
{"url": "https://www.dnevnik.bg/sviat/2019/06/26/3930459_vsichki_konstitucionni_sudii_v_moldova_podadoha/", "text": "Действащият състав на Конституционния съд в Молдова е подал оставка. Това се казва на страницата на съда. Решението следва обвинения от президента и премиера, Игор Додон и Мая Санду, че съдиите са опитали да помогнат на Демократическата партия да задържи властта. Додон,  когото съдът отстрани в началото на месеца , разпускайки и парламента, приветства този ход. Съставът на съда се смяташе за инструмент за влияние на бизнесмена Владимир Плахотнюк, лидер на Демократическата партия, в битката за власт. Правителството на проевропейска коалиция, начело с Демократическата партия, управлява Молдова в продължение на четири години, докато друг проевропейски блок не успя да състави кабинет след изборите. На 20 юни, след двуседмичен период, в който в Кишинев имаше две правителства (отстраненото от съда и назначеното от него, начело с бившия премиер Павел Филип), председателят на Конституционния съд Михай Поалелунж подаде оставка, а Додон и Санду поискаха всички в съда да го последват.", "date": "2019.06.26", "title": "Всички конституционни съдии в Молдова подадоха оставка заради премиера и президента"}
{"url": "https://www.dnevnik.bg/sviat/2019/06/27/3929965_ot_kilimi_do_jeliazo_i_petrol_-_kak_sasht_udriat/", "text": "Петрол, нефтохимия, финансови трансакции, Гвардейци на революцията: САЩ се целят в сърцето на иранската икономика, откакто възобновиха санкциите през 2018 г. в рамките на политика на \"максимален натиск\" за връщане на Техеран на масата за ядрени преговори. Наказателните мерки имат за цел да затруднят търговския и финансов обмен с Иран. Откакто САЩ се оттеглиха от сключеното през 2015 г. във Виена иранско ядрено споразумение, международните фирми, които трябва да избират между иранските си инвестиции и достъпа до американския пазар, масово избраха да се изтеглят от Иран. Петрол, нефтохимия Правителството на Доналд Тръмп иска да направи така, че износът на ирански петрол да е \"възможно най-близък до нулата\", и казва, че може да постигне тази цел още през 2019 г. Според агенция \"Блумбърг\" износът е намалял от 1.5 милион барела на ден през октомври 2018 г. на 750 хил. барела на ден през април. През май Вашингтон отмени  последните изключения, които беше дал  на осем страни за купуване на ирански петрол. Турция и Индия съобщиха, че са прекратили всякакви трансакции с Техеран. Този месец Иран заяви, че продължава да изнася петрола си чрез \"неофициални или неконвенционални продажби\". В същото време Франция, Великобритания и Германия, които са страни по иранското ядрено споразумение, създадоха през януари механизъм за бартерна търговия с Иран за заобикаляне на санкциите. Освен суровия петрол санкциите са насочени и срещу кондензатите, вид лек петрол. Друг ключов сектор е нефтохимическата промишленост. На 7 юни Вашингтон санкционира компанията \"Пършън гълф петрокемикъл индъстрийс\", която е свързана с идеологическото оръжие на режима: Гвардейците на революцията. Заедно с филиалите си тази компания представлява 40 процента от иранския производствен капацитет в нефтохимията и 50 процента от износа в този сектор. Според Вашингтон компанията оказва финансова подкрепа на Хатам ал Анбия, конгломерата на гвардейците, който участва в повечето големи ирански инфраструктурни проекти. Финансови трансакции През август 2018 г. Вашингтон забрани иранското правителство да купува долари, с което силно затрудни достъпа на фирмите и населението до американската валута. На санкции са подложени и обмените между чуждестранните финансови институции и иранската централна банка или други ирански банки. Тези институции повече не могат да имат достъп до американската финансова система. Правителството на Тръмп по-специално иска международната банкова мрежа \"Суифт\", основен елемент от финансовата система за парични преводи по света, да изключи санкционираните ирански банки. Забранен е и обменът на злато и други ценни метали. Революционна гвардия През април Корпусът на гвардейците на Ислямската революция беше поставен в американския черен списък на чуждестранни терористични организации. Вашингтон за пръв път санкционира организация, \"която е част от чуждестранно правителство\", увери Доналд Тръмп. В този черен списък са включени и \"Бригадите Кудс\". Това елитно звено е натоварено с операциите в чужбина и подкрепя съюзените с Иран сили в Близкия изток като войските на сирийския президент Башар Асад, движението Хизбула в Ливан и иракските сили в борбата с джихадистите. През януари министерството на финансите на САЩ наложи санкции на две подкрепяни от Иран милиции, които воюват в Сирия: дивизията Фатемиюн, която е съставена от афганистанци, и бригадата Зайнабиюн, съставена от пакистанци. Индустрия Санкциите са насочени срещу производството на желязо, стомана, алуминий, мед, добива на въглища и графит. Автомобилният сектор и търговската авиация, която се бяха възползвали от плахото отваряне след отмяната на санкциите при сключването на иранското ядрено споразумение, отново са взети на мушка. Повечето европейски автомобилостроители се отказаха от проектите си в Иран. Санкции са наложени и на корабостроенето и морския транспорт. Другите санкции САЩ са забранили вноса на идващи от Иран килими и хранителни продукти. През март бяха наложени санкции на 14 ирански ядрени учени - предупреждение към младите им колеги, които се изкушават да тръгнат по стъпките им. /БТА", "date": "2019.06.26", "title": "От килими до желязо и петрол - как САЩ удрят иранската икономика"}
{"url": "https://www.dnevnik.bg/sviat/2019/06/26/3930486_ne_moga_da_mechtaia_-_bezrabotnite_turci_oshte_stradat/", "text": "Мурат Абъ намирал работа в строителството след преместването си в Истанбул от Източна Турция преди четири години, включително на новото летище на града, прогласявано от правителството като стълб на икономическата мощ на страната. След внезапната икономическа криза обаче 26-годишният мъж е безработен от девет месеца и спи в офисите на профсъюза, в който членува, защото вече не може да си позволи наем. \"Срам ме е, като загубеняк съм. Не мога да мечтая,\" каза Абъ, който разчита на социална кухня. Казва, че напуснал работата си на летището през октомври заради лошите условия на труд и опитал да намери друго, но не се получило. Много компании спряха да наемат хора на работа след миналогодишната валутна криза. Безработицата в Турция се приближи до най-високите стойности в историята на страната. Икономиката навлезе в рецесия в края на миналата година, отчасти заради годините на големи строителни проекти, получавали евтино финансиране с чужди кредити, които станаха трудни за поддържане след срива на турската лира. Това включва новото летище в Истанбул, което според правителството е сред най-големите в света по капацитет. Много икономисти очакват турската икономика, преминала през десетилетие на силен растеж, да се свие през 2019 г., като доведе до продължителна висока безработица, която би могла да намали производителността и дългосрочните перспективи за растеж на най-голямата икономика в Близкия изток. Нарастващото разочарование сред гласоподавателите от начина, по който президентът Тайип Ердоган се справи с икономиката, доведе до последните болезнени неуспехи на изборите за веговата Партия на справедливостта и развитието (ПСР) в най-големите градове на страната, включително и загубата на изборите за кмет в Истанбул в неделя. Абъ е един от над 4.5 млн. безработни в Турция, където официалният процент на безработните достигна 14.7% през февруари, преди да спадне до 14.1% през март. Това поставя нивото на безработица в Турция близко до това на Испания, която има втория най-висок процент от Европейския съюз след Гърция. Във вторник Ердоган отбеляза, че данните за заетостта са започнали да се подобряват. \"Полагаме усилия да намерим баланса в икономиката, да премахнем нестабилността на валутните курсове и да увеличим работните места. Индикаторите от юни показват положително развитие,\" заяви президентът по време на реч в Анкара пред депутатите от ПСР. През април правителството обяви поредица от структурни мерки, насочени към подпомагане на икономиката, както и конкретни стъпки за насърчаване на заетостта. Сред тях е въвеждането на стимули за компаниите да наемат допълнителен персонал и подкрепа за работодателите, които трябва да се справят с 26% увеличение на минималната работна заплата през тази година. Кабинетът изрази увереност, че икономиката ще се възстанови по-късно тази година, когато прогнозира, че безработицата ще спадне до около 12%. Но много икономисти не са толкова оптимистично настроени. Макар Анкара да казва, че очаква икономически растеж от 3.5% следващата година, Организацията за икономическо сътрудничество и развитие (ОИСР) прогнозира ръст от 1.6%. Шейфетин Гюрсел, директор на изследователския център \"Бетам\" към университета \"Бахчешехир\" в Истанбул, изследва безработицата. Той казва, че очаква безработните да остават такива за продължителен период от време или до около 18 месеца. Това би било повече, отколкото през последния икономически спад през 2009 г., когато безработицата стигна рекордните 14.8% след глобалната финансова криза. \"Тъй като предишните кризи останаха бързо зад гърба ни, продължителността на безработицата не беше твърде дълга. Но сега хората ще бъдат безработни за много дълго време\", каза Гюрсел. Към март статистиката показва, че близо 21% от безработните турси са търсили работа година или по-дълго. Неплатени сметки Строителният сектор на Турция - основен двигател на икономическия бум през по-голямата част от 16-годишното управление на Ердоган - е особено силно засегнат. Търсенето на жилища и броят на правителствените проекти се сви, докато разходите се покачиха за суровини като желязо, бетон и цимент. Абъ, родом от източната провинция Ван, каза, че стойността на заплатите му започнала да се понижава пред очите му около средата на миналата година, когато страната започна да страда от валутна криза, която в определен момент от годината бе свила наполовина стойността на лирата спрямо долара. Абъ, член на левия съюз IYI-SEN, каза, че не е в състояние да изплати заем от 12 хил. лири ($2080), които е взел, за да подкрепи семейството си във Ван. Търси временна работа, но не се надява, че скоро ще намери дългосрочна. \"Всяка сутрин се събуждам и се питам: Какво ще правя? Ще мога ли да си намеря работа днес?\" Въпреки че строителството е сред от най-големите спънки за заетостта от миналата година, далеч по-големият сектор на услугите представлява почти половината от общия брой безработни в страната. Селчук Армаган Аслан, на 36 години, продавал телефони и телевизори през по-голямата част от живота си, но загубил работата си преди пет месеца. Според Аслан, когато лирата достигнала рекордно ниско ниво от 7.24 спрямо долара през август, работодателят му се опитал да покрие разходите за внесени дигитални продукти и продажбите спаднали рязко. \"Ръстът на долара се почувства внезапно в сектора в рамките на една седмица. В следващите десет до 15 дни компаниите започнаха да предприемат стъпки - и първата бе да освобождават персонал, както винаги,\" каза той, преди да събере месечната сума, която получава като помощи за безработен - 1346 лири ($233.30). Аслан заяви пред \"Ройтерс\", че се опитва да изплати заемите, които е взел, за да покрие сватбата си преди година, когато е родена дъщеря му. Каза, че е достигнал точка, в която дори би помислил да продаде органите си, ако някой му предложи пари. \"Не мога дори да погледна семейството си в лицето. Човек се чувства много, много непълноценен.\" Стимули за наемане  Правителството се опита да облекчи болката. С лозунга \"Това е Турция, тук има работа\" то започна по-рано тази година да предлага стимули за фирми, които наемат допълнителен персонал. Целта е да създаде 2.5 млн. работни места през 2019 г. - над два пъти повече от работните места, създадени през 2017 г., когато икономиката нарасна със 7.4% годишно. Стимулите на Анкара за компаниите включват компенсиране на заплатите, данъците и социалните осигуровки да всеки нов нает служител до май, а пакетът може да бъде удължен за още 15 месеца. Министерството на труда не отговори на въпрос колко души са били наети като част от кампанията. Освен това то е казвало, че агенцията по заетостта в Турция (İŞKUR) е намерила работа за 571 266 души през първите пет месеца на тази година. Критиците обаче твърдят, че подобен план стимулира компании като износителите, които вече печелят от слабата валута и не правят много за по-многобройните компании, които се справят трудно и намаляват работните места.", "date": "2019.06.26", "title": "\"Не мога да мечтая\" - безработните турци още страдат след валутната криза"}
{"url": "https://www.dnevnik.bg/ot_vas/novini_ot_vas/2019/06/26/3930489_sech_na_durveta_v_kviztok/", "text": "Снимка 3", "date": "2019.06.26", "title": "Сеч на дървета в кв.Изток"}
{"url": "https://www.dnevnik.bg/evropa/2019/06/26/3930249_cheshkiiat_premier_i_negovoto_basnoslovno_bogato/", "text": "Той е баснословно богат бизнесмен - вторият по богатство гражданин на Чехия. От края на 2017 година е и министър-председател на страната. Преди две години, когато се появи на политическата сцена, мултимилиардерът Андрей Бабиш бе убедителен за редица свои привърженици с това, че обеща твърд подход срещу корупцията и връзкарството сред традиционните политически елити. \"Впоследствие обаче се оказа, че самият той е по-корумпиран от утвърдените политици, които критикуваше\", посочва за ДВ Ладислав Кабада, политолог от Университета в Прага. Според него лицемерието е главната причина хората в Чехия  да се вдигнат на протест  срещу Бабиш. Според Иржи Пехе, който е директор на Нюйоркския университет в Прага, три са причините за гнева и протестите на хората. Първата е замесването на Бабиш в  конфликт на интереси  при разпределяне на пари от европейските фондове; втората – текущото срещу него съдебно разследване; и третата - комунистическото му минало, включително и фактът, че е сътрудничил на чехословашката ДС. \"Агент Буреш\" В редица досиета на ДС Бабиш фигурира като \"агент Буреш\" под регистрационен номер 25 085. Според досега публикуваните архивни документи, от ноември 1982 до 1985 г. той е работил като \"неофициален сътрудник\" на тогавашните чешки тайни служби. Самият Бабиш решително отрече това и се опита да повлияе на съда, така че обвинението за сътрудничество с ДС да бъде отхвърлено. Само че жалбата му пред словашкия Конституционен съд не беше уважена. Европейският съд по правата на човека в Страсбург потвърди това решение през декември 2018 г. Което ни най-малко не смущава заклетите му привърженици. \"На тях им е все едно\", изтъква Петр Хонжейк от икономическото издание \"Хосподарске новини\". Мнозина смятат, че това е минало и по онова време всеки е трябвало да прави някакви компромиси. А за онези избиратели, които и до днес гласуват за комунистите, сътрудничеството с ДС изобщо не е проблем. Преди да влезе в политиката, Бабиш е шеф на аграрно-промишления и химически концерн \"Агроферт\". През 2017 г. концернът има близо 33 хил. служители и около 250 дъщерни фирми. Общият му оборот възлиза на 160 милиарда крони, което се равнява на около 6 милиарда евро; печалбите му възлизат на 4.8 милиарда крони (около 190 милиона евро). Бабиш е вторият най-богат човек в Чехия, американското списание \"Форбс\" оценява имуществото му на близо три милиарда евро. През 2013 г. Бабиш купи медийната група \"Мафра\", която е собственик на най-многотиражните вестници \"Лидове новини\" u \"МФ ДНЕС\". Наричат го Бабискони - по асоциация с италианския медиен магнат и по-късно премиер Силвио Берлускони. Междувременно Бабиш формално вече не е шеф на \"Агроферт\". Но точно по времето, когато се е занимавал с бизнес, започва една политическа афера, която днес хвърля съмнителна сянка върху него. През 2006 г. фирмата \"Иноба\" купува западнало аграрно предприятие недалеч от Прага. \"Иноба\" е дъщерна фирма на концерна \"Агроферт\". Днес на същото място се издига почивният и конферентен център Capi hnizdo (\"Щъркелово гнездо\"), чийто строеж е финансиран с пари от европейските фондове, отпуснати за подпомагане на малки и средни предприятия. Едва през 2016 г. Бабиш призна, че точно по времето, когато в строежа са се вливали европейски пари, мястото е било собственост на две от пълнолетните му деца, както и на брата на партньорката му. От 2017 г. чешката полиция води следствие срещу Бабиш. Самият той смята следствието за \"политически мотивирано\", а обвиненият срещу него - за \"измислени\". Бабиш пак щеше да излезе сух от водата Особено пикантен е фактът, че макар още през 2014 г. да е зам.-премиер и финансов министър, така че е участвал в разпределението на европейските субсидии, Бабиш подава оставката си като шеф на аграрно-промишления концерн едва през февруари 2017 - едва след като законова промяна го принуждава да стори това. А днес той е дори шеф на правителството, което разпределя субсидиите – включително и тези за дъщерните фирми на някогашния му концерн. \"Според чешкото право той се е разделил с бившия си концерн\", казва Иржи Пехе. Ако беше само вътрешночешки проблем, Бабиш сигурно щеше да излезе сух от водата, но проблемът е свързан с европейски пари, добавя експертът. Европейската комисия се разпореди да бъде направено разследване накъде наистина са изтекли европейските пари. В началото на юни беше публикуван първият предварителен доклад. Според редица медии Андрей Бабиш продължава да има голямо влияние върху \"Агроферт\". Ако заключителният доклад потвърди тези изводи, концернът - или чешката държава - ще трябва да върнат голяма част от европейските пари, от които концернът се е възползвал.", "date": "2019.06.26", "title": "Чешкият премиер и неговото баснословно богато \"Щъркелово гнездо\""}
{"url": "https://www.dnevnik.bg/video/deniat_s_veselin_dremdjiev/2019/06/26/3930316_hristo_kazandjiev_durjavata_pravi_vsichko_vuzmojno_za/", "text": "Олигархичните кръгове зад българското правителство съвсем систематично дискриминират всички компании в България, които са различни от руските капитали. Държавата прави всичко възможно за прехвърляне на бизнеса в \"правилните\" ръце. Това каза енергийният експерт Христо Казанджиев в \"Денят с Веселин Дремджиев\" по TV+ и TV1 по повод сделката за ЧЕЗ. Той говори още за скандала с отказа на българските власти да дадат условия за ЧЕЗ, които се предоставят на Ахмед Доган за ТЕЦ Варна и че това може да доведе до международен иск.", "date": "2019.06.26", "title": "Христо Казанджиев: Държавата прехвърля бизнеса в \"правилните\" ръце (видео)"}
{"url": "https://www.dnevnik.bg/sviat/2019/06/26/3930503_dve_jilishtni_sgradi_se_srutiha_v_avstriia_chetirima/", "text": "Най-малко десет души бяха ранени, четирима от които тежко, при частично срутване на две съседни жилищни сгради във Виена, вероятно причинено от изтичане и експлозия на битов газ, предадоха \"Ройтерс\", АП и ТАСС, като се позоваха на медицинските и противопожарните служби в австрийската столица. На фасадата на една от сградите има огромен кратер. На място работят спасителни екипи. Видеоклипове в социалните мрежи показват дупка на фасадата с размери 3-4 етажа и улицата покрита с прах и дребни отломки. Сякаш е долетяла бомба и е пробила огромна дупка във фасадата\", каза говорител на противопожарните служби. Говорител на бърза помощ съобщи, че четирима души са получили тежки наранявания и неколцина - по-леки, но няма загинали. Пожарникарите дадоха подобни бройки, но не изключиха да има смъртни случаи. Инцидентът е станал около 17.30 ч. българско време на улица \"Пресгасе\" в четвърти район на австрийската столица. Прозорците на околните сгради са изпочупени, а съседните улици са блокирани от полицията. /БТА", "date": "2019.06.26", "title": "Две жилищни сгради се срутиха във Виена, четирима са тежко ранени"}
{"url": "https://www.dnevnik.bg/sviat/2019/06/26/3930510_suvetut_na_evropa_vurna_ruskata_delegaciia_sled_5/", "text": "Участниците в сесията на Парламентарната асамблея на Съвета на Европа (ПАСЕ) одобриха днес резолюция, която потвърждава  в пълен обем пълномощията на руската делегация , съобщи агенция ТАСС, цитирана от БТА. За приемането на документа гласуваха 116 парламентаристи, против - 62, а 15 се въздържаха, съобщи ТАСС. След гласуването на резолюцията украинската делегация напусна ПАСЕ. Въпросът за по-нататъшното членство на Украйна в ПАСЕ ще бъде решен от новия състав на украинския парламент, каза ръководителят на делегацията Володимир Ариев. На 21 юли в Украйна предстоят предсрочни парламентарни избори. \"Това е последният ми ден в ПАСЕ. Следващата Върховна рада ще реши дали ще участва в работата на дискредитираната организация\", написа Ариев във \"Фейсбук\". Така депутатите от Москва се връщат в руската делегация за пръв път от пет години. Правата на Руския бяха възстановени със скандал по-рано тази седмица, но част от делегациите оспориха завръщането. Според кореспондент на РБК участниците в заседанието са гласували срещу почти всички 19 поправки на документа, възстановяващ правата, без една техническа. Основният аргумент на противниците на ограниченията за Русия е, че е \"много трудно\" да се защитават руските граждани, ако Москва напусне Съвета на Европа (което тя  неведнъж е заплашвала да направи ). Привържениците на тези ограничения обаче казват, че присъствието на Москва не защитава правата на гражданите ѝ и че тя само използва заплахата за напускане, за да шантажира организацията.", "date": "2019.06.26", "title": "Съветът на Европа върна руската делегация след 5 години отсъствие"}
{"url": "https://www.dnevnik.bg/sport/2019/06/26/3930381_genialnoto_novo_logo_na_olimpiadata_v_tokio_predizvika/", "text": "Видяхте ли новото лого на летните олимпийски игри в Токио? Гениално е. Вълна от подобни коментари обикаля из социалните мрежи. Разбира се, малко по-малко от 13 месеца преди началото на олимпиадата в японската столица вече е твърде късно за поредни промени в логото. Оказва се, че в основата на вълненията е идея на английския дизайнер Дарън Нюман. Преди дни той представил в профилите си в социалните мрежи своя поглед за логото на игрите в Токио. Без дори да очаква и да осъзнава какво ще последва. \"Просто го публикувах в \"Инстаграм\", като мислех, че ще се загуби в морето от публикации, но стана обратното\", разказа Нюман, цитиран от специализирания сайт creativebloq.com. Той посочва, че хора от цял свят се свързвали с него. \"Не бях сигурен защо е така и тогава няколко човека ми казаха, че е в Reddit и че е предизвикало малка буря. След това доста хора започнаха да го споделят в \"Туитър\". Има много положителни отзиви, което е прекрасно\", каза дизайнерът и добави, че приема и отрицателните мнения. Хората оценяват простото, но идейно съчетание на името на града, годината и символите на Япония и олимпийското движение. Официалното лого на игрите мина през перипетии. Първоначално  представеното трябваше да бъде сменено заради съмнения в плагиатство . През април 2016 г. организаторите  показаха новото и вече прието лого . Дизайнер на логото е Асао Токоло. Той каза, че когато е спечелил повторния конкурс, не е могъл да повярва. \"Вложих много усилия и време в този дизайн сякаш беше мое собствено дете.\" Организаторите на игрите заявиха тогава, че спечелилият дизайн използва традиционни японски цветове и модели за представяне на междукултурните теми на олимпийските игри. \"В него е включено посланието \"единство в многообразието\", заявиха те и допълниха, че игрите \"са насочени към насърчаването на многообразието като платформа за свързване на хората по света\".", "date": "2019.06.26", "title": "\"Гениалното ново\" лого на олимпиадата в Токио предизвика вълна от реакции"}
{"url": "https://www.dnevnik.bg/bulgaria/2019/06/26/3930505_do_mesec_bulgariia_i_rumuniia_shte_podgotviat/", "text": "България и Румъния ще подготвят междуправителствено споразумение за изграждането на трети мост над река Дунав между Свищов и Зимнич. За това се договориха днес на среща в София министърът на транспорта, информационните технологии и съобщенията Росен Желязков и министърът на транспорта на Румъния Александру-Ръзван Кук, съобщи пресцентърът на министерството на транспорта. До края на юли проектът на споразумението трябва да е готов и след приемането му от правителствата на двете държави да бъде предложен за ратифициране от националните парламенти. Двамата министри са обсъдили възможността за изграждането моста чрез европейска процедура за избор на частен инвеститор. Според Желязков и Кук 3 години е реалистичен срок за изграждането на моста.", "date": "2019.06.26", "title": "До месец България и Румъния ще подготвят споразумение за трети мост над Дунав"}
{"url": "https://www.dnevnik.bg/sport/2019/06/26/3930523_ludogorec_poluchi_tema_za_razmisul_sled_kontrola_pred/", "text": "Лудогорец\" получи тема за размисъл след тежко поражение в приятелска среща. Българският шампион отстъпи с 0:3 срещу \"Шахтьор\" (Донецк) пред погледа на собствениците си Кирил и Георги Домусчиеви. \"Шахтьор\" поведе още в третата минута, когато Марселиньо сгреши в средата на терена, а съперникът се възползва. Тете беше изведен зад защитата от Жуниор Мораеш и вкара. В 28-ата минута бившият футболист на ЦСКА Мораеш даде много добро подаване към Алан Патрик и бразилецът преодоля Ренан. Третото попадение дойде в 72-ата минута, когато стражът на \"Лудогорец\" не се справи с далечен удар на Тайсон и Сикан вкара отблизо. Българският отбор имаше няколко възможности, но не се възползва. Треньорът Стойчо Стоев видя проблеми в отбраната си. \"Видя се, че изоставаме от \"Шахтьор\" на игра с топката, на бързината, срещу сериозен отбор ще ни е трудно само с един дефанзивен халф и двама офанзивни. В атака създаваме опасности, но в защита изнемогваме. Трябва време за новите футболисти - и физически не са подготвени. Трябва да променим да играем малко по-бързо. След като загубим топката, ни е трудно да я вземем\", каза той преди \"Диема спорт\". \"Мисля за мачовете с \"Ференцварош\", не игнорираме мача за Суперкупата с \"Локомотив\", но важни са европейските мачове. Трябва да работим върху скоростта, изоставаме в това отношение, а двубоят с \"Ференцварош\" е след две седмици\", заяви Стоев. В четвъртък \"Лудогорец\" среща румънския \"Ботошани\" в последния си приятелски двубой преди официалния старт на сезона с мача срещу \"Локомотив\" (Пловдив) за Суперкупата.", "date": "2019.06.26", "title": "\"Лудогорец\" получи тема за размисъл след контрола срещу \"Шахтьор\""}
{"url": "https://www.dnevnik.bg/politika/2019/06/26/3930327_regionalnata_komisiia_ostavi_ogranichenieto_na/", "text": "Днес парламентарната комисия по регионална политика, благоустройство и местно самоуправление отхвърли  ветото на президента Румен Радев  върху промените в Закона за устройството на Черноморското крайбрежие (ЗУЧК). С приетите изменения се забрани разполагането на плажни принадлежности като палатки, чадъри, кърпи и шезлонги върху пясъчните дюни и къмпингуване в места, които не са специално определени за целта. За първото ще се налагат глоби в размер от 500 до 1000 лв, а за второто - до 3000 лв. Ветото на президента беше отхвърлено с включване на темата като извънредна точка в днешното заседание, въпреки че тя не беше обявена предварително в програмата на Народното събрание. \"За\" повторното приемане на закона гласуваха 13 членове на комисията, \"против\" – 6, с което ветото бе преодоляно. След комисията ветото трябва да бъде разгледано и в пленарната зала. В отговор, насроченият за утре вечер протест срещу промените в ЗУЧК (виж събитието във Фейсбук  тук ), ще бъде пред парламента с искане промените да не бъдат прегласувани в парламентарната зала. \"За\" ограниченията на къмпингуването Участници в срещата разказаха за \"Дневник\", че депутатите отхвърлят президентското вето с извънредно включване на темата, като са обяснили на заседанието днес, че това се налага, защото са длъжни да отговорят в 15-дневен срок, а парламентът излиза в лятна ваканция. Основните им аргументи са били за нуждата от правила, които обаче се отлагат за формулиране в рамките на следващата година от бъдеща наредба по чл. 10а от ЗУЧК. С тази наредба се очаква да се определи цялата рамка за изискванията и създаване на специално регулирани места за къмпингуване, които да са единствените, където е разрешено да се разполагат каравани, кемпери и палатки. Депутатите мотивират отхвърлянето на ветото също така и с нуждата от ограничаване на отпадъците по морското крайбрежие. \"Против\" промените в закона Ветото на президента Радев бе наложено върху изискванията за временно разполагане на палатки, кемпери или каравани извън специално регулирани места за целта (§ 2 на законопроекта, с който се променя чл.10а от ЗУЧК), както и върху глобите при лагеруване извън такива специални места (§ 9, или чл. 24в от ЗУЧК). Днес пред парламентарната комисия правният съветник на президента проф. Емилия Друмева аргументира нуждата от отхвърляне на промените с конституционните права на гражданите на чиста околна среда и задължението на държавата да се ангажира в осигуряването на опазването и възпроизводството на околната среда. В мотивите на ветото беше посочено също, че \"ограниченията за \"диво къмпингуване\" по Черноморието са вече в закона, а местата, където ще може да се къмпингува, не са определени. Не са определени и условията за ползване и престой в тези места, т.е. няма ги стандартите и нормативите, като изрично предвидена в Конституцията гаранция за осъществяването на основното право на чиста околна среда\" . Тези аргументи за конституционни права обаче не са приети за убедителни от депутатите. Изказването на Друмева и мотивите на президента за вето върху Закона за устройство на Черноморското крайбрежие са политически, каза депутатът от ГЕРБ Александър Ненков, Според него идеята на народните представители е с този закон да се създаде елементарен ред. Ненков каза, че просто ще се определят едни зони, в които хората ще си разположат свободно свободно своите палатки и кемпери и най-вероятно ще трябва да заплатят някаква такса, тъй като е необходимо тези места да се почистват. \"Точката за ЗУЧК се появи в дневния ред на заседанието в полунощ между 25 и 26 юни\", разказва за \"Дневник\" Тома Белев, председател на управителния съвет на Асоциацията на парковете в България (АПБ) , който е участвал в обсъждането днес. АПБ е член на коалицията от природозащитни организации и групи \"За да остане природа в България\" и част от групата \"Бетономорие\", която организира  протестите срещу промените  в ЗУЧК. Тома Белев, председател на АПБ, беше и основният автор на  искането за президентско вето  миналата седмица. Миналата седмица Белев разпространи своя позиция, според която с новите промени гражданите на България могат законно да ходят  на плаж само с бетоновоз . На заседанието Белев, също както проф. Друмева, е призовал за приемане на ветото въз основа на разпоредби на конституцията. Тезата му е, че с промените в закона за Черноморието се предвижда цялата бъдеща правна уредба на къмпингуването в \"специално регулирани\" места да се реши с наредба на четирима министри, което противоречи на конституционния принцип, че България е правова държава. \"Правовият ред не позволява с подзаконов акт да се въвеждат основни правила, наредбата пояснява механизма за прилагане на закона, а не може да създава основна правова уредба, както е в този случай. Предоставя се свобода на четирима министри ( ) да решат основни законови положения, които трябва да бъдат разработени в самия закон в законодателния процес,\" пояснява Белев. Според него също така промените в ЗУЧК противоречат на конституцията, защото ограничават правото на гражданите да се разпореждат със своята собственост - тоест да разполагат палатки и кемпери в своите имоти. Също така, новите правила на практика забраняват на съществуващите къмпинги да приемат палатки, кемпери и каравани, защото и те не са \"специално регулирани\" според новите разпоредби на чл. 10а и чл. 24в. Освен това, новите текстове за забрана на къмпиране върху дюни ограничават свободното придвижване с кемпери и каравани, но изрично разрешават достъпа до морския бряг с други превозни средства, пояснява председателят на Асоциацията на парковете в България. Мотив на депутатите за отхвърляне на ветото е бил също така и нуждата от ограничаване на отпадъците по морето. \"Това е обект на регулация от Закона за отпадъците, не от Закона за устройство на Черноморското крайбрежие,\" добавя Белев. Тома Белев заяви още, че основата на закона е продънена, защото министерството на туризма посочва че има 237 плажа, а са според специализираните карти 262, 3233 дка не са включени като плажове в картите или 30% от тях. Отзвукът Промените предизвикаха протести. Протестиращите  освен отпадане на забраните  за свободно къмпингуване и устройване на зони за къмпинг искат и регулации на гарантирано устойчиво управление на туризъм близо до природата. Сред исканията е и създаване на превантивна устройствена защита за терените зад незастроените плажове и да не се допуска строителство по крайбрежната ивица.", "date": "2019.06.26", "title": "Регионалната комисия остави ограничението на къмпингуването, въпреки ветото и протестите"}
{"url": "https://www.dnevnik.bg/photos/2019/06/26/3930129_fotogaleriia_svetovnite_snimki_na_denia_-_26_juni_2019/", "text": "Жена плува в басейн в Берлин, Германия.", "date": "2019.06.26", "title": "Фотогалерия: Световните снимки на деня - 26 юни 2019 г."}
{"url": "https://www.dnevnik.bg/sport/2019/06/26/3930528_levski_vze_avstriiski_napadatel_pod_naem/", "text": "Левски\" продължи селекцията си с привличането на австрийски нападател. Дени Алар идва на \"Георги Аспарухов\" като преотстъпен от \"Рапид\" (Виена). Договорът му е за една година с възможност за откупуване и продължаване на контракта с още две години. Алар е на 29 години, като с \"Щурм\" два пъти поред (2017 г. и 2018 г.) завършва на второ място при голмайсторите в австрийското първенство, пишат сините. През лятото на 2018 г. се завръща в \"Рапид\". Нападателят има има два мача за националния отбор на Австрия и 16 мача и четири гола за младежкия отбор. Алар вече е във Фюген, където \"Левски\" е на лагер. Сините вече взеха  аржентинския полузащитник Франко Масурек , гръцкия  защитник Янис Каргас  и черногорския вратар  Милан Миятович .", "date": "2019.06.26", "title": "\"Левски\" взе австрийски нападател под наем"}
