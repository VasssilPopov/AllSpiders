{"url": "https://www.dnevnik.bg/sport/2018/12/11/3360278_salah_izmukna_livurpul_ot_grupata_na_smurtta/", "text": "Със страхотен гол на Мохамед Салах \"Ливърпул\" победи \"Наполи\" с 1:0 и се измъкна от най-трудната група в Шампионската лига. Двата отбора завършиха с равен брой точки (по 9) и с еднаква голова разлика (+2). Финалистът от миналия сезон обаче продължава напред заради повече отбелязани попадения - 9 срещу 7. \"Пари Сен Жермен\" спечели първото място в група С. Френският шампион спечели убедителна победа с 4:1 като гост на \"Цървена звезда\" в последния си мач и завърши с 11 точки и голова разлика 17:9. \"Ливърпул\" също продължава към осминафиналите на най-силния клубен турнир, а \"Наполи\" ще играе в Лига Европа напролет. \"Цървена звезда\" остана на последно място, но приключва европейското си участие със солиден актив от четири точки. \"Ливърпул\" се нуждаеше от победа с 1:0 или с два гола разлика, за продължи в следващата фаза. Двата отбора изиграха много динамичен мач, в който петкратният европейски шампион пропусна много положения и можеше да бъде наказан в края. Вратарят Алисон обаче направи решаващо спасяване в добавеното време. \"Ливърпул\" започна силно мача. В седмата минута домакините отнеха топката и организираха бърз контраатака. Анди Робъртсън получи на левия фланг и центрира към точката на дузпата за Салах, който беше оставен абсолютно сам. Египтянинът обаче си поведе много лошо топката и Давид Оспина я улови. \"Наполи\" отговори с бърза атака, при която Марек Хамшик отправи силен шут от границата на наказателното поле, но топката прелетя малко над гредата. В ответната атака Трент Александър-Арнолд центрира от десния фланг към далечната греда за Джеймс Милнър, който се включи добре от задна позиция, но стреля неточно с глава. В 22-ата минута \"Ливърпул\" прати топката във вратата на \"Наполи\", но попадението на Садио Мане правилно беше отменено заради засада. Натискът на домакините се засилваше и само добрата игра в защита на Калиду Кулибали срещу Салах предотврати сериозни опасности пред Оспина. В 34-ата минута обаче сенегалският защитник не успя да се справи с голмайстора на Висшата лига. Салах получи добър пас от Джеймс Милнър, нахлу в наказателното поле, преодоля Кулибали и с десния крак прати топката покрай Оспина. Малко след това грешка на Алисон даде шанс на \"Наполи\" да атакува с числено предимство наказателното поле на \"Ливърпул\", но всичко завърши с доста неточен удар по диагонала. В края на полувремето Дрийс Мертенс опита да изненада вратаря на \"Ливърпул\" с удар от 40 метра, но без успех. Това беше и всичко интересно, до което \"Наполи\" стигна след гола на Салах. \"Ливърпул\" контролираше ситуацията на терена, пресата на отбора работеше добре и гостите от Неапол рядко стигаха до разиграване в близост до наказателното поле на противника. В 50-ата минута домакините бяха близо до втори гол. Салах отново се измъкна зад защитата и напредна срещу вратаря, но ударът му с левия крак към близкия ъгъл премина покрай гредата. Второто полувреме продължи във високо темпо с остри атаки към двете врати. С напредването на мача \"Наполи\" оставяше все повече празни пространства в своята половина. Четвърт час преди края Салах беше изведен зад защитата. Египтянинът излъга Оспина, но след това топката му избяга твърде встрани. Той все пак опита прехвърлящ удар с десния крак, но вратаря но му избяга, след това опита прехвърлян, но вратарят на \"Наполи\" се върна навреме и направи отлично спасяване. Две минути по-късно Оспина отново предотврати второ гол. \"Ливърпул\" организира скоростна контраатака, при която Робъртсън центрира остро към Мане във вратарското поле. Сенегалец засече топката от движение, но я изпрати в тялото на вратаря. Десет минути преди края на мача \"Наполи\" стигна до най-добрата си възможност за гол в мача. Лоренцо Инсиние напредна отляво и центрира по земя към далечния крах на вратарскоро поле. Робъртсън не успя да изчисти топката и тя стигна до Хосе Кайехон, който обаче стреля високо над вратата. В 86-ата минута Мане направи поредния пропуск на отсрещната врата. Сенегалецът получи топката от Салах на пет метра от голлинията, но стреля над гредата. Във втората минута на добавеното време \"Наполи\" беше много близо до изравнителен гол и място в осминафиналите. Алисон обаче запази крехкия аванс на \"Ливърпул\" със страхотно спасяване срещу останалия очи в очи с него Аркадиуш Милик. В последните секунди Мане направи още един фрапиращ пропуск пред вратата на Оспина.", "date": "2018.12.11", "title": "Салах и Алисон измъкнаха \"Ливърпул\" от \"групата на смъртта\""}
{"url": "https://www.dnevnik.bg/biznes/2018/12/11/3360173_v_mirno_shestvie_stroitelnata_kamara_shte_izkara_1000/", "text": "Мирно шествие в защита на строителния бранш с участието на строителна техника организира в сряда - 12 декември, в София Камарата на строителите в България (КСБ). Това съобщи председателят на управителния съвет на организацията, обединяваща над 1600 фирми, Илиян Терзиев. Мирната демонстрация с около 1000 машини, чиито вериги ще бъдат свалени, ще премине по улиците на София с изходна точка бул.\"Цариградско шосе\" между 7 и 12 часа.Подписка в защита на бранша, подкрепена от около 53 хил. души, ще бъде внесена в Народното събрание около 9.30 ч., а след това - и в президентството и в Министерския съвет. В нея се изразява \"безпокойство от атаките срещу бранша и обвиненията за \"високи цени и безобразно качество на изпълнението\", за корупционни практики и отклоняване на средства\" без те да са подкрепени с доказателства, а това руши авторитета на бранша. \"С подписката и утрешното събитие ние казваме на политиците: \"Чуйте и ни вижте! Вие вършете вашата работа и ни осигурете спокойствие, за да вършим ние нашата\", заяви Терзиев, цитиран от БТА, и предупреди, че ако не бъдат чути, строителите ще преминат към протестни действие в защита на правата си, работата, законността и сигурността. С подписката камарата настоява да спре използването на бранша за политически цели и предизборна агитация, да не се разпространяват недоказани публични твърдения за корупция в строителството, да има сигурност, плановост и предвидимост особено в дългосрочен план, спазване на законите както от бранша, така и от политиците, подобряване на Закона за устройството на територията и Закона за обществените поръчки, отговорност за всеки участник в строително-инвестиционния процес, да има политика за подготовка на кадрите. Друго искане на бранша е да продължи програмата за енергийна ефективност на многофамилните жилища, в която над 1000 са били фирмите, работили по нея, а над 70 000 са били заетите. КСБ настоява да се създаде възможност да се търси отговорност от субектите, които създават и разпространяват невярна информация. Ръководството на камарата не изключва, че целта на атаките е дори и ликвидиране на българските компании преди началото на големите проекти по европейски програми и по този начин на чужди компании да бъде предоставен българският строителен сектор. От Камарата са обезпокоени от безотговорното според тях говорене, което те определят като национално предателство, защото може да доведе до спиране на фондовете в България, които осигуряват над 80 на сто от заетостта в сектор \"строителство\". От Камарата са притеснени от това какво би се случило с хилядите служители и семействата им, ако останат без работа. Протестът идва на фона на настояванията от БСП за пълна проверка на качеството на новопостроените пътища и пътните ремонти и проверка на материалите в европейска лаборатория. ", "date": "2018.12.11", "title": "В мирно шествие Строителната камара ще изкара 1000 машини по улиците на София"}
{"url": "https://www.dnevnik.bg/video/novinite_na_bnt/2018/12/11/3360208_video_drugite_novini/", "text": "Най-ярката комета за годината ще премине най-близо до Земята в неделя Носителят на Нобеловата награда за физика за 2017 г. гостува в България Жулиет Бинош ще оглави журито на кинофестивала в Берлин Откритията на 2018 ще бъдат показани в Националния исторически музей \"Бохемска рапсодия\" е най-стриймваната песен от 20-и век Група Slayer ще включи България в световното си прощално турне", "date": "2018.12.11", "title": "Видео: Другите новини"}
{"url": "https://www.dnevnik.bg/bulgaria/2018/12/11/3360182_vtori_ot_shumno_izdirvanite_ot_prokuraturata_lideri_na/", "text": "Евлоги Станоев, известен като Голямата Бирмата се е предал в спецпрокуратурата. Информацията беше потвърдена за \"Дневник\" от прокуратурата. Това се е случило вчера, когато Станоев е бил заедно с адвоката си Ина Лулчева, обясни тя за \"Дневник\". Лулчева каза още, че на 23 ноември тя е подала молба до прокуратурата, че той иска да се яви, защото е разбрал, че го търсят \"пък никой не го търси всъщност, защото не е призоваван\", коментира още тя. Станоев беше обявен за издирване през септември, когато прокуратурата установи, че той и синовете му стоят зад 4 фабрики за незаконни цигари ­в Тутракан, Дупница, Горна Оряховица и с. Ясен (Плевенско). Според разследващите месечният оборот от фабриките бил около 10 млн. лв. На 24 август, когато се проведе първата акция полицията иззе 42 тона тютюн и над 50 хил. кутии цигари. През октомври сам на разследващите се  предаде и по-­големият му син Антон Станоев . Сега в неизвестност остана малкият му син Георги Станоев , известен като Малката Бирма.", "date": "2018.12.11", "title": "Втори от шумно издирваните от прокуратурата лидери на група за незаконни цигари се предаде"}
{"url": "https://www.dnevnik.bg/bulgaria/2018/12/11/3360138_sudiiskata_kolegiia_otloji_debata_po_oplakvaneto_na/", "text": "Съдийската колегия на Висшия съдебен съвет отложи за 14 декември обсъждането на писмото на съдии от Апелативния специализиран съд от 30 ноември. В него 11-те апелативни съдии писаха, че чрез проверката на ВКС за движението на делото по мерките за неотклонение на бившия кмет на \"Младост\" Десислава Иванчева и заместничката й Биляна Петрова им се оказва институционален натиск. Със същото писмо поискаха от ВСС да излезе със становище, но пленумът изпрати писмото им на Съдийската колегия. Днес Съдийската колегия реши да отложи дебата, за да поиска конкретност по оплакванията на апелативните спецсъдии. Те трябва да напишат в какво се е изразила намесата в тяхната независимост и дали и по какъв начин проверката е оказала влияние на вътрешното им убеждение. На 29 ноември председателят на ВКС Лозан Панов назначи проверка на администрирането на делото по мерките за неотклонение на Иванчева и Петрова, а ден по-късно 11 съдии от Апелативния специализиран съд, начело с председателя му Георги Ушев, поискаха от Висшия съдебен съвет (ВСС) да се произнесе дали разпоредената проверка е опит за влияние върху вътрешното им убеждение, поради това, че още не било решено делото за мерките за неотклонение. Проверката междувременно приключи и вчера комисията от ВКС излезе с доклада си, в който отчита няколко нарушения на правилата, а днес сутринта председателят на АСпНС Георги Ушев реагира с писмо, в която отхвърля изводите на проверката. Дебатът днес започна с изложението на председателя на ВКС Лозан Панов, който отново обясни, че не се касае за по съществото на делото, а само за организацията на определена категория дела на Апелативния специализиран наказателен съд /АСпНС/, тоест дали са спазени процесуалните правилана определена категория дела. Проверката не е за това как се е произнесъл съдът, а как е процедирал, дали са спазени процесуалните правила, а не как се решават делата\", заяви Панов. Пръв предложи днес да се отложи обсъждането председателят на Върховния административен съд Георги Чолаков с мотив да могат членовете на колегията да се запознаят както с доклада на ВКС от проверката, така и със позицията на шефа на АСпНС Георги Ушев. Членовете на Съдийската колегия Атанаска Дишева и Даниела Марчева иразиха учудване от писмото на апелативните спецсъдии, тъй като не е ясно \"какво точно искат Те питат нас да кажем дали това е опит за влияние върху вътрешното убеждение\", недоумяваха кадровици. В изказването си Цветинка Пашкунова коментира, че колегията може да вземе отношение единствено по въпроса дали при упражняване на своите правомощия председателят на ВКС е осъществил намеса във функционалната независимост на съдиите от Апелативния спецсъд. \"Само че независимостта не се накърнява само отвън, а може да бъде накърнена и отвътре , например от административното ръководство, предупреди Пашкунова. Атанаска Дишева напомни, че Съдийската колегия се е произнасяла в защита на магистрати, но в случаи когато тяхната независимост е била вече засегната или са били несправедливо атакувани. Ако апелативните спецсъдии смятат, че тяхната функционална независимост е била засегната от проверката на ВКС, те трябва да кажат в какво се изразява това, призова Дишева. Така дискусията бе отложена за петък. Дотогава Съдийската колегия трябва да е получила писмен отговор от АСпНС.", "date": "2018.12.11", "title": "Съдийската колегия отложи дебата по оплакването на апелативните спецсъдии срещу проверката от ВКС"}
{"url": "https://www.dnevnik.bg/razvlechenie/2018/12/11/3360165_igi_pop_shte_bude_izpulnitelen_producent_na/", "text": "Иги Поп беше обявен като изпълнителен продуцент на бъдещата документална поредица Punk. Легендарният изпълнител от групата The Stooges ще бъде и сред музикантите, които ще дадат интервюта за проекта, съобщават от телевизионния канал EPIX, които стоят зад това начинание.  Punk ще е от четири епизода и ще включва интервюта с Джон Линдън от \"Секс пистълс\", Дейв Грол, Деби Хари, Уейн Крамър от MC5, Марки Рамоне и Джело Биафра от \"Дед Кенедис\". Ще участват и режисьорката Пенелопа Сфирис, автор на документалния филм \"Упадъкът на Западната цивилизация\", посветен на лосанджелистата пънк рок сцена, но известна най-вече с комедията си от 1992 г. \"Светът на Уейн\" с участието на Майк Майърс. Флий от \"Ред хот чили пепърс\" също ще се включи в проекта. От EPIX обявиха, че документалната поредица ще разкаже \"истинската история на пънка\" и ще представи редки и непознати досега снимки и видеоматериали. Те обещават и \"разбиващ саундтрак от пънк хитове\", но се заричат да включат в него и парчета, които не са придобили толкова голяма популярност. \"Пънкът изследва музиката, модата, изкуството и DIY (бел. ред. - направи си сам) отношението на една субкултура на самопровъзгласили се аутсайдери и неудачници\", съобщават от EPIX и допълват, че намерението им е да направят оригинални интервюта с пионерите на американския пънк, както и да представят най-добрите британски пънк банди.", "date": "2018.12.11", "title": "Иги Поп ще бъде изпълнителен продуцент на документална поредица за пънка"}
{"url": "https://www.dnevnik.bg/bulgaria/2018/12/11/3360206_bsp_bonusite_za_chinovnicite_sa_po-golemi_ot_parite_za/", "text": "През тази година в държавната администрация са изплатени бонуси от 118 млн. лв., съобщи на пресконференция депутатът от БСП Драгомир Стойнев като се позова на официални данни, получени от институциите. \"Противопоставяме се на политиката - колкото по-голям гаф направиш, толкова повече пари ще получиш от държавния бюджет. За увеличаване на доходите на възрастните хора, за младите семейства пари няма, за майките на деца с увреждания се дадоха приблизително 75 млн. лв., но на българската администрация са изплатени 118 млн. лв. като бонуси за \"добре свършена работа\" през годината\", каза депутатът от БСП. \"В България се награждават тези, които не работят, правят издънки и ни карат да се срамуваме\", добави той, цитиран от пресцентъра на партията. \"Министерство на правосъдието оценява двамата избягали затворници на приблизително 500 хил. лв. всеки, защото бонусите там са над 1 млн. лв. Агенцията по вписванията, която блокира държавата и станахме за смях пред Европа, дава 1 275 000 лв. бонуси. Министерство на околната среда и водите си е раздало над 2 275 000 лв. под формата на бонуси - защото въздухът е много чист и хората в Хасково пият вода без тежки метали\", иронизира Стойнев. На летище \"София\", където имаше пропуски с контрола, били дадени 1.465 млн. лв. Според оповестените от БСП данни най-голяма сума е разпределило Министерството на финансите - 43 млн. лв., а след него било Министерството на труда и социалната политика - 13 млн. лв. Ведомството на Владислав Горанов уточни в прессъобщение, че сумата е най-голяма, защото е разпределена между най-голям брой хора - 12215 души, работещи в министерството, митниците, приходната агенция и други служби. Сумите са определени въз основа на оценка на постигнатите резултати, а размерът на бонусите на конкретните хора не надхвърля 80% от заплатата.", "date": "2018.12.11", "title": "БСП: Бонусите за чиновниците са по-големи от парите за деца с увреждания"}
{"url": "https://www.dnevnik.bg/sport/2018/12/11/3360216_botev_vraca_e_globen_sus_7300_leva_sled_sporniia_mach/", "text": "Българският футболен съюз (БФС) наложи глоби на обща стойност 7300 лева на \"Ботев\" (Враца) за скандалите след мача с \"Берое\" в събота.  Тимът от Стара Загора спечели с 1:0 на стадион \"Христо Ботев\"  след гол от много спорна дузпа, отсъдена от рефера Георги Кабаков. Най-голямата глоба - 5000 лева, е наложена за опит за саморазправа с длъжностни лица. Клубът е санкциониран с още 1000 лева за поведението на едно от децата, които подават топките. То е навлязло на терена и е отправяло обидни реплики към Кабаков, обясниха от дисциплинарната комисия към БФС. \"Ботев\" трябва да плати и 500 лева за хвърлен предмет и 300 лева за използване на димки. Другите 500 лева са глоба за помощник-треньора Ивайло Димитров, който получава и един мач наказание заради напускане на техническата зона. \"Ботев\" имаше големи претенции към съдийството на Кабаков, който в сряда ще  ръководи двубоя от Шампионската лига между \"Валенсия\" и Манчестър юнайтед\" . След мача от клуба обявиха, че ще подадат жалба срещу пловдивчанина и неговата бригада. \"Да преценят хората дали има дузпа и да кажат. Ако някой се притеснява от нас, няма нужда. Искам да има феърплей в този спорт, за да няма тези напрежения\", заяви треньорът на \"Ботев\" Сашо Ангелов. Другата глоба, която БФС налага за изминалия 19-и кръг, е на \"Ботев\" (Пловдив). \"Канарчетата\" трябва да платят 1000 лева за обидни и нецензурни скандирания от публиката  на мача с \"Витоша (Бистрица) в понеделник. ", "date": "2018.12.11", "title": "\"Ботев\" (Враца) е глобен със 7300 лева след спорния мач с \"Берое\""}
{"url": "https://www.dnevnik.bg/bulgaria/2018/12/11/3360223_neno_dimov_i_julen_zapochnaha_razgovori_za_promiana_na/", "text": "Министърът на околната среда и водите Нено Димов проведе днес първата си среща с представител на \"Юлен\" АД за промяна на концесионния договор на дружеството за ски-зоната в Банско. Той разговаря с изпълнителния директор на компанията Мая Христоскова, съобщиха от екоминистерството. На срещата беше уточнена рамката, в която ще се проведат бъдещите разговори по темата. До тях се стигна, след като преди седмица  правителството възложи на Нено Димов  да изпълни предложенията на главния прокурор Сотир Цацаров, като преговаря с \"Юлен\" АД за промяна на концесионния договор от 21 декември 2001 г. за ски зона Банско. Документът урежда предоставянето на концесия с предмет особено право на ползване върху част от територия, изключителна държавна собственост - на Национален парк \"Пирин\", община Банско. В ефира на Би Ти Ви в края на ноември  Цацаров каза , че заради извършените нарушения концесията за ски-зоната над Банско трябва или да се промени, или в противен случай на правителството ще му бъде потърсена наказателна отговорност. През юни след проверка  прокуратурата обяви, че над 8 години Министерският съвет е бил наясно  за това, че \"Юлен\" е ползвала с две трети по-голяма площ от определената по договор. Целта на преговорите са изменение и допълнение на договора за предоставяне на концесията върху защитена територия.", "date": "2018.12.11", "title": "Нено Димов и \"Юлен\" започнаха разговори за промяна на договора за концесия"}
{"url": "https://www.dnevnik.bg/sviat/2018/12/11/3360220_obvinenata_v_shpionaj_ruskinia_mariia_butina_shte_se/", "text": "Рускинята  Мария Бутина , обвинена, че се е опитала да инфилтрира Националната оръжейна асоциация на САЩ, ще се признае за виновна тази седмица, показва съдебни документи, цитирани от агенция \"Ройтерс\". Според Си Ен Ен и Ей Би Си Бутина вече сътрудничи на прокуратурата. През юли тя твърдеше, че е невинна, след като ѝ бяха повдигнати обвинения, че е опитала да влияе на  мощна лобистка група в оръжейната асоциация , която имала тесни връзки с републикански политици, сред които и президента Доналд Тръмп. Адвокатите ѝ преди посочиха зам.-гуверньорът на Руската централна банка  Александър Торшин  като връзката на Бутина с Кремъл. Торшин стана обект на санкции през април. Друго име, споменото в делото, е на Пол Ериксън, консервативен лобист, който е имал връзка с Бутина. На нито един от двамата не е повдигнато обвинение. Делото срещу Бутина се води от прокуратура във Вашингтон, а не от специалния прокурор Робърт Мюлър, който разследва руската намеса в изборите през 2016г. Торшин 64-годишният Торшин е адвокат, политик и банкер, близък на президента Владимир Путин. От 2015 г. е зам.-гуверньор в Руската централна банка, бил е и депутат и е отдавнашен радетел за легализиране на оръжията за лична употреба в Русия – тема, особено важна за консервативните републиканци.", "date": "2018.12.11", "title": "Обвинената в шпионаж рускиня Мария Бутина ще се признае за виновна"}
{"url": "https://www.dnevnik.bg/kultura/2018/12/11/3360151_kak_mirishe_vuzduhut_zamruznal_vekove_predi_da_bude/", "text": "На какво мирише, какъв е на допир и можеш ли да оближеш ефекта на климатичните промени? Това ни предизвиква да усетим скандинавският артист Олафур Елиасон, който среща хората очи в очи с 24 големи няколковековни ледени отломки от фиорд в Гренландия, поставени в кръг пред лондонския музей \"Тейт модърн\". Още шест такива са пръснати из централните части на британската столица. Проектът носи името Ice Watch и е разработен съвместно с гренландския геолог Миник Розинг. Той цели да приближи хората до ефекта на климатичните промени, като им предостави възможността буквално да се докоснат до ледени късове, запечатали в себе си частици въздух векове преди той да бъде замърсен. Исландско-датският творец твърди, че изучава поведенческата психология и последствията, които преживяванията имат върху човека. \"Какво значи да изпиташ нещо? Променя ли те или не? Оказва се, че данните предизвикват малка степен на промяна. Така че, за да създадем масивната поведенческа промяна, необходима за справяне с климатичните промени, трябва да емоционализираме тези данни, да ги направим физически осезаеми\", коментира той пред \"Гардиън\". Всеки от ледените блокове е бил уловен от морските води, след като се откъснал от ледената покривка на Гренландия. След това е бил транспортиран до Обединеното кралство в големи хладилни контейнери. Късовете, всеки от който тежи между 1.5 и 6 тона, са избрани във форми, които е малко вероятно да се счупят. По време на гостуването на проекта в Копенхаген и Париж минувачите дори пробват да се разхождат и пързалят по тях. Проектът цели точно такава интеракция. Както Елиасон казва: \"Обиколете ги, качете се отгоре им, послушайте ги!\" Айсбергите са направени повече от компресиран сняг, отколкото от замръзнала вода, което значи, че всеки къс съдържа малки въздушни балони. Ако допрете ухото си до някой от късовете, ще чуете пукане и лек съскащ звук, разказва още британското издание. Розинг смята, че звукът е красив. \"Това е въздух, който е бил уловен вътре, преди да започнем да замърсяваме атмосферата. Тези балони имат почти половината съдържание на въглероден диоксид в сравнение с въздуха извън айсберга\", допълва ученият. Според него той може да е бил запечатан вътре преди 10 или 100 хил. години, а освен да подушите блоковете, можете и да ги използвате за утоляване на жаждата - направени са от \"красива, натурална вода\". И двамата автори на проекта подчертават, че според статистиката около 1000 подобни ледени блока като тези в Лондон се откъсват от ледената повърхност всяка секунда. Въпреки това те са на мнение, че хората не трябва да бъдат плашени, за да променят поведението си, а да бъдат обнадеждавани, че проблемите са разпознати, че е известно какво трябва да се направи. Именно тук културният сектор може да има огромен ефект, смятат още те. Проектът Ice Watch London ще бъде на показ до 21 декември, ако времето не разтопи всички събрани късове преди това. След тази дата всеки останал леден блок ще бъде дарен на местни общности и културни институции като част от по-голяма образователна програма. ", "date": "2018.12.11", "title": "Как мирише въздухът, замръзнал векове преди да бъде замърсен"}
{"url": "https://www.dnevnik.bg/sport/2018/12/11/3360212_barselona_globiava_dembele_sus_100_hiliadi_evro_za/", "text": "Нападателят на \"Барселона\" Усман Дембеле ще бъде глобен от клуба със 100 хиляди евро, информира вестник \"Ас\". Според изданието причината е закъснение на французина за неделната тренировка на каталунците. В събота вечерта \"Барселона\"  спечели градското дерби с \"Еспаньол\"  и в неделя от 11 часа играчите са имали възстановителна тренировка. Дембеле се е появил два часа по-късно. \"Треньорът на тима Ернесто Валверде е бил бесен и е заплашил Дембеле, че ще му наложи двойно или дори тройно по-голяма санкция\", съобщава още \"Ас\". Специалистът дори е обмислял да го остави извън групата за двубоя с \"Тотнъм\" в Шампионската лига, но е сметнал, че това ще наруши баланса в тима. Според \"Ас\" в понеделник Дембеле с повече от час преди съотборниците си за събирането на отбора на лагер. Французинът си е взел бележка незабавно, а ранното му пристигане на базата на каталунците е довела до много шеги от капитаните Лионел Меси, Жерар Пике, Серхио Бускетс и Жорди Алба. \"Валверде е известен с това, че дава свобода на играчите си и е изготвил достатъчно гъвкав вътрешен правилник в съблекалнята. Единственото, което не толерира треньорът, е закъснения\", завършва източник от клуба, цитиран от \"Ас\". Дембеле премина в \"Барселона\" от \"Борусия\" (Дортмунд) за 115 милиона през август 2017 г. В първия си сезон на \"Камп ноу\" той изигра 23 мача, в които вкара четири гола и даде осем асистенции. От началото на този сезон Дембеле има осем гола и пет асистенции в 19 срещи.", "date": "2018.12.11", "title": "\"Барселона\" глобява Дембеле със 100 хиляди евро за закъснение за тренировка"}
{"url": "https://www.dnevnik.bg/bulgaria/2018/12/11/3360246_prezidentut_radev_se_sreshtna_s_rabotodatelskite/", "text": "Президентът Румен Радев се срещна днес с представители на ръководствата на работодателските организации в страната, обединени в Асоциация на организациите на българските работодатели, съобщи БТА. На нея е била обсъдена тяхна идея за дискусия за възможностите за ускоряване на икономическия растеж, която да се състои под патронажа на президента догодина. Радев е подкрепил идеята. \"Не може да има успешна политика без силна икономика, както и силни икономически резултати са невъзможни без адекватна политика на държавата към бизнеса по отношение на качеството на образованието, административната тежест, борбата с корупцията. Бизнесът също трябва да направи своите изводи за равнището на заплащане на труда и отлива на квалифицирани кадри през последните години\", заяви президентът, цитиран от прессекретариата си. Той увери, че ще продължи да подкрепя българските компании да разширяват връзките си с търговски партньори, не само от ЕС, а и от Близкия изток и други перспективни региони. \"Корупцията изкривява пазара като създава условия, при които някои фирми инвестират в търсенето на «точния човек» в администрацията, вместо в повишаване на своята конкурентоспособност. Това може и да е достатъчно за адаптиране в местните условия, но е невъзможно да осигури силни икономически позиции в международен план\", заяви държавният глава. Представителите на ръководствата на работодателските организации са изложили пред президента кои според тях са пречките пред ускоряването на икономическия растеж, като са посочили отново, че имаме сравнително устойчив и немалък ръст на икономиката, който превишава значително средноевропейския и е приблизително равен на световния, но същевременно е много по-бавен от растежа в другите страни от Централна и Източна Европа, които извършват преход на икономиките си. Тоест нещо не правим както трябва, коментира Велев, цитиран от БТА. Участниците в срещата са благодарили на президента за международната позиция, която заема по редица въпроси от национален интерес, и които са важни и за бизнеса. Включително и ситуацията около пакета \"Мобилност\", както и за по-амбициозни цели във връзка с опазването на климата, които трябва да бъдат съобразени и с интересите на страната, посочи Васил Велев. Благодарихме и за балансираната позиция, която президентството заема в международните отношения, което безспорно подпомага интернационализацията на българския бизнес, каза още Велев. Според прессъобщението от работодателската асоциация на срещата е бил поставен и въпросът за непремерената агресия към работодателите и недопустимия тон на политическо говорене за тях, който създава обществена нетърпимост към инициативните хора. Президентът е поканил компаниите да участват в инициативата \"Българската Коледа\". В асоциацията членуват Асоциацията на индустриалния капитал, стопанската камара, Конфедерацията на работодателите и индустриалците и търговско-промишлената палата.", "date": "2018.12.11", "title": "Президентът Радев се срещна с работодателските организации"}
{"url": "https://www.dnevnik.bg/bulgaria/2018/12/11/3360251_ban_obvini_krasimir_vulchev_che_e_zael_stranata_na/", "text": "Ръководството на Българската академия на науките (БАН) обвини министъра на образованието Красимир Вълчев, че е заел позиция в спора на институцията с Националния институт по метеорология и хидрология (НИМХ). В съобщение на сайта на БАН пише, че \"очакванията към министъра да бъде безпристрастен посредник в изкуствено провокирания конфликт\" не са се оправдали, а той заел \"позиция изцяло в полза на ръководството на НИМХ и по този начин министерството станало страна в спора. Решението за отделяне на НИМХ от БАН бе взето от парламента с гласуването на второ четене на държавния бюджет за следващата година . От 1 януари 2019 г. институтът ще е самостоятелно юридическо лице, чийто ръководител е разпоредител с бюджет по бюджета на Министерството на образованието и науката. Депутатите решиха още институтът да излезе от структурата на БАН с цялото си имущество, с всички права и задължения, както и с членство във всякакви международни организации. Споровете около отделянето на НИМХ в крайна сметка опряха до една сграда.  Става въпрос за двуетажна постройка от комплекс от сгради на столичния булевард \"Цариградско шосе\" 66, в която академията иска да се помещава  новосъздаденият институт за изследвания на климата, атмосферата и водите , в който се очаква да останат няколко души от НИМХ. Отделящият се институт, който ще продължи да ползва останалите сгради от комплекса, обаче иска да запази и двуетажната сграда. От БАН твърдят, че приетите текстове в преходните и заключителните разпоредби на Закона за държавния бюджет за 2019 г. са грубо нарушение на автономията на академията. \"Нашето твърдо убеждение е, че извършеното под натиск изваждане на НИМХ от Българската академия на науките е погрешно и ще има негативен ефект както върху оперативната, така и върху научната дейност в областта на метеорологията и хидрологията в България. Независимо от това, БАН ще продължи да съдейства на Министерството на образованието и науката за осигуряване на безпроблемно функциониране на новия институт към МОН, спазвайки стриктно нормативната уредба на България\", пише в позицията на БАН.", "date": "2018.12.11", "title": "БАН обвини Красимир Вълчев, че е заел страната на института по метеорология"}
{"url": "https://www.dnevnik.bg/politika/2018/12/11/3360244_korneliia_ninova_lichno_obiasni_zashto_ne_e_otishla_na/", "text": "Три дни след конгреса на Партията на европейските социалисти (ПЕС) в Лисабон лидерът на БСП Корнелия Нинова обясни лично защо не е отишла на форума. В интервю за Би Ти Ви тя каза, че е избрала да защити националния интерес, тъй като на конгреса са приети резолюции, в които се призовава за подкрепа на Истанбулската конвенция и Пакта на ООН за мигрантите, срещу които е партията й. Отсъствието ми е знак, че сме против тези политики, обяви Нинова. \"Трябваше да избирам между Конституцията, законите на България, мнението на църквата и учените и тази резолюция, включваща Истанбулската конвенция. Трябваше да избирам между решение на Народното събрание за мигрантите и друга резолюция. Избрах Конституцията и законите на България. От кога е национализъм да спазваш конституцията и популизъм да изпълняваш решенията на парламента?\", обясни още Нинова. В отговор на въпроси тя каза, че се надява ПЕС да не изключи БСП заради различното и мнение и обясни още, че от конгреса са отсъствали и партийни лидери от Словакия, Чехия, Полша. Нинова съобщи още, че представителите на БСП на конгреса не са участвали в гласуването на резолюциите, тъй като то е било ънблок. Корнелия Нинова каза, че няма лична интрига със Сергей Станишев, а имат спор за политики. Тя каза, че той бил безспорен кандидат за президент на ПЕС и че днес Изпълнителното бюро е взело решение да го поздрави. На въпрос дали е вярно, че Станишев няма да е водач на листата на БСП с кандидати за евродепутати, тя каза: \"Не е вярно. Решенията за листата ще се вземат догодина, както се прави от органите на партията. Националният съвет на партията ще вземе това решение. Докато няма номинации, никой не може да ви каже\".", "date": "2018.12.11", "title": "Корнелия Нинова лично обясни защо не е отишла на конгреса на ПЕС в Лисабон"}
{"url": "https://www.dnevnik.bg/sviat/2018/12/11/3360254_iran_potvurdi_che_naskoro_e_izvurshil_opit_s_raketa/", "text": "Иран потвърди днес, че този месец е извършил опит с ракета, след като стана обект на остри критики от държавния секретар на САЩ Майк Помпейо, който съобщи за извършения опит, предаде ДПА. Потвърждението дойде от Амир Али Хаджизаде - командира на ВВС на Корпуса на гвардейците на ислямската революция - най-елитната част от иранските въоръжени сили. Той каза, че Иран извършва по около 40-50 изпитания на свои ракети всяка година. \"Това е необходимо за отбраната на нашата страна, това е наше законно право и за да го упражнява, Иран няма защо да иска разрешение от чужди държави\", каза Хаджизаде пред агенция ФАРС. Иран винаги е отричал западните твърдения, че тези тестове противоречат на резолюция 2231 на Съвета за сигурност на ООН, която се отнася за ядрените дейности на страната. Помпейо каза в началото на декември, че тези пробни изстрелвания са нарушение. Според Техеран това не е вярно, защото неговите ракети не могат да носят ядрени бойни глави, имат за цел единствено да защитават иранските граници и не са заплаха за други страни в региона.", "date": "2018.12.11", "title": "Иран потвърди, че наскоро е извършил опит с ракета"}
{"url": "https://www.dnevnik.bg/sport/2018/12/11/3357408_purva_liga_-_povtoren_tramplin_za_evropa_ili/", "text": "Всеки футболист, който играе в България, иска да играе в чужбина.\" Думите са на нападателя Валери Божинов, който след дълга кариера в чужбина и мачове за \"Ювентус\" и \"Манчестър сити\", се озова в Първа лига с екипа на \"Ботев\" (Враца). Той е част от немалък списък с бивши или настоящи национали, които се озоваха обратно в българския клубен футбол. Николай Михайлов, Станислав Манолев, Николай Бодуров, Тодор Неделев, Антонио Вутов - също като Божинов, до преди няколко години бяха част от отбори от водещите европейски първенства. След няколко сезона в чужбина те се върнаха да играят в България, при това докато още са в най-добрите години от кариерата си. Какво обаче принуждава футболисти, които са играли в Серия А, Висшата лига и холандската Ередивизи да изберат отново Първа лига? Може ли подобен ход да бъде използван като евентуално \"засилване\" към нов трансфер в чужбина или Първа лига се оказва площадката за приземяване? Звездите у дома За разлика от т.нар. \"златно поколение\" от САЩ '94, когато в националния отбор петима от играчите са част от елитните първенства и играят роля в отборите си, сега картината е различна. В момента българските играчи не успяват да спечелят доверието на клубове от високо и средно европейско ниво. Според треньора Стефан Грозданов в момента българското първенство не успява да подготви играчите за водещи тимове в Европа. \"Във футбола, както и във всеки бизнес предлагането зависи от търсенето. Няма как да говорим конкретно за всеки един от футболистите, но за да се връщат в България, то означава, че не могат да си намерят отбори в чужбина. За всеки е важно да играе, така че е логично да прибегнат до трансфер в Първа лига\", каза Грозданов пред \"Дневник\". \"Всеки иска да играе в чужбина, защото каквото и да си говорим, там финансовите условия са много по-добри. Тук можеш да изкарваш по-добри пари само в два-три отбора. Възможно е играчи като Божинов и Михайлов, които са играли в силни тимове в Европа, да не получават вече същите оферти като финансова изгода и да не приемат по-скромни предложения\", допълни той. Самият Божинов определя трансфера си във Враца като отправна точка за поредно излизане в чужбина. В кариерата си нападателят е играл за още 14 тима: \"Лече\", \"Фиорентина\", \"Ювентус\", \"Манчестър сити\", \"Парма\", \"Спортинг\" (Лисабон), \"Верона\", \"Виченца\", \"Левски\", \"Тернана\", \"Партизан\", \"Мейджу хака\", \"Лозана\" и \"Риека\". \"Ако не се получи (трансфер), доколкото знам - на мен вратите във Враца са ми отворени. Ако не получа предложение от български клубове или от чужбина, не мисля, че това е проблем или ще е фатално. За мен е важно да продължа да се развивам. Човек се учи, докато е жив\", каза Божинов. \"Мисля, че трябва да сме стъпили здраво на земята и да бъдем реалисти\", добави нападателят на \"Ботев\" (Враца), който вече има седем гола в Първа лига и беше избран за футболист на ноември. Бодуров и Манолев са съотборници с ключова роля в ЦСКА. Те тръгнаха от \"Пирин\", преминаха през \"Литекс\", след което прекараха доста време в чужбина. След като останаха съответно шест и осем месеца без отбори, и не успяха да си осигурят други трансфери навън, подписаха с клуба от \"Българска армия\". Последният доказан футболист, който се завърна в България е Николай Михайлов. \"Дошъл съм тук да помогна. Рано или късно всеки се завръща в българската действително, всичко е съдба, така че неслучайно съм се върнал в \"Левски\". Нямам намерение да си тръгвам от \"Левски\". \"Левски\" ми даде много и аз съм тук, за да се отплатя\", каза новият вратар на сините, който се бори да си върне формата. Полетът на \"канарчетата\" Неделев и Вутов Представители на различно поколение, но със сходен футболен път, са Тодор Неделев (25 г.) и Антонио Вутов (22 г.). Двамата са съотборници в \"Ботев\", като вече изминаха пътя от обещаващ трансфер в Западна Европа, съответно \"Майнц\" и \"Удинезе\", до разочарованието и завръщането в България. Неделев беше купен от елитния германски тим за 2.8 милиона евро в началото на 2014 г., но записа едва 16 минути на \"Опел арена\", разпределени в два мача за първия отбор. Последва период под наем в родния \"Ботев\", преди от 2017 г. халфът да подпише за постоянно с жълто-черните. През същата 2014 г. Антонио Вутов премина в \"Удинезе\" от \"Левски\" за 600 хиляди евро, но така и не се наложи в мъжкия отбор на \"фриуланите\". Атакуващият играч беше отдаван под наем в \"Козенца\", \"Лече\", \"Ботев\" и \"Левски\", а през миналото лято официално се раздели с \"Удинезе\", за да се върне в Пловдив. \"Ситуацията на Неделев и Вутов е сходна, не само защото са на едни години. За да може един футболист да се реализира в чужбина, е нужно на първо място да има характер, да не се огъва пред първите трудности. Тук е далеч по-лесно за всеки, защото си вкъщи, тренира се по-леко, натоварванията не са толкова големи. Реализацията навън преминава през много труд, постоянство и лишения\", смята Грозданов. Според него проблемите на Неделев идват от самия него и решенията, които взима. \"Неделев е много силен футболист, не са много като него в българското първенство, а  това, което направи срещу \"Локомотив\", е още едно доказателство . Проблемът е, че той няма амбицията да се развива и затова продължава да е тук в България. \"Майнц\" не са го отхвърлили, те го искаха, но Неделев нямаше желанието да се бори за мястото си\". Според бронзовия медалист от САЩ '94 и бивш играч на \"Ботев\" Георги Георгиев, сега е моментът Неделев отново да излезе в чужбина и да се задържи там за по-дълго време. \"Винаги съм казвал, че той може още повече. Трябва да разбере, че сега е моментът да играе голям футбол, има безспорни качества, но може повече. Според мен по-добрият вариант от тук насетне за Неделев е чужбина, и то в отбор, който развива футболистите си\", коментира Георгиев, цитиран от \"Тема Спорт\". След неуспешния си престой в чужбина и доброто представяне напоследък в Първа лига, 25-годишният халф изрази готовност отново да се пробва зад граница. \"Искам да си почина и вече януари, ако има оферти, ще седнем с ръководството на \"Ботев\" и ще преценим кое е най-добре за мен. Ако дойде някоя хубава оферта от чужбина, мисля, че е време да си замина от \"Ботев\", заяви Неделев пред \"Диема спорт\". В последните месеци се появиха твърдения, че в сходно положение може да изпадне Ивайло Чочев, който беше продаден от ЦСКА в \"Палермо\". Той и Андрей Гълъбинов бяха последните българи, играли в някое от петте водещи първенства - в Серия А. Продава ли Първа лига След като в рамките на няколко години българският елит успя да пласира в чужбина половин дузина млади играчи в отбори на високо и средно ниво: Георги Миланов в ЦСКА (Москва), Симеон Славчев в \"Спортинг\", Вутов в \"Удинезе\", Неделев в \"Майнц\" и Александър Тонев в \"Лех\" (Познан), трансферите секнаха. В последните два сезона единствено \"Славия\" успя да продаде играчи навън, като взе над 3 милиона евро за младежките национали Калоян Кръстев и Петко Христов. Според Грозданов в момента българските футболисти не се котират добре в Европа. Той изтъкна като пример националния отбор, където представителите на отбори от силни европейски първенства са все по-малко. \"Не е нужно да се върнем толкова назад, за да видим къде играеха нашите национали и къде играят в момента. Всичко това пречи за развитието на футболистите\", добави Грозданов. Голям е контрастът с останалите шампионати на Балканския полуостров и националните отбори на съседните страни. Всяка една от тях има свои представители в големите първенства. В момента в националния отбор на Сърбия, например, има 11 играчи, които се състезават в топ 5 първенствата на Европа, при това в тимове като \"Манчестър юнайтед\", \"Рома\", \"Фулъм\" и други. Хърватия има 17 актуални национали от топ 5 дивизиите със звезди от \"Реал\" (Мадрид), \"Барселона\" и \"Интер\". Румъния е с двама представители в Бундеслигата и френската Лига 1. Данните в момента показват, че отборите в Първа лига разчитат много на чужденци и не успяват да дадат възможност на достатъчно български играчи да се развиват и да се насочват към големия футбол. Тези, които успеят да стигнат до трансфер, трудно съумяват да се преборят и изпадат във въртележката на честа смяна на отбори и дори завръщане в Първа лига.", "date": "2018.12.11", "title": "Първа лига - повторен трамплин за Европа или площадка за приземяване"}
{"url": "https://www.dnevnik.bg/evropa/2018/12/11/3359560_politicheskata_upotreba_v_chujbina_na_krizata_s/", "text": "От Доналд Тръмп до Реджеп Тайип Ердоган, като се премине през мненията в социалните мрежи, кризата с \"жълтите жилетки\" във Франция интересува мнозина в чужбина, дори прекалено, според френските власти. Правителството даже заговори за \"намеса\". \"Казвам на Доналд Тръмп, а президентът Еманюел Макрон също му е казал: не участваме в американските дебати, оставете ни да живеем живота си като нация\",  призова вчера френският външен министър  Жан-Ив Льо Дриан в предаването \"Льо гран жури\" на радио Ер Те Ел, вестник \"Фигаро\" и телевизия Ел Се И. Защото американският президент изглежда изпитваше злорадо удоволствие да раздухва искрите на бунтовете във Франция,  заявявайки в \"Туитър\" , че събота е била \"много тъжен ден и много тъжна нощ в Париж\", след като френската столица стана арена на сблъсъци. \"Може би е време да се сложи край на споразумението от Париж, нелепо и прекалено скъпо, и да се върнат парите на хората под формата на намаляване на данъците\", предложи Доналд Тръмп, който се отнася презрително към този международен договор. Това е една от многото \"ябълки на раздора\" между американския президент и френския му колега Еманюел Макрон, пламенен защитник на споразумението. Френският президент се позиционира на международната шахматна дъска като един от лидерите на \"прогресивния\" лагер, пред възхода на нелибералните лидери. Те изпитват особено задоволство, коментирайки проблемите му с \"жълтите жилетки\". \"Хаос цари по улиците на много европейски страни, като се започне от Париж. Телевизиите и вестниците са пълни с картини на горящи автомобили, на ограбени магазини, на изключително брутални ответни действия на полицията срещу протестиращите\", каза подигравателно турският президент Реджеп Тайип Ердоган, често обвиняван от Франция в посегателства срещу свободите. \"Макрон не е проблем за мен, той е проблем за френския народ\", натърти на свой ред италианският вътрешен министър Матео Салвини. А американския теоретик на популистката вълна  Стив Банън  заяви, че \"Париж гори\" и че \"жълтите жилетки на Франция са точно същия вид хора, които избраха Доналд Тръмп. . . които гласуваха за Брекзит\". Френският министър на здравеопазването Анес Бюзен отправи не особено дипломатични критики срещу \"чуждата намеса\" във френските вътрешни работи по телевизия Ел Се И. След като бяха показани кадри с Матео Салвини и на Реджеп Тайип Ердоган, определящи \"жълтите жилетки\" като провал на европейските политики, Бюзен заяви: \"Излизам от кожата си, когато чуя тези екстремни политици, които се възползват от ситуацията, вместо да се надяват на умиротворяване. Това е намеса, това са хора, които използват една ситуация, за да оправдаят собствената си политика, която е анти-климатична и тоталитарна\", порица ги тя. Социални мрежи Но освен публичните коментари, френските власти се опасяват и от потенциални намеси в кризата чрез социалните мрежи. Френското контраразузнаване - организация, контролирана от премиера - координира извършваните проверки, обясни пред АФП източник, запознат със случая. Френските служби следят за случаи на манипулация на информацията, но е прекалено рано да се произнесат по твърденията на британския всекидневник \"Таймс\", който уверява, че стотици фалшиви акаунти,  поддържани от Русия , се опитват да засилят безредиците на \"жълтите жилетки\", посочи друг източник, близък до случая. Това е тема, изискваща трудно и сложно разследване, уточни в същото време той. Според в. \"Таймс\", който цитира анализи на компанията за киберсигурност \"Ню Нолидж\" (New Knowledge), около 200 акаунта в \"Туитър\" разпространяват снимки и видеозаписи на лица, ранени тежко от полицията, предполагаеми \"жълти жилетки\". Тези снимки обаче са от събития, които нямат нищо общо с демонстрациите, провеждани във Франция от няколко седмици. Агенция \"Блумбърг\" цитира изследване на Съюза за опазване на демокрацията, свързан с американския мозъчен тръст Германски фонд Маршал. \"giletsjaunes\" (\"жълти жилетки\" на френски - бел. ред.) са водещите думи на хаштагове в 600 акаунта в \"Туитър\", които според тази организация работят за популяризиране на руските позиции, твърди \"Блумбърг\". Обикновено те се посвещават на теми от САЩ, но от поне седмица коментират предимно френските протести - \"доста силна индикация, че има интерес към засилване на конфликта\", смята Брет Скофер, анализатор на цитираната от \"Блумбърг\" организация. /БТА", "date": "2018.12.11", "title": "Политическата употреба в чужбина на кризата с \"жълтите жилетки\" раздразни Париж"}
{"url": "https://www.dnevnik.bg/sviat/2018/12/11/3359651_sluchaiat_s_huauei_e_nova_faza_vuv_voinata_na_mrejite/", "text": "Американският президент Доналд Тръмп твърди, че не е знаел за предстоящия арест на финансовия директор на технологичния гигант \"Хуауей\" Мън Ванчжоу в Канада, малко след като той вечеря с китайския си колега Си Цзинпин. Каквато и да е истината, случващото се с компанията засилва страховете, които международни издания изразиха през януари след  предложенията за национализация на мрежова инфраструктура  - че технологичната война между Вашингтон и Пекин вече е в ход. Мън бе задържана в Канада  по заповед за арест от Съединените щати  заради разследване за заобикаляне на санкциите срещу Иран. Това породи гнева на Китай, който поиска американските власти да оттеглят заповедта за Мън, дъщеря на основателя на \"Хуауей\". Азиатската държава по-късно предупреди и Канада (чийто посланик в Пекин бе призован от външното министерство), че  ще плати \"висока цена\"  за действията си, а според в. \"Глоуб енд мейл\" тонът към Вашингтон сега е променен - чрез институции и медии атаката на Китай се е прехвърлила към Отава. Заради 5G Изказванията и от двете страни, САЩ и Китай, изглеждат много премерени и това само показва колко е висок залогът. В същата седмица поне три от т. нар. общност на \"Петте очи\" (САЩ и активно сътрудничещите си с тях в сигурността и разузнаването  Нова Зеландия ,  Австралия , Канада и Великобритания) и  Япония  пък решиха да последват примера на Вашингтон и дни след случая със задържането да ограничат достъпа на \"Хуауей\" до бъдещите си мрежи от пето поколение (5G). Според  \"Файненшъл таймс\"  това са примери за \"новата реалност\" в света - като извадена от трилър на Джон льо Каре. Изданието напомня, че в поне три от тези страни (Канада, Австралия и Великобритания) директорите на разузнавателните агенции публично изразиха притеснения заради Китай напоследък. \"Глоуб енд мейл\" цитира бившия канадски премиер Стивън Харпър, поискал от властите в страната да последват примера на \"Петте очи\" и да ограничат ролята на \"Хуауей\" в бъдещата 5G инфраструктура. Подобен ход обмисля и Германия според местни медии. Мрежата от \"пето поколение\" е близо или поне това твърдят американски и китайски компании, според които същинските тестове започват догодина. Технологичният свят  ще изглежда много различно , щом мрежата даде силен тласък на \"интернет на нещата\" и промени възможностите за комуникация. Същото послание дойде от шефовете на разузнавателните служби: 5G ще е от толкова голямо значение за живота на хората, че единствено надеждни фирми могат да управляват тези мрежи. Според Тръмп при Китай, който според някои експерти смята \"Хуауей\" за \"перлата в короната\" на технологичния си напредък, това неведнъж се е случвало с \"мръсна игра\", включително с кражба на интелектуална собственост (аргумент за търговската война, която Вашингтон започна с Пекин и която формално е \"спряла\" за три месеца). И държавният глава, и предишни администрации подозират от години връзки на \"Хуауей\" и значително по-малкия конкурент Зет Ти И във връзки с китайската държава - затова бяха препоръчани ограничения за достъпа до държави и военни поръчки още в началото на десетилетието. Нито втората най-голяма икономика в света, нито самата \"Хуауей\", създадена от бившия офицер от Народноосвободителната армия Жън Джънфъй биха се съгласили. Служители на компанията изтъкват, че никога не биха предали данни на свои потребители или информация, свързана с други държави, на китайските власти. Представители на \"Хуауей\" в Европа подчертават, че за над десетилетие и половина, откакто тя има присъствие на Стария континент, не е имало доказателства за подобни дейности. Официозът  \"Чайна дейли\"  обяви, че \"САЩ опитват да направят всичко възможно, за да сдържат експанзията на \"Хуауей\" в света, просто защото компанията е лидерът за конкурентоспособните технологични компании в Китай.\" Същевременно мрежите са сред първите приоритети в плана \"Произведено в Китай 2025\", целящ да превърне страната в световен лидер в редица области - от роботика и електромобили до чипове. \"Хуауей\" не скрива и че очаква водещите телекоми в Европа да изградят 5G мрежите си, за да предлага активно продукти на европейския пазар. Защо \"Хуауей\" Най-големият в света производител на телекомуникационно оборудване и вторият (след \"Самсунг\") производител на смартфони \"Хуауей\" е в ядрото на китайските амбиции да бъде намалена зависимостта от чужди технологии. Самата тя е източник на иновации - от близо 180 хил. служители 80 хил. се занимават с изследователска и развойна дейност, сочи докладът на компанията от 2017 г., цитиран от  \"Блумбърг\" . Компанията търси сред талантите в най-добрите китайски университети бъдещите си кадри. Не е толкова публично активна, колкото  \"трите големи\"  в интернет -  \"Тенсент\", \"Байду\" и \"Алибаба\"  - но приходите ѝ за миналата година (92 млрд. долара) са по-големи, а близо половината от тях идват от чужбина - Европа, Близкия изток и Африка. Самият основател Жън, който тревожи Запада, е икона в Китай - синът на учители се издига до върха на обществото. Твърди, че макар прилежността му да му дава място в институт за инженерство и архитектура, а по-късно да отваря вратата за работа в армията, той така и не получава висок чин, а и не го допускат в младежката организация на комунистическата партия. Основава \"Хуауей\" с минимален капитал по време на икономическото отваряне, като търговец на телекомуникационно оборудване. За десетилетие и половина \"Хуауей\" става известна с безпощадния труд на служителите, а през 2006 г. 25-годишен младеж умира от енцефалит на работното си място, слезват и самоубийства сред персонала. Жън предприема някои радикални мерки - дотогава изплаща само половината от обещаните заплати, но впоследствие дава другата половина и бонусите във вид на акции. С 1.4% от акциите той сега разполага с около 2 млрд. долара. Колективно притежаваната от служителите компания днес е известна с дисциплина, дори самият Жън не пътува в първа класа със служебни средства. Американските гиганти \"Ей Ти енд Ти\" и \"Верайзън\", лидерите в разгръщането на 5G (или в плановете за него) в САЩ, не стоят със скръстени ръце в тази надпревара. В резултат от усилията на \"Хуауей\" обаче, според  Пол Триоло  от консултантската компания Eurasia Group, китайската компания е единствената, която може да произведе в момента всички нужни елементи за 5G мрежа в нужния мащаб и със съответните разходи. Без американски технологии? През 2012 г. американски конгресмени питат защо частна компания има за председател член на Комунистическата партия (в която Жън влиза едва по-късно в кариерата си). В действителност в последните години  все повече китайски гиганти имат  членове на партията в ръководството си. Компанията би могла тежко да пострада, ако напълно ѝ бъде забранена покупката на американски технологии и компоненти - при въвеждането на подобна забрана съществуването на Зет Ти И бе поставено на карта по-рано тази година преди американските власти да се откажат от решението си. Ако сегашната частична забрана при обществени поръчки в САЩ се разрасне до пълномащабна забрана на комерсиални бизнес отношения, липса на достъп до \"Андроид\" и патентите на американския лидер в производството на чипове \"Куалком\" за 4G и 5G биха ѝ попречили както да създава смартфони, така и оборудване, казват анализаторите Едисън Лий и Тимъти Чау от \"Джефрис секюритис\". От 92-ма основни доставчици на софтуер и хардуер 33-ма са американски. Освен това забраната би попречила на плана на Китай за търговско разгръщане на 5G мрежи до 2020 г. Последствията обаче може да не са само за бизнеса на \"Хуауей\". Според Андрю Люис от Центъра за стратегически и международни изследвания във Вашингтон това би променило облика на американско-китайската технологична битка. \"(Китай) ще ускори опитите да стане независим и ще потърси начин да удари по нас\" - ще опита и да намали поръчките на самолети \"Боинг\" или да вземе на мушка американски компании за нарушения на китайското законодателство.\" Надяват се, че след 10 години няма да сме им нужни,\" казва Люис, цитиран от Си Ен Ен. Арестът на Мън \"е разменна монета за Тръмп\", смята Джордж Магнус, икономист от Центъра за Китай към университета в Оксфорд. \"Дъщеря е на главния изпълнителен директор, Жън Джънфей, който самият е бивш офицер от армията, а твърденията са сделки на \"Хуауей\" с Иран са просто последните притеснения.\" Обвиненията към Мън нямат нищо общо с тези технологични притеснения, но ще насочат вниманието към напрежението между западния свят и Китай в момант, в който двете държави решават кой ще доминира в технологиите в следващите десетилетия. Началото и краят \"На 30 ноември американският президент Джордж Х. У. Буш  почина . На 1 декември Мън Ванчжоу... бе арестувана на международното летище във Ванкувър,\"  написа в редакционна статия  канадският \"Глоуб енд мейл\". \"Първото събитие накара хората да говорят за края на Студената война, който Буш поведе. Второто събитие накара хората да се опасяват от началото на нова Студена война, между Вашингтон и Пекин, между Запада и Китай.\" Все пак, дори такава война да се случи, светът би бил различен от тогавашния - двете страни са тясно свързани, а икономиките им са зависими една от друга. Някога западният и съветският свят бяха не просто съперници, а паралелни икономически системи. Нещата днес са се променили, но \"под тази повърхност има конфликт. А \"Хуауей\" е в центъра му.\" Според \"Файненшъл таймс\" проблемът е, че политиката на ангажиране с Китай, издържала близо 40 г., вече е отстъпила на стратегия на фактическа конфронтация. Особено красноречив обаче е фактът, че САЩ не искат сами да нападат Китай, а държат и съюзниците да го правят. В резултат някои се чудят дали събития като ареста на финансовия директор Мън може да породят ответа на Пекин. Същевременно, отвъд променените връзки в света в сравнение със Студената война, други фактори също биха ограничили конфронтацията. Вашингтон например, макар да има силно влияние върху съюзници по въпроси на сигурността, има ограничени възможности да блокира дейността на частния сектор. Пекин пък би предпочел да получи именно тяхната подкрепа, без да предприема тежки ответни мерки.", "date": "2018.12.11", "title": "\"Войната на мрежите\" на САЩ и Китай е в нова фаза заради \"Хуауей\""}
{"url": "https://www.dnevnik.bg/bulgaria/2018/12/11/3359435_nevena_kokanova_jivotut_i_v_nova_kniga_film_i_izlojbi/", "text": "Поредица от събития ще отбележат 80-годишнината от рождението на Невена Коканова . Наред с новата книга \"Години любов\" на изследователя на живота и творчеството на голямата актриса - Георги Тошев, ще бъде прожектиран и новият му филм \"Невена Коканова. Пътуване\" с участието на автора и нейни колеги артисти. \"Хората идват и питат: Коя е къщата на Невена Коканова? В Чомаци съм, в Габровския Балкан. Селото, което Невена избра за спасение от суетата. Днес то носи името Иглика. Място, свързано с нея завинаги. Тук довършвам новото допълнено издание на книгата за Невена Коканова. /.../ Отскоро на каменната ограда, разделяща нейния свят от този на другите, е поставен красив дървен надпис: \"Любим кът и гнездо на спасението на Невена Коканова\". Подарък от приятеля Дикран, съседа по къща. /.../ В живота бе скромна, изглеждаше така, сякаш по нищо не се отличава от другите. Това не беше поза. Това бе тя. Невена обичаше да се прибира в себе си. Да стои в тишина, да се грижи за цветята или да храни животните. Чомаци беше мярката ѝ за нормалност. Дългите разходки из селото. Дърветата. Спомените. И огънят, в който сама изгори писмата, снимките, една голяма част от живота си, когато се сбогуваше с него.\" Това са думи на автора Георги Тошев от неговия предговор към книгата \"Години любов\" на издателство \"Книгомания\". Преди два дни в Берлин в присъствието на автора и дъщерята на Коканова Теодора Шарланджиева се състоя премиерата на книгата сред впечатляващ интерес - Българският културен център едва побра желаещите да се докоснат отново до света на Невена Коканова. Много от фотографиите се публикуват за пръв път – те са от личния архив на Невена Коканова и Теодора Шарланджиева.  Ще видим първата дама на българското кино като дете, а после и като начинаеща артистка в Ямболския театър; сполетяна рано от успеха, току-що омъжена, щастливо усмихната съпруга и майка. Включените в книгата портрети от 50-те години са запечатали първите моменти от осъзнаването на силата на своята женственост пред влюбеното око на камерата. Георги Тошев е подбрал и снимки от бенефиса за 60-ия й рожден ден, скромно отбелязан с \"Важното е да си желана\" в театър \"Възраждане\". В края на изданието е поместена пълната филмография на Невена Коканова, богато илюстрирана и с кадри от Българската национална филмотека.  Книгата ще бъде представена на   с участието на автора Георги Тошев, дъщерята на актрисата Теодора Шарланджиева, Мария Статулова, режисьора Павел Павлов. Изданието има и колекционерска версия с автограф на автора и стотици снимки, някои от тях неизвестни досега. е премиерата на новия документален филм на Тошев \"Невена Коканова. Пътуване\" от 18.30 ч. - четвъртък, в Градската градина - срещу Народния театър, дъщерята на актрисата Теодора Шарланджиева заедно със Столичната община и издателство \"Книгомания\" подготвят богата фотоизложба \"Снимки от един живот, 1938 - 2018\", сред които ще се видят и непознати фотоси. А на следващия ден -  се открива изложбата \"Невена и Сатирата\" за театралните роли на актрисата, там ще се видят снимки с ролите й в \"Ревизор\", \"Щръклица\", \"Когато розите танцуват\"... \"Дневник\" публикува откъса \"Страх\"от книгата \"Години любов\", предоставен от издателството. В него Невена Коканова признава, че се страхува дали ще се справи с образа на Ирина във филма \"Тютюн\". \"Образът, който Коканова прави, на мен изцяло ми допада. Някои възразиха, че тя е много деликатна, дребничка, невинна и чиста и не дава силния образ на Ирина. Нима Ирина трябва непременно да има развратен вид?\". Това изказване на големия писател /Димитър Димов - бел. ред./ слага точка на споровете, шефовете на Кинематографията вдигат ръце. \"Щом авторът и режисьорът искат Коканова, нека си я вземат. Но правите фатална грешка\" , пише в протоколи на Художествения съвет. Недоверието разколебава дори самата Невена. Корабов си спомня как по време на разходка в Борисовата градина Коканова възкликва изведнъж: Няма да мога да се справя с ролята! Ценя доверието ти, но изпитвам страх. Огромен страх! Ще се проваля, ще убия и себе си, и теб. И филма! Невена греши. Тя е жената, която всеки мъж ще пожелава. Носи огромния потенциал на филмова звезда. Но и в страха има известна наслада. Придава вкус на живота. Иначе защо хората карат бързи коли, качват се на виенски колела, покоряват върхове? Какво по-вълнуващо за една млада и красива актриса от това да победи собствените си страхове! И да запуши огромната, ненаситна паст на чуждата завист. При все това режисьорът е стъписан от нейната реакция. Корабов ѝ дава сили: \"Ще успееш! Ще успеем. Само ако вярваме докрай и всеотдайно!\". Вътре в себе си обаче той все още е неуверен, няма реални доказателства, че Невена ще се справи със сложната задача. Но интуицията му подсказва: насреща си има нешлифован диамант. И се оказва прав. По време на снимките Невена става все по-уверена. Няма проблем с достоверността. Не можеш да не ѝ повярваш. После идва и огромният зрителски интерес. По-късно Корабов припомня на Коканова разговора им и нейното колебание, и то точно по време на кинофестивала в Кан. На 23 години Невена е звезда на най-големия кинофорум в света. Председателят на журито – прочутият френски писател Андре Мороа, посреща българската група на червения килим. Целува ръката на Коканова с думите: \"Вие ме развълнувахте!\". Изданието на фестивала през 1963-та наистина е бляскаво. Участват легенди като Федерико Фелини, Лукино Висконти, Алфред Хичкок, Клаудия Кардинале, Жана Моро, Грегъри Пек, Бърт Ланкастър. Българската лента \"Тютюн\" е в компанията на шедьоври. Когато през 1960-а Дановски назначава Коканова за щатна актриса в Сатиричния театър, той ѝ казва: \"Теб киното те търси. Внимавай какво приемаш, не се бъркам. Но да се откажеш от театъра, няма да ти позволя!\". И тя го слуша. Никога не пренебрегва сцената за сметка на филмите. Разкъсва се между двете форми, или по-скоро прелива от едната в другата и обратно. , казва Невена.", "date": "2018.12.11", "title": "Невена Коканова - животът й в нова книга, филм и изложби"}
{"url": "https://www.dnevnik.bg/sport/2018/12/11/3359607_livurpul_napoli_i_psj_razplitat_vuzela_v_nai-slojnata/", "text": "Възелът в груповата фаза на Шампионската лига очаква своето разплитане с изиграването на последните мачове от първата фаза.  Свободните места за осминафиналите са четири , като три от тях ще станат ясни днес. Най-голям интерес предизвиква група С, където \"Ливърпул\", \"Наполи\" и \"Пари сен жермен\" ще определят двата отбора, които ще продължат към елиминациите в най-престижния клубен турнир. Трите тима са събрани в едва три точки, което е предпоставка за различни сценарии. \"Наполи\" оглавява групата с девет точки, като италианският отбор има една повече от ПСЖ и е с три пред \"Ливърпул\". \"Цървена звезда\" заема последното място с четири точки и е без шанс за продължаване напред в турнира. В решителните мачове ПСЖ гостува на \"Цървена звезда\", а \"Ливърпул\" приема \"Наполи\" на \"Анфийлд\", като двубоят ще бъде предаван по MAX Sport 3. Двата мача започват в 22.00 ч. \"Ливърпул\" се нуждае от задължителна победа в последния си мач, ако червените искат да играят в Шампионската лига и през пролетта. Победа с 1:0 или с два или повече гола разлика срещу \"Наполи\" ще класира тима на Юрген Клоп напред в турнира. Всеки друг резултат почти сигурно ще остави финалиста от миналия сезон извън борда. Клоп изрази надежда, че публиката може да вдъхнови отбора му по пътя към задължителната победа.  Мениджърът на \"Ливърпул\" ще може да разчита на Садио Мане , който е възстановен от контузията в стъпалото. \"Сега имаме възможност да продължим и чувството е специално предвид кампанията досега. Трябва да създадем специална атмосфера, която да използваме. Гледам с нетърпение напред, това е голяма възможност за нас и ще опитаме всичко, за да успеем\", каза германският специалист. С най-добри шансове за продължаване е ПСЖ, който има наглед лесна задача при гостуването си в Сърбия. Мачът обаче крие подводни камъни, след като  \"Цървена звезда\" показа, че е способен да обърка плановете на големите . Победа ще гарантира мястото на ПСЖ в осминафиналите, докато със загуба или равенство френският шампион ще очаква развръзката от мача между \"Ливърпул\" и \"Наполи\". При поражение ПСЖ ще се надява \"Ливърпул\" да не победи \"Наполи\", докато равенство в Сърбия и евентуален успех на англичаните ще направи тройна въртележка в групата. При такъв развой трите отбора ще имат по девет точки, като ще се гледат точките от директните мачове помежду им. \"Ливърпул\" би имал преднина в тази ситуация, тъй като ще има шест точки, докато ПСЖ и \"Наполи\" ще са с по пет. Тогава решаваща за класирането на втория отбор ще бъде головата разлика. \"Интер\" или \"Тотнъм\" Основният въпрос, който стои преди изиграването на последните срещи в група B, е  с каква мотивация ще излезе \"Барселона\" за домакинството си срещу \"Тотнъм\" . Каталунците си осигуриха предсрочно първото място и двубоят е без значение за тях. Втората позиция остава отворена, като в спор за място на осминафиналите са \"Тотнъм\" и \"Интер\". Двата отбора са с равен брой точки (по седем), като англичаните са с едни гърди напред заради гола на чужд терен в директните сблъсъци.  \"Интер\" ще се опита да вземе максимален брой точки от домакинството си на ПСВ и ще се надява \"Барселона\" да играе феърплей срещу \"Тотнъм\". Треньорът на каталунците Ернесто Валверде заяви, че ще направи промени в състава, но обеща отборът му да търси победата. \"Очакваме труден мач, защого \"Тотнъм\" са силен отбор, физически и тактически. В допълнение тяхното класиране е поставено на масата. Това е мач от Шампионската лига и ние искаме да го спечелим. Знаем, че много хора ще ни гледат и искаме да излезем, за да докажем, че никой не може да ни победи в Шампионската лига\", каза Валверде в навечерието на мача. Очаква се треньорът на \"Барселона\" да направи доста промени в защитата и халфовата линия. Почивка ще получи основният нападател на тима Луис Суарес.", "date": "2018.12.11", "title": "\"Ливърпул\", \"Наполи\" и ПСЖ разплитат възела в най-сложната група"}
{"url": "https://www.dnevnik.bg/sviat/2018/12/11/3359606_moskovchani_vse_po-chesto_spodeliat_koli_za_da/", "text": "Десетки хиляди жители на Москва прибягват до споделяне на коли, за да се преборят с поскъпването на паркингите в руската столица и намаляващия брой паркоместа. Тази тенденция прави града един от най-бързо растящите пазари за подобни схеми, информира агенция \"Ройтерс\". Властите на града, в който живеят 12.5 милиона души, намалиха броя на паркоместата, за да насърчат жителите да вървят пеша, като същевременно увеличиха таксите за паркиране, за да вдигнат приходите си и облекчат трафика в един от градовете с най-натоварено движение в света. Това са някои от факторите, които водят до увеличаване на споделените пътувания до най-малко 30 000 дневно или 9.1 милиона за периода между януари и септември тази година, посочват московските власти. Американската банка \"Джей Пи Морган\" (JP Morgan) оценява броя на всекидневните пътувания с кола на 60 000 през есента на тази година. Това е голямо повишение спрямо 2016 г, когато споделените пътувания бяха едва 45 000 за цялата година. Роман Тулнов е сред московчаните, които отскоро ползват този начин за придвижване. Той продал своето \"Ауди А5\" (Audi A5), след като изчислил, че ще му струва с 50 долара по-малко на месец да взема такси от и до работа, отколкото да шофира. Споделянето на автомобил се оказва по-евтино със 100 долара месечно. Тулнов прави изчисленията си на базата на автомобилната застраховка, цените на бензина, поддържането на гараж и разходите за смяна на гуми всяка зима и пролет. Той обаче не отчита цената на паркирането, която може да достигне над 20 долара за цял работен ден в центъра на града. \"Няма кола, няма проблем\", заключава московчанинът. Според \"Джей Пи Морган\" пазарът на споделени пътувания в Москва е сред най-развитите в големите градове по света по брой автомобили и по броя им на жител. На 5000 жители на Москва миналата година се е падал по един споделен автомобил, докато Вашингтон е бил начело в класацията с един споделен автомобил на 692 жители, според изследването на \"Джей Пи Морган\". Сега обаче в руската столица има по един споделен автомобил на 1082 жители и градските власти прогнозират, че съотношението ще намалее още до една кола на 500 жители през идните няколко години. В Русия има 15 компании за споделени автомобилни превози, сред които са \"Делимобил\", \"БелкаКар\", \"Яндекс.Драйв\" (Yandex.Drive). В наследство от съветската ера, притежанието на автомобил все още се възприема от мнозина руснаци като символ на статус и успех. Засилването на популярността на споделените пътувания обаче означава, че някои руснаци, особено в големите градове, вече имат по-малък интерес към личните автомобили. /БТА", "date": "2018.12.11", "title": "Московчани все по-често споделят коли, за да облекчат трафика"}
{"url": "https://www.dnevnik.bg/sviat/2018/12/11/3359522_kak_obnovena_curkva_vrushta_koledniia_duh_vuv_vitleem/", "text": "Историческа реновация на църквата \"Рождество Христово\" повдига коледното настроение в библейския град Витлеем в навечерието на Коледа, предоставяйки възможност на посетителите да видят древните мозайки и колони, които бяха реставрирани в първоначалния им блясък за първи път от 600 години. Градските власти се надяват, че реставрацията в легендарното родно място на Исус ще подпомогне туризма и слабата икономика на окупирания от Израел Западен бряг, и може би ще забави продължаващото десетилетия напускане от християнското население на земите, където се е зародила вярата му. \"Християните напускат Светите земи поради липсата на мир и икономическите трудности, а ние се борим да ги задържим в родината\", каза кметът на Витлеем Антон Салман и добави: \"Това е един от начините\". Реновацията започна през 2013 г., година след като ЮНЕСКО обяви църквата за обект на световното културно наследство, и се очаква да завърши до края на следващата година. Палестинската автономна власт създаде комитет от местните християнски лидери, който да надзирава реновацията и сключи договор с италианска компания да изпълни проекта. Зиад ал Бандак, ръководител на комитета, каза че са събрани 14 млн. долара от необходимите 17 млн. Приблизително половината от средствата идват от палестинската автономна власт и местни мюсюлмански и християнски компании, а остатакът - от чуждестранни дарители. \"Църквата стана много хубава\", каза Бандак и допълни: \"Всеки християнин по света сега би искал да я види\". Една от най-почитаните християнски светини, църквата е построена през 4-и век от Света Елена върху пещера, където според преданието е родила Дева Мария. Това, което поклонниците виждат днес, е базилика, управлявал от 527 до 565 г. Занемарен в продължение на десетилетия преди реновацията, покривът на църквата течеше, прозорците бяха счупени, мозайките - зацапани, а стените и колоните - повредени. След пет години работа нещата се промениха. Емад Насър, палестински инженер, надзираващ реновацията, каза че проектът е започнал от покрива. Близо 10 процента от гредите са били заменени с вносен дървен материал от стари разрушени църкви в Италия, прозорците - поправени, а външната облицовка и стените - реставрирани. Може би най-голямото предизвикателство е ремонтът на силно повредената стенна мозайка от 2000 кв. м. Досега са възстановени 120 кв. м., изобразяващи Христос и християнски светци. Работниците възстановяват също подовата мозайка. Процесът на реставрация протича педантично и усърдно. Както каза Насър, трима италиански работници почистват мозайките с тънки четчици и ги покриват със защитно покритие. \"През идната година ще продължим с реновацията на колоните, подовата мозайка, керамичните плочки и пода на предния двор\", каза Насър. Деликатните отношения между основните християнски вероизповедания в Светите земи допринесоха за лошото състояние на църквата. Римокатолическата, православната и арменската църква традиционно гледат една на друга с дълбоко подозрение. Според споразумение от 19-и век, наречено Статукво, всяко вероизповедание има собствени райони и отговорности. През годините борбите за подялба на райони обаче избиха в спорове и дори юмручни боеве между свещеници. Отец Самур, 70-годишен православен свещеник, който служи в църквата почти половин век, каза, че съперничещите си църкви. Реконструкцията не засегна олтарната крипта със звезда с 14 върха, ознаменуваща мястото, където според християнските предания, се е родил Исус. Въпреки че криптата също се нуждае от реновация, църквите още не са постигнали съгласие по въпроса. Витлеем е силно зависим от коледния туризъм. Пикът на бизнеса на хотелите, ресторантите и магазините за сувенири се пада на краткия сезон по празниците. Реновираната църква стана популярна дестинация. \"Мозайката по стените е много красива, а реновацията е доста впечатляваща\", каза Сандрис Градинс, 31-годишен турист от Латвия. След като намаля през 2015 и 2016 г., туристическият поток отново се увеличава през последните две години, казват представители на властите. Кметът заяви, че очаква 1.2 млн. посетители тази година. Министърката на туризма Рула Маайе каза, че работи с представители на християните за удължаване на часовете за посещение, за да бъде решен проблемът с дългите опашки. За Коледа тази година е предвидена амбициозна програма, заяви тя. Неотдавна общината прие представители на 14 побратимени градове от целия свят за церемонията по запалването на светлините на коледното дърво. Музиканти от чужбина изпълниха коледни песни по време на събитието. Петнадесет европейски страни участваха в коледния базар в предния двор на църквата. Общината освен това строи коледно селище за деца. Остава обаче да видим дългосрочната тенденция на изселване на християните от Витлеем. Както на други места в арабския свят, местната християнска общност изпитва затруднения от десетилетия, бягайки от конфликта и икономическите проблеми, в търсене на по-добри възможности в чужбина. Половинвековната израелска окупация на Западния бряг и Източен Ерусалим и управлението от повече от десетилетие на ислямската екстремистка групировка Хамас в ивицата Газа значително влошиха положението в Светите земи. Преброяване през 2017 г. на населението на Западния бряг, ивицата Газа и Източен Ерусалим регистрира едва 47 хил. палестински християни, или близо 1 процент от палестинското население, наброяващо близо 4,8 милиона. Преди 20 години християните все още бяха над 1.7 процента от палестинското население, според палестинската Централна статистическа служба. Около половината от палестинските християни живеят в района на Витлеем, където делът им от общото население също е намалял значително. Уади Абунасър, високопоставен съветник на църковните лидери в Светите земи, каза, че палестинското ръководство на Западния бряг се отнася добре с християните, но липсата на напредък в мирния процес с Израел и за създаване на палестинска държава стимулира емиграцията. Въпреки липсата на надежда той призова християните да останат. \"Това е нашата родина. Призвани сме да бъдем свидетели на Исус в неговата родина\", каза той и добави: \"Това е голяма привилегия, каквато повечето християни по света нямат\". /БТА", "date": "2018.12.11", "title": "Как обновена църква връща коледния дух във Витлеем"}
{"url": "https://www.dnevnik.bg/sviat/2018/12/11/3359786_krainata_levica_krainata_desnica_i_jultite_jiletki_ne/", "text": "И крайната десница, и крайната левица, и \"жълтите жилетки\" във Франция са недоволни от мерките, обявени от президента Еманюел Макрон в отговор на  протестното движение , предадоха Франс прес и ДПА, цитирани от БТА. Вчера  френският президент обяви, че минималната заплата във Франция ще се увеличи  със 100 евро догодина и няма да бъдат вдигани данъците на пенсионери, получаващи под 2000 евро месечно. Левият радикален водач Жан-Люк Меланшон и лидерът на Социалистическата партия Оливие Фор порицаха Макрон, че въвежда мерки, които ще бъдат платени от обикновените хора, а не от много богатите. Той каза, че ще има пети рунд от протести идната събота: \"Пето действие от началото на гражданската революция в тази страна, това ще е голяма мобилизация\". Лидерът на крайнодесния Национален сбор Марин Льо Пен написа в Туитър: \"Макрон се отказа от някои свои фискални грешки - това добре, но той отказва да признае, че недоволството е срещу отстоявания от него модел\". Според нея президентът \"отстъпва, готвейки се за скок\". В Марсилия, Рен, в редица други градове \"жълтите жилетки\" са все така гневни след обръщението на Макрон, съобщава Франс прес и цитира реакциите на някои от тях: \"маскарад\", \"перчене\", \"измама\", \"представление\", \"лепенка върху рана от изгаряне\", дори \"провокация\". \"Може би ако Макрон бе казал тези неща преди три седмици, щеше да успокои движението, но сега е много късно\", казва 34-годишен участник в протестите. \"Чувства се като заложник и хвърля по някоя троха\", казва друг. Заради ситуацията във Франция според Макрон трябва да се въведе \"икономическо и социално извънредно положение\" - според \"Ел паис\" той има предвид идеята от времето на предшественика му Франсоа Оланд повече пари да остават в ръцете на хората, които допринасят за данъчната система.", "date": "2018.12.11", "title": "\"Жълтите жилетки\" не са доволни от мерките, обещани от Макрон"}
{"url": "https://www.dnevnik.bg/razvlechenie/2018/12/11/3359566_nad_160_uchastnici_ot_bulgariia_i_sveta_gostuvat_na/", "text": "Четири страни - един език\" е мотото на 46-ото издание на Панаира на книгата, който започва днес в Националния дворец на културата и продължава до 16 декември. Тази година в най-голямото книжно изложение у нас ще се включат над 160 участници от България и чужбина. Съпътстващата програма ще представи премиери на най-новите книжни заглавия у нас и десетки срещи с български и чуждестранни автори и издатели. Паралелно с това ще се проведе  Софийският международен литературен фестивал , чийто фокус тази година е литературата на немскоезичните държави Германия, Австрия, Швейцария и Лихтенщайн. В чуждестранната програма ще гостуват 11 автори, а над 70 български участници ще включат в различните формати, които предлага фестивалът - срещи с автори, дискусии, изложби и детска програма, както и новите инициативи: Бързи литературни срещи, Софийски международен литературен фестивал представя и Тайно поетическо четене.  По традиция Софийският международен фестивал ще се осъществи на сцената на Мраморното фоайе на втория етаж на НДК. Сред чуждестранните автори, които ще гостуват на фестивала, ще бъдат австрийският писател Роберт Менасе, който за романа си \"Столицата\" получи немската Награда за роман на годината за 2017 г. Писателят ще участва в разговор с Алек Попов и Бойко Василев на тема \"Европа между фикция и реалност\" в събота, 15 декември, от 18.00 часа. Друго известно име е Кристоф Хайн, нареждан често от критиците сред най-важните гласове в литературата на Германия. Като бивш гражданин на ГДР една от водещите теми в романите му са предразсъдъците и страховете на хората в двете Германии. На сцената на фестивала той ще обсъди историческото наследство с Марин Бодаков на 15 декември от 19.00 часа. На 13 декември от 16.30 часа пък е дискусията с Илия Троянов, Томас Крюгер, Джесмина Нагъц и Пламен Дойнов, посветена на темата \"Как се отваря архив на тайните служби\".", "date": "2018.12.11", "title": "Над 160 участници от България и света гостуват на Панаира на книгата от днес"}
{"url": "https://www.dnevnik.bg/evropa/2018/12/11/3359787_mei_shte_opita_da_izdeistva_otstupki_ot_evropeiskite/", "text": "Британският министър-председател Тереза Мей започва днес консултации с европейските лидери. Тя ще се опита да получи от тях допълнителни уверения за споразумението за Брекзит, с които да убеди британския парламент да го подкрепи, предаде \"Франс прес\". Вчера  Мей отложи за неопределено време гласуването  на споразумението в Камарата на общините, тъй като бе почти сигурно, че депутатите ще го отхвърлят. Мей ще разговаря сутринта с холандския си колега Марк Рюте в Хага и след това ще отиде в Берлин за среща с германския канцлер Ангела Меркел. Министър-председателят има ограничено поле за маневриране, отбелязва АФП. От една страна тя се сблъска с неотстъпчивостта на 27-те страни от Европейския съюз, чиито лидери отказаха да водят нови преговори по споразумението, постигнато през ноември след 17 месеца преговори. От друга страна Мей е изправена пред съпротивата в Камарата на общините, където и депутати от мнозинството, и от малцинството настояват текстът да бъде предоговорен в твърде оспорваната част за предпазния механизъм за Северна Ирландия, за да се избегне физическа граница с Република Ирландия. В Брюксел председателят на Европейския съвет Доналд Туск  насрочи в четвъртък среща на върха , посветена на Брекзит, за да се даде отговор на британските притеснения. \"Готови сме да дискутираме, за да улесним британската ратификация\", заяви Туск. \"Но няма да предоговаряме споразумението, включително предпазния механизъм\", добави той. Според експерти Мей ще се опита да издейства отстъпки в политическата декларация, а не в самото споразумение. Политическата декларация не е юридически обвързваща. Тя очертава бъдещите отношения след раздялата и беше одобрена от Брюксел и Лондон едновременно със споразумението за Брекзит, което е юридически обвързващо, напомня АФП. Междувременно британският парламент ще разисква днес на извънредни тричасови дебати решението на Мей да отложи гласуването на предложеното от нея споразумение. Това съобщи снощи председателят на парламента Джон Бъркоу, след като опозиционната Лейбъристка партия поиска извънредни дебати, предаде \"Ройтерс\". \"Не е справедливо правителството едностранно да отменя програмата, след като веднъж е определило график за нея, а парламентът да няма възможност да изрази волята си\", заяви опозиционният лидер Джереми Корбин. Председателят насрочи дебатите след като предложението на Корбин бе подкрепено от депутати и от Лейбъристката, и от Консервативната партия. Критики от всички страни Лейбъристката партия призова вчера Мей да се оттегли и да й отстъпи властта, ако не може да приеме фундаменталните промени, които се налагат, за да може договореното от нея споразумение за Брекзит с Брюксел да бъде прието от парламента. \"Този министър-председател се опитва да си издейства още един, последен шанс да спаси своето споразумение. Ако тя не може приеме фундаменталните промени (в него), които се налагат, то тя трябва да се оттегли, за да дойдат онези, които могат\", каза Корбин пред парламента. Той заяви, че е възникнала безпрецедентна и сериозна ситуация. \"Правителството изгуби контрол над събитията и изпадна в пълен хаос\", посочи Корбин. Дори депутати от собствената партия на Мей критикуваха начина, по който тя е водила преговорите с ЕС. Консервативният депутат Джейкъб Рийс-Мог нарече представеното от нея проектоспоразумение \"неработещо\" и каза, че има риск то да доведе на власт лейбъристко правителство начело с Корбин. Северноирландската Демократична юнионистка партия призова Тереза Мей да се върне от Брюксел с реални промени в споразумението за развода с ЕС, защото в противен случай ще претърпи поражение в парламента. \"Искрено казано, онова, което премиерка каза, просто е несъстоятелно\", заяви Найджъл Додс - заместник-лидерът на партията, която в момента крепи правителството. А лидерът на Либералдемократическата партия, която е за оставане в ЕС, каза, че тя ще подкрепи вот на недоверие срещу Мей, ако лейбъристите го поискат. \"В резултат на днешното фиаско, правителството изгуби всякакъв авторитет. Аз и моите колеги изцяло ще подкрепим лидера на опозицията, ако той започне процедура за вот на недоверие\", каза Винс Кейбъл, цитиран от \"Ройтерс\". /БТА", "date": "2018.12.11", "title": "Мей ще опита да издейства отстъпки от европейските лидери в сделката за Брекзит"}
{"url": "https://www.dnevnik.bg/evropa/evropeiski_parlament/2018/12/11/3359794_sreshtu_diskriminaciiata_kum_bulgariia_i_rumuniia_se/", "text": "Европейският парламент обсъди снощи доклада на евродепутата Сергей Станишев  за приемането на България и Румъния в Шенгенското пространство . Документът ще бъде подложен на гласуване днес. Странно е, че в дебата не участва представител на Съвета на ЕС - институцията, към която този доклад е насочен, въпреки обещанието на австрийското правителство това да влезе в дневния ред в това полугодие, отбеляза Станишев. По неговите думи в продължение на седем години Съветът е в нарушение на европейските правила, като не приема решение по всевъзможни причини. Станишев определи като нечестни опитите въпросът за разширяването на Шенген да се обвързва с наблюдението по механизма за сътрудничество и проверка на Европейската комисия. През последните години се прокрадва и налага компромис за нов тип частично членство в Шенген - само по въздух и море, като за неопределено време се отложи свободното пътуване през сухопътни граници. Това противоречи на здравия разум и европейските правила, посочи той. Според него подобно частично приемане на двете страни би създало , който не бива да бъде допускан. По неговите думи проверките по границите водят до икономически загуби и пропуснати ползи, а поетапното им отпадане ще затвърди двойния стандарт. \"Времето за общи приказки изтече. Срамота е, че представителите на Съвета отсъстват от дебата, защото няма какво да кажат. Говорим за съдбата на 30 милиона европейци. Всеки път, когато пристигат в Шенген, българите и румънците се чувстват като второ качество граждани. Думите бяха заместени от бездействие, това е основната причина за гражданското недоволство\", обобщи Станишев. Еврокомисарят Тибор Наврачич посочи, че комисията подкрепя пълното присъединяване на България и Румъния към Шенген и е призовала това да стане незабавно. Това би било  , окончателното решение трябва да бъде взето единодушно от Съвета, отбеляза той. Наврачич добави, че Еврокомисията ще припомни на Съвета оценката от 2010 г., според която двете страни изпълняват изцяло съществуващите изисквания. Крайно време е да бъде взето решение, допълни той. В последвалите изказвания на парламентарните групи Карлуш Коелю от Европейската народна партия отбеляза, че още през 2011 г. Европейският парламент подкрепи присъединяването на двете страни. \"Защитавам пълното приемане. Трудно е да разберем дискриминацията към тези две страни, където наистина има корупция, но тя не е в изискванията за приемане в Шенген. Вярно е, че румънското правителство предприе тревожно отстъпление от борбата с престъпността\", посочи той. Емилиан Павел от групата на социалистите и демократите заяви, че двете страни отдавна е трябвало да се присъединят към Шенген. \"Българите и румънците са  . Еврокомисията трябва да помогне да не се въвеждат допълнителни изисквания към двете държави. Вложихме много национални средства за защитата на външните граници на ЕС\", добави той. Ангел Джамбазки от групата на Европейските консерватори и реформисти коментира, че липсата на решение досега се дължи на вътрешните проблеми в Германия, Холандия и Австрия. Той определи това като нередно, нечестно, двулично и лицемерно. \"Такива решения засилват скептицизма в Източна Европа към ЕС. Това решение има икономически измерения. Най-европейската икономическа активност в България и Румъния е транспортът, над 150 хиляди семейства в България живеят от транспорта. Днес от Букурещ до Русе пътувате 12-13 часа. Това  , разрушава усилията на тези хора, прави ги бедни и ги кара да емигрират. Политическото решение, зад което се крият хората, които управляват Холандия, Германия и Австрия, поражда емиграция и изпразва нашите държави от млади и предприемчиви хора. Това лицемерие трябва да бъде прекратено\", призова Джамбазки. Филиз Хюсменова от името на либералите също посочи, че граничните проверки засягат търговията. С огорчение отбелязвам, че днес не е първият път Европарламентът да заеме ясна и твърда позиция, че изпълнените критерии трябва да доведат до приемането на двете страни в Шенген, добави тя. \"По-голямата част от българските и румънските граждани подкрепят ценностите на ЕС, ние сме за стриктното прилагане на европейското право. Нарушаването му в продължение на толкова години отваря големи въпроси за възможностите на ЕС за саморегулация и за неговата устойчивост. Двойният стандарт е дискриминационен към гражданите на двете страни\", заяви Хюсменова. Тя определи случая като крещяща несправедливост, която оставя съмнения за върховенството на правото и за силата на евроинституциите, и руши доверието. По нейните думи у българите и румънците остава горчиво усещане за , затова е крайно време Съветът да докаже, че правилата са еднакви за всички. Асим Адемов (ГЕРБ/ЕНП) посочи, че единственото условие за приемането в Шенген е успешното изпълнение на критериите, потвърдено от Съвета през 2011 година. \"Седем години влизането не се случва. Някои страни, които са против, грубо нарушават правилата, които сами са приели и гласували. Това е драстичен пример за двойни стандарти\", коментира той. Адемов определи това като несправедливо и обидно отношение. Когато говорим за върховенство на закона, е хубаво това да не бъдат само думи, добави той. От същата парламентарна група евродепутатът Андрей Ковачев заяви, че за всички експерти е ясно, че от България и Румъния не произлиза заплаха за Шенген, а с тяхното приемане ще има повече сигурност. Той призова да не се прави връзка с механизма за наблюдение на Еврокомисията. \"Не може да има двойни стандарти. Разбирам, че има избори и популизъм, но е необходимо да се вземе окончателно решение\", добави Ковачев. /БТА", "date": "2018.12.11", "title": "Срещу дискриминацията към България и Румъния се обявиха евродепутати в дебат за Шенген"}
{"url": "https://www.dnevnik.bg/na_put/2018/12/11/3358235_otkus_ot_puteka_prez_ogun_i_led/", "text": "Затънал в рутината на безкрайните сиви дни, Петър взима най-импулсивното решение в живота си – да извърви Тихоокеанския хребетен път, един от най-дългите пешеходни преходи в САЩ, от границата с Мексико до Канада. Тръгва със средствата, спестени от заплатата в хотела, малка палатка и още по-малка раница, и чифт планински обувки. Списъкът му с преходи се изчерпва с един по маршрута до Рилските езера, а информацията му за Тихоокеанския хребетен път е от преживявания на други пътешественици, споделени в интернет. За първото му дълго пътешествие разказа и \"Дневник\", четете  тук .  Дори не смеех да си помисля, че след няколко часа щях да съм изминал над 4000 километра. Замислих се за онези неприятни гласове на съмнение и неодобрение, свързани с моите идеи, мечти и желания за различен живот. Спомних си как се опровергаха още с първите няколкостотин километра, а на това място просто затвърждавах постигнатото с толкова труд и лишения. Не бях сигурен, че сега е моментът за веселба и еуфория от постигнатото, затова се отдадох на размишления за всичко, което преживях до момента. През главата ми се стрелкаха различни епизоди от последните месеци и изводите, които следваха. Спомних си как не се поддадох на спекулациите още в началото на Заснежената земя – Сиера Невада, където никой не можел да оцелее, а рискът от фатален край дебнел на всеки ъгъл. Тогава си мислех, че онези, които избираха да пропуснат участъка, са страхливци, а това, че аз бях решил да поема през снежната планина, ме правеше по-добър от тях. По-късно, когато бях прекосил планината и започнах да срещам хората, пропуснали участъка, осъзнах, че греша в мнението си за тях, а фактът, че моето преминаване е било успешно, по никакъв начин не означава, че за тях нещата щяха да стоят по същия начин. Похвалите и одобрението в очите на тези непознати, които се радваха, че съм преминал, ме накараха да почувствам смирение и разбиране към тяхната гледна точка. Целта ни беше еднаква, но като различни личности, с различни характери и възможности имахме своите уникални начини, по които можем да я постигнем. В крайна сметка удоволствието от прекараното време сред природата и уроците, които научих по пътя, са най-важното за мен, а изминаването на разстоянието от 4240 километра беше просто начинът. Това ще остане в спомените, всичко останало беше моментно и най-вероятно след време ще го забравя. Стоях точно на мястото, където с камъчета беше изписано числото 2600 като символ за изминатото разстояние в мили. Наистина впечатляваща цифра, но онези 80 километра до границата оставаха някак още по-важни, а и не трябваше да забравям, че напред ме очаква още един проход – Хартс. През него минава последният черен път с достъп до цивилизацията преди границата с Канада. Някои пътешественици се връщаха до това място, след като бяха докоснали монумента на границата, защото не всички получават разрешителни за достъп до съседката на САЩ. На онези, които са отхвърлени, им се налага да прекосят последните 50 километра оттам до заветната точка и после да се върнат по същия този маршрут, за да потърсят транспорт от прохода Хартс. Това не беше премеждие само за пътешествениците, които потеглят от мексиканската граница, но и за онези, преминаващи прехода от север на юг. Такава е бюрокрацията на САЩ. Канада пуска всеки да мине с минимална проверка чрез интернет система, а от другата страна трябва да се мине през конкретен граничен контрол с голяма доза стрес и под намръщените погледи на господата офицери. Чистото ми минало определено беше предимство при кандидатурата за канадския пропуск и много се радвах, че няма да ми се налага да вървя допълнителни 50 километра, а само последните 13 километра до Манинг Парк. Може би, ако не бях аз човекът, който стои на финала на това приключение, щяха да ме вълнуват мисли и емоции подобни на вашите, докато четете тези редове – какво прави един човек на финала на своя петмесечен преход от Мексико до Канада? Книгата може да поръчате  тук . ", "date": "2018.12.11", "title": "Откъс от \"Пътека през огън и лед\""}
{"url": "https://www.dnevnik.bg/evropa/2018/12/11/3359799_za_preobraziavane_na_evroinstituciite_nastoiaha_120/", "text": "Обединение от над 120 интелектуалци, учени и политици от 16 страни, начело с френския икономист Тома Пикети, отправиха вчера призив за дълбоко преобразяване на европейските институции и политики в статия във френския в. \"Монд\", цитирана от \"Франс прес\". \"След Брекзит и избирането на антиевропейски правителства начело на няколко страни членки вече не е възможно нещата да продължат както досега\", предупреждават авторите на публикацията преди европейските избори през май догодина. За да се позволи \"изграждането на нови политически, социални и природозащитни основи на Европа\" обединението предлага да се създаде \"суверенен европейски парламент\", разполагащ с бюджет, четири пъти по-голям от сегашния. Личностите, подписали призива, предлагат този бюджет да бъде 4 процента от БВП и да се финансира от четири големи европейски данъка - данък върху печалбата на големите компании, върху високите доходи, върху имуществото и върху въглеродните емисии. Това обединение предлага бюджетът да служи за финансиране на научните проучвания, амбициозна програма за инвестиции с цел преобразяване на модела на растеж, както и посрещане на мигранти, позволявайки по този начин на страните членки да намалят отчисленията и таксите, понижаващи заплатите и потреблението. В обединението около Тома Пикети участват френският историк Пиер Розанвалон, германският депутат Фабио Де Мази, бившият италиански премиер Масимо д'Алема и френският политолог Фредерик Матонти. /БТА", "date": "2018.12.11", "title": "За преобразяване на евроинституциите настояха 120 интелектуалци и политици"}
{"url": "https://www.dnevnik.bg/sport/2018/12/11/3359805_antuni_ivanov_vleze_vuv_finala_na_200_m_buterflai_na/", "text": "Антъни Иванов се класира за финала на 200 метра бътерфлай на световното първенство по плуване в малък басейн. Той влезе сред осемте най-добри, като даде шесто време. Българският плувец завърши за 1:51,81 мин в силната четвърта серия. С постижението си Иванов подобри собствения си национален рекорд в дисциплината. Най-бърз беше японецът Даия Сето, който записа 1:49,88 мин в четвъртата серия. Той беше и единственият състезател, слязъл под 1:50 мин. Финалът на 200 м бътерфлай е днес следобед, а Иванов ще плува в седми коридор. Денят на откриването на световното беляза и исторически момент - за първи път от три десетилетия България участва в щафета. На 4 по 100 м свободен стил Йордан Янчев, Светлозар Николов, Калоян Братанов и Антъни Иванов станаха 13-и с 3:19,51 мин, което е нов национален рекорд. България  участва на световното със седем плувци .", "date": "2018.12.11", "title": "Антъни Иванов влезе във финала на 200 м бътерфлай на световното по плуване"}
{"url": "https://www.dnevnik.bg/bulgaria/2018/12/11/3359802_obshtinata_niama_da_plati_za_da_produljat_da_svetiat/", "text": "Очите на паметника на цар Самуил в София вече не светят и едва ли това ще се промени, ако общината не плати 3 хил. лв. Това обявява пред \"Дарик\" авторът на скулптурата – Александър Хайтов. Медията цитира зам.-кмета по културата Тодор Чобанов, който казва, че не е било предвидено очите да светят и затова общината няма да поддържа диодите. \"Всички бяха изненадани от тази непредвидена в проекта инсталация. Затова сега ние не можем да поддържаме система, която не е узаконена по съответния ред\", коментира той. \"Знаеше се предварително, че ще бъде със светещи очи. Той го знаеше и искаше да го махне. Аз не се съгласих и го оставих така\", обяснява обаче Хайтов. По думите на Чобанов, за да светят очите на Самуил отново, трябва одобрение от редица институции и процедурата е дълга. Скулпторът казва, че имал среща с Чобанов, който не се явил и изпратил друг човек, който поискал от автора на паметника да подпише документ за това, че отказва да предаде схемата за светещите очи. \"Онзи човек ми каза, че схема не са правили, всичко е минало така. Но обещаха да се оправи осветлението. Казаха, че ще дадат схема на осветлението. Казаха, че това ще струва 3000 лева\", каза Хайтов. След откриването на статуята очите на Самуил все пак светели, защото трябвало проектът да бъде открит бързо. Хайтов допълни, че каквото зависи от него, ще направи безплатно, но за диодите и инженерната работа трябва заплащане.", "date": "2018.12.11", "title": "Общината няма да плати, за да продължат да светят очите на паметника на цар Самуил"}
{"url": "https://www.dnevnik.bg/evropa/2018/12/11/3359806_podkrepata_za_konservatorite_na_merkel_se_e_uvelichala/", "text": "Консерваторите на германския канцлер Ангела Меркел увеличиха подкрепата си, след като нейният Християндемократически съюз (ХДС) избра Анегрет Крамп-Каренбауер за нов партиен лидер, предаде \"Ройтерс\", като се позова на публикувано вчера социологическо проучване. Консервативният блок на Меркел, включващ ХДС и техните баварски партньори от Християнсоциалния съюз (ХСС), е увеличил подкрепата си с три пункта до 32 процента, показва допитване на института \"Форза\". Консерваторите губеха популярност след парламентарните избори в Германия през септември миналата година. Анкетата, в която са участвали 1506 души, е направена  след избирането на Крамп-Каренбауер , често наричана \"мини Меркел\". Предишното проучване на \"Форза\" беше публикувано на 7 декември, когато беше гласуването за нов лидер на ХДС. Според допитването почти половината от гласоподавателите - 46 процента, смятат избирането на Крамп-Каренбауер за \"добро решение\", а около една четвърт - 24 процента, биха предпочели консерватора Фридрих Мерц, който загуби от нея на втори тур. Третият кандидат в надпреварата - здравният министър Йенс Шпан, отпадна на първия тур. Анкетата сочи, че близо две трети от германците - 63 процента, искат Меркел да остане канцлер до края на сегашния законодателен период през 2021 г., а около една трета смятат, че тя би трябвало  да се оттегли по-рано . Канцлерът казва, че възнамерява да остане на поста до края на мандата си през 2021 г. Проучването показва, че подкрепата за Зелените е намаляла с три пункта, а останалите партии остават на същото ниво - социалдемократите на 14 процента, свободните демократи и \"Левите\" на 8 процента, а крайнодясната \"Алтернатива за Германия\" на 13 процента. Лидерът на социалдемократите Андреа Налес е разтревожена, че евентуално разцепление в ХДС след смяната на Меркел като председател на партията може да има вредни последици за коалиционното правителство, отбелязва ДПА. Налес каза пред обществената радио-телевизионна компания А Ер Де, че поляризиращият характер на надпреварата за лидер на ХДС, в която Крамп-Каренбауер победи с малка разлика, може да бъде \"стрес тест\" за някои аспекти на работата на правителството. Според Налес особен \"потенциал за конфликт\" има при отбранителната политика. По думите й решението на ХДС на партийния конгрес в Хамбург миналата седмица за увеличаване на разходите за отбрана е в разрез с позицията на социалдемократите. /БТА", "date": "2018.12.11", "title": "Подкрепата за консерваторите на Меркел се e увеличила след избора на нов лидер"}
{"url": "https://www.dnevnik.bg/bulgaria/2018/12/11/3359814_identificirani_za_nad_100_finansovi_muleta_pri_prevodi/", "text": "Служители на Главна дирекция \"Борба с организираната престъпност (ГДБОП) са идентифицирани в България над 100 финансови \"мулета\" в преводи за милиони. Предотвратените щети са за половин милион евро. Това съобщи Явор Колев началник на отдел \"Киберпрестъпност\" в ГДБОП в ефира на \"Нова телевизия\". \"В България това се случва в големи компании, които са в топ 100 на българския бизнес. Това се случва заради недобра финансова защита. Оказва се, че е по-трудно да изнесеш кренвирши от хранителен магазин, отколкото да изнесеш 500 хиляди\", каза той. По думите му това се случва чрез отдалечен достъп до счетоводителя и подменяне на платежното нареждане, което е в платформата на банката. \"Достъпът е заради недостатъчна защита, основен участник е финансовото \"муле\". Това е човекът, който открива банкова сметка, по която се превеждат парите. \"Има два типа мулета – набрани чрез компании за работа – имат за цел да получават пари и да ги изпращат към други, за себе си оставят към 3 – 5 процента. Другият тип мулета са такива, които местни групи наемат и те са с нисък социален статус\", добави Колев. Той акцентира, че световен мащаб щетите са за трилиони долари. \"Сигурността се подценява в българските компании. Има елементарни правила – например да се използва \"стерилен\" компютър с лицензиран софтуер\", заяви специалистът и добави, че ГБДОП работи добре с Асоциацията на банките и измамите се предотвратяват за няколко часа, въпреки това киберсигурността не е на необходимото ниво.", "date": "2018.12.11", "title": "МВР е установило над 100 финансови \"мулета\" при преводи за милиони"}
{"url": "https://www.dnevnik.bg/evropa/2018/12/11/3359816_potrebiteli_v_es_osporvat_nespravedliva_praktika_na/", "text": "Потребителски организации в ЕС започнаха съвместни действия, за да оспорят практиката на авиокомпаниите да отказват пътуване на пътник с двупосочен билет, който не се е явил за първия полет, а само за връщането, предаде \"Франс прес\". \"Клаузата \"неявяване\" (no show) е просто несправедлива. Пътникът е платил билетите си и очаква да може да ги използва\", изтъкна Моник Гойенс, генерален директор на Европейското бюро на съюзите на потребителите (ЕБСП - BEUC) в комюнике. Бюрото, което обединява няколко национални асоциации за защита на потребителите, е изпратило писмо до Европейската комисия с искане да бъде забранена тази практика. Две организации - в Холандия и Гърция - са подали съдебен иск срещу холандската авиокомпания Ка Ел Ем (KLM), съобщи ЕБСП. Британската национална асоциация на потребителите \"Уич?\" (Which?) от своя страна е изпратила предупредителни имейли за спиране на тези практики до \"Ер Франс\" (Air France), Ка Ел Ем (KLM), \"Сюис\" (Swiss), \"Катар еъруейз\" (Qatar Airways), \"Емирейтс\" (Emirates), Би Ей (BA), \"Върджин Атлантик\" (Virgin Atlantic), \"Флайби: (Flybe) и Сингапурските авиолинии (Singapore Airlines), предупреждавайки за правни действия. ЕБСП дава пример с белгиец, който изпуснал полета си за Ню Йорк, защото жена му родила същия ден. Не успявайки да смени билета си, той купил билет за отиване за по-късна дата. На връщане обаче, компанията му поискала 2 хил. евро допълнително, за да се качи на самолета. /БТА", "date": "2018.12.11", "title": "Потребители в ЕС оспорват \"несправедлива\" практика на авиокомпаниите"}
{"url": "https://www.dnevnik.bg/bulgaria/2018/12/11/3359812_pojarnikari_se_gotviat_za_protest_zaradi_oriazian_za/", "text": "Пожарникари и спасители са готови да излязат на протест, ако правителството не възстанови орязания бюджет на Главна дирекция \"Пожарна безопасност и защита на населението\". Това съобщи пред \"Нова телевизия\" председателят на синдикат \"Огнеборец\" Венцислав Станков. Огнеборците възразяват срещу постановление от края на миналата седмица, с което правителството съкращава бюджета им със 7 млн. лева. Пожарникарите са на мнение, че недостигът на средства за поддържане на наличната техника, създава предпоставки за забавена реакция при възникнали произшествия и риск за живота и здравето на гражданите, както и големи материални загуби. \"За съжаление в последните десетилетия тази структура е оставена с недостатъчно финансов ресурс, което ни пречи на изпълнението на служебните задължения. През последните три години наблюдаваме едно задържане на средства, които не се превеждат към съответните структури. Тази година за пореден път останахме изненадани, че се одобрява прехвърляне на средства от едни структури към други. През миналата година по същия начин от бюджета на Главна дирекция \"Пожарна безопасност и защита на населението\" бяха взети 8 млн. лева\", обясни Венцислав Станков. Съобщи, че има райони в страната, където пожарникарите работят с маски с изтекла годност, което означава, че служителите на дирекцията вдишват вредните вещества, отделяни при горене. Станков обясни, че ако до края на април не бъдат направени промени в наредбата за работното облекло, ще има протест.", "date": "2018.12.11", "title": "Пожарникари се готвят за протест заради орязан за пореден път бюджет"}
{"url": "https://www.dnevnik.bg/ot_vas/novini_ot_vas/2018/12/11/3359789_belgradskata_katedrala/", "text": "Катедралата \"Св.Архангел Михаил\", наречена Съборната църква, се намира в самия център на сръбската столица. Строена в периода 1837-1840 г. по нареждане на княз Милош Обренович и по проект на Адам Фридрих Кверфелд.", "date": "2018.12.11", "title": "Белградската катедрала"}
{"url": "https://www.dnevnik.bg/sport/2018/12/11/3359820_kraiat_na_edna_era_lebron_djeims_specheli/", "text": "Краят на една ера - така медиите в САЩ определиха мача между \"Лос Анджелис лейкърс\" и \"Маями хийт\" в НБА. Двубоят противопостави - почти сигурно за последно, две от големите звезди в американския баскетбол - Леброн Джеймс и Дуейн Уейд. Двамата добри приятели, които са печелили заедно титлата в НБА, се изправиха лице в лице в емоционален дуел. \"Лейкърс\" спечели със 108:105, а двубоят приключи тъкмо с противопоставяне между двамата. Уейд беше в атака срещу Джеймс в последните секунди в търсене на тройка, с която да прати мача в продължение. Звездата на \"езерняците\" попречи на своя съперник да стреля точно, след което Джъстис Уинслоу получи възможност за последна стрелба, но и той пропусна. Джеймс овладя борбата и засили топката към тавана на залата, а Уейд го избута извън игрището в приятелска прегръдка. Джеймс остана на крачка от \"трипъл дабъл\", като приключи с 28 точки, 12 асистенции и девет борби, а Уейд записа 15 точки и десет асистенции. Най-резултатен за \"езерняците\" стана Кайл Кузма с 33 точки. След мача двамата бивши съотборници Джеймс и Уейд се снимаха заедно и си размениха по няколко думи. Преди сезона баскетболистът на \"Маями\"  обяви, че се впуска в \"последния си танц\" и след това ще прекрати кариерата си .", "date": "2018.12.11", "title": "Краят на една ера: Леброн Джеймс спечели заключителния дуел с Дуейн Уейд (видео)"}
{"url": "https://www.dnevnik.bg/bulgaria/2018/12/11/3359807_apelativniiat_specsud_ne_se_suglasi_s_izvodi_ot/", "text": "В становище до медиите председателят на Апелативния спецсъд Георги Ушев изразява несъгласие с три от изводите на назначената от Върховния касационен съд (ВКС) проверка. От 29 ноември до 5 декември трима съдии от ВКС провериха администрирането на делата по мерките за неотклонение на бившия кмет на \"Младост\" Десислава Иванчева и заместничката й Биляна Петрова, подсъдими за вземане на подкуп и намиращи се под стража от 17 април. Становището е адресирано до Висшия съдебен съвет (ВСС). Какво показа проверката, разпоредена от председателя на ВКС Лозан Панов вижте  тук . Шефът на Апелативния спецсъд обаче не е съгласен с това, че колегите му не са се произнесли по защитно искане на адвоката на Иванчева за гледане на едно от делата пред апелативната инстанция в открито заседание. Не е съгласен и с това, че спирането на незабавното изпълнение на редуциране мерките на двете подсъдими в по-леки е било след ненадлежно сезиране, а също и че последното произнасяне е изискало да се даде 7-дневен срок на страните. В становището Ушев отбелязва, че на страница 7 от едно от определенията на въззивната инстанция колегите му са отговорили на искане на адвокат Марковски и му е обяснено защо съдебното произнасяне следва да е в закрито заседание, каквато била практиката. За другата критика на въззивните съдии, че няма предвидена законова възможност за отделно произнасяне за спиране незабавното излизане от ареста на Иванчева и Петрова, председателят на апелативният спецсъд обяснява, че произнасянето е станало на основа на за спиране незабавността на прилагане на \"домашен арест\" спрямо подсъдимите.  Ушев продължава с това, че той и колегите му \"категорично считата\", че в случая с оспорване на незабавността на пускането на Иванчева и Петрова вкъщи не трябва да се предоставя 7-дневен срок на страните. \"Защото в противен случай се обезсмисля напълно ефективното упражняване на правно регламентираната възможност за спиране изпълнението на определенията по мерките за процесуална принуда и останалите определения, контролирани по реда на глава 22 от НПК\", се казва в становището. Там се допълва, че ако разглеждането на искането за спиране не се извъши незабавно \"би се създал опасен прецедент, пораждащ много сериозни рискове за увреждане интересите на страните и на правосъдието като цяло, в две насоки\". Ако става дума за незаконно пускане на конкретните подсъдими или обвиняеми от ареста се създава риск да се укрият, в това число и да напуснат страната. Ушев дава пример с брата на депутата от БСП Георги Стоилов - Илия, който отиде на лечение в Чехия, след като първата съдебна инстанция го пусна от ареста. Втората го върна обаче там, но Стоилов все още не се е върнал и затова е обявен за издирване от Интерпол. В случай, в който пък първоинстанционния съд вземе по-тежка мярка за неотклонение незаконосъобразно и няма незабавен контрол от втората съдебна инстанция - правата на подъсдимия биха били накърнени \"в случаите на много тежко заболяване или възникнали други извънредни обстоятелства\".", "date": "2018.12.11", "title": "Апелативният спецсъд не се съгласи с изводи от проверката по делото на Иванчева"}
{"url": "https://www.dnevnik.bg/zelen/2018/12/10/3359501_kolednoto_durvo_sech_bokluk_ili_semeina_tradiciia/", "text": "Коледните празници са важни за повечето хора – независимо дали са религиозни и в каква среда са отрасли. Дори и да не спазват коледни пости преди Рождество и да не приготвят специални ястия на Бъдни вечер, всички държат на символична празнична атмосфера и дръвче, под което да поставят веществения символ на празника – подаръците. Това, което наричаме \"Коледна елха\" за нашата държава най-често е някой от типичните за страната иглолистни видове – ела, смърч, бор. Когато обаче се стигне до избора на задължителното коледно дръвче срещаме и морални дилеми за опазване на природата, и чисто практични въпроси: откъде, каква, как? Най-често срещаните днес варианти са: отсечено коледно дърво, пластмасова имитация на дърво, дръвче в саксия. Отсеченото дърво Той разяснява: \"Всяка законно отсечена елха е придружена със специална пластмасова контролна марка и индивидуален номер. Самите елхички се добиват най-често в горски разсадници, от трасетата на далекопроводи (които ежегодно се почистват от дървесна растителност) или при отгледни сечи, при които се цели разреждане на гъсти групи млади дръвчета, с цел създаване на растежен простор за останалите на корен дръвчета.\" Марката е бяла или жълта пластина с индивидуален сериен номер и е закрепена към ствола. Тя удостоверява законно продаваните дръвчета и изглежда така: По моралния проблем за това дали смъртта на едно дърво помрачава празника, или не, всеки има свое мнение. По-малко радикални природозащитници смятат, че отглеждането на дръвчета именно за Коледа е сравнимо с животните, осигуряващи месото на празничната трапеза и няма проблем да гледаме на тях като на още един природен ресурс, който ползваме. Ландшафтният архитект Снежка Каратотева обяснява \"Аз купувам отрязано дърво - ела задължително, не смърч. Веднъж купих с корен, но много малък, явно извадено току-що и то не оцеля. Купувам отсечено, защото за мен елхите са като доматите почти - вярно че се гледат с години, но се отглеждат именно за това. Просто не купувам без марка от горското. А и там, където има повече бройки едноразмерни елхи, шансът да са отсечени незаконно от гората е минимален - там не са еднакви по размер и разклоняване.\" Освен това, приходите за горските стопанства, които отглеждат и секат коледните дръвчета, допринасят за финансовата им устойчивост и за дейностите им по опазване на горите от незаконни сечи. Клонки вместо дръвче За нея по-голям проблем е когато човек реши да не \"убива\" дърво за Коледа и вместо това си купува \"само\" клонки. \"Клонките често са от декоративни видове, които не се отглеждат за \"клонки\". Те са просто от паркови дървета, на които са им отрязали ниските клонки и са им нарушили декоративния вид, оголвайки стъблото на човешка височина!\", обяснява Снежка Каратотева. Може би, ако познавате дървото и кършите клонки лично и щадящо, то няма да пострада сериозно. В повечето случаи, обаче, комерсиалното кастрене рядко се случва с грижа за оцеляването на дървото. Така, въпреки добрите си намерения, в крайна сметка като купувач допринасяте не за смъртта, а за осакатяването на едно дърво, което може би ви изправя пред още една морална дилема. Пластмасова елха Изкуственото дръвче е еднократна покупка, която се ползва веднъж годишно, не изисква поливане и грижи, не тежи при пренасяне, не ръси иглички из дома. При все това дали едно отсечено дърво – което можеш да заместиш със засаждане на ново – е по-голям грях към природата от замърсяващото производство на пластмаса, която в повечето случаи дори не може да се рециклира? Още един въпрос, засенчващ щастливото настроение на празника. Може би удобството може да се осигури и без пластмаса. Живо коледно дръвче Като че ли най-безопасно за съвестта ни е да купим живо дръвче в саксия, което да осигури автентична Коледа и с което да не нараним природата. Все пак, помислете и за самата саксия - естествената елха, която купуваме, може да е засадена в саксия от пластмаса, която да тежи колкото 5 пластмасови елхи. Важният въпрос е – как да сме сигурни че дръвчето ще оцелее след празника? Живото дърво изисква грижа, за да оцелее. Това включва усилие при избора, при грижите за него, докато е в дома, и съзнателен избор дали и как да го засадим или да го пазим в саксия за следващата Коледа. Важно е да знаем малко подробности, за да можем наистина да запазим дървото живо. За тях ландшафтен архитект Бояна Василева разяснява за \"Дневник\": - Когато купуваме дръвче в саксия, трябва да сме сигурни, че за него са се грижили професионалисти – то трябва да е поливано, корените му да са запазени достатъчно големи, за да го хранят, да е пресадено от почва в саксията поне преди няколко месеца - Саксията/ контейнерът да е сързамерна на големината на дръвчето. При височина на дървото 1-1,20 м, контейнерът трябва да е поне 40 см дълбок (7-10 л контейнер). - Дръвчето трябва да тежи, когато го вдигате, а не да е леко. Корените образуват коренова бала, в която има пръст и тя тежи, заедно с органичната маса на дървото. - Не си купувайте \"коледна елха\", която е извадена на гол корен. Това растение няма да преживее Коледата. - При вдигане на растението, саксията трябва да се задържи за кореновата система, т.е. корените трябва да са обхванали почти напълно мястото, което им е предоставено за растеж. Ако растението е било отглеждано в контейнер, често корените излизат от дренажните дупки на контейнера или пък контейнерът се е деформирал от нарастването на корените - Ако контейнерът може да се махне, то разгледайте добре кореновата бала. Около корените трябва да има почва, която да образува здрава и плътна кореновата бала и дава гаранция за успешното бъдещо пресаждане на растението. По принцип, по-малко растение по-лесно се аклиматизира при промяна на място и почва. - Пазете го от прекомерна топлина – разположете го възможно най-далеч от източник на топлина (парно, климатик или камина). Колкото и красиви да са представите ни за \"Коледна елха до камината\", такава ситуация ще убие дръвчето; - Поливайте го, поне на 2-3 дена веднъж и поддържайте почвата влажна, докато е у дома. - Изнесете дръвчето навън (на балкона или в коридора) възможно най-скоро след празниците. Не позволявайте живото дърво да се събуди от дълбокия зимен покой, в който е изпаднало. Дръжте го на топло най-много 2-3 седмици. Ако започва да нараства, извадете го на по-студено (в коридора) и задръжте развитието му до пролетта. Това означава да купите дръвчето в седмицата преди Бъдни вечер и да го изнесете в първите дни след Нова година. - Преди да засадите дръвчето, го поставете поне 1 седмица на балкона за повторна аклиматизация към студеното. - Засадете го навън, веднага щом почвата вече не е замръзнала. При топла зима това може да се случи и още в края на февруари или дори веднага след празниците. Домашно дърво Специалистите препоръчват като добър избор конусовидния смърч, който достига най-много до 5м височина, а дори и тази максимална височина се достига само извън саксия. Но дори и да изберете този или друг подходящ ниско растящ иглолистен вид, то отново ще трябва да го пресадите в по-голяма саксия, след като поотрасне – ако не след една, то след две години. За това пресаждане ще ви трябва не повече от половин час и приготовления на саксия и пръст, за които може да се консултирате лесно със специалист в градински център или цветарски магазин. Да го пуснем на свобода Смърчът е по-малко чувствителен и е по-подходящ за засаждане в града, ако е невъзможно да бъде засаден в планината. На пазарите в страната се предлагат и други видове: сръбски смърч и кавказка ела, както и сребрист смърч, който е издръжлив вид в градски условия на вредни газове и ФПЧ. Как да решите дали да се грижите за дръвчето в саксия или да го засадите навън? Саксийното растение показва лично отношение и грижа за нов \"член на семейството\". От друга страна, засаждането на дръвчето е символичен жест на съпричастност към природата и любим семеен ритуал, който възпитава в децата любов към природата. И в двата случая от вас се изисква отношение, за да оцелее дървото. Ако го отглеждате в дома си, са нужни ежедневни грижи и поставяне на подходящо място - поливането и опазването от силно слънце са много важни за оцеляването му. С порастването на дръвчето, обаче, ще му е все по-трудно да се развива в малка саксия. Ако го засаждате, трябва да отделите време за проучване на мястото и подготовка на почвата спрямо вида дърво. Времето също е важно - след изнасянето от топлата коледна обстановка трябва да го аклиматизирате в по-хладно помещение и едва след това да го изнесете на открито, като през цялото време го поливате. Засаждането трябва да се извърши в незамръзнала земя, но най-късно през март, когато започва вегетационният период на иглолистните. Шансът да се прихване и оцелее след пресаждането е най-голям когато дръвчето не е живяло прекалено дълго в саксия и не е достигнало размер повече от 1 – 1,2 м. Попитай експертите Каквото и да е намерението ви, споделете го с хората, от които купувате дръвчето. Ако изберете специалисти от градински център или разсадник, те ще ви помогнат със съвети за вида дръвче – смърч, ела, бор или друго – и за нужните грижи и начин на пресаждане. Инж. Александър Дунчев обяснява: \"Имайте предвид, че в защитените зони от \"Натура 2000\" не можем да засаждаме неместни иглолистни видове - сребрист смърч, кавказка ела, испанска ела, кедри и т.н. Ако не сте сигурни дали мястото попада в \"Натура 2000\", просто не засаждайте там, за да не навредите на гората. По принцип, в саксии е хубаво да взимаме единствено местни иглолистни видове, ако искаме да ги засаждаме в природата. За засаждане в града не е проблем да засаждаме и чуждоземни.\" За съжаление, в цветарските магазини се продават в саксии много чужди видове - кавказки ели, испански ели, сребристи смърчове, бодливи смърчове. Продавачите там обаче често не са запознати с тях и не знаят, че те не са подходящи за живот в дивата природа. Важно е най-малкото да попитате за вида дръвче, за да се информирате по-късно дали то може да бъде засадено извън саксията. По принцип, по-добре е да купите дръвчето от експертен център, така че да изберете подходящо за плановете си растение. Ако изберете специализирана фирма, освен консултацията могат да ви предложат и повече улеснения – да доставят дръвчето до дома ви и да дойдат, за да го вземат след празниците и засадят вместо вас. Рисковано е да закупите дръвче от място, където няма капацитет да се грижат за него – то може да е пресадено прекалено скоро, с малко корени, да е държано в неподходящи условия или да не е поливано. В такъв случай въпреки добрите ви намерения, то няма да оцелее. Ландшафтен архитект Бояна Василева съветва: \"Купете си живо дръвче от градински център или разсадник, защото така ще имате гаранция, че дървото е отглеждано по правилния начин и че ще е живо, когато го вземете. В хранителните търговските вериги, които предлагат растения само по празниците, често не се грижат за растенията, не ги поливат и е напълно вероятно, когато си вземете растения, то да е вече компрометирано.\" Коледно дърво можете да закупите и директно от горските стопанства и да сте сигурни в произхода и доброто му състояние. Например, за западна България областното Югозападно държавно предприятие  предлага такива услуги . Независимо откъде решите да купите коледната си \"елха\" в саксия, погледнете най-малко следното: -   – например, дърво с височина 1 м трябва да има корен най-малко 35-40 см -  почвата трябва да е компактна и слегнала (не рохкав торф), да е влажна и полепнала по корените на дръвчето. Ландшафтен архитект Бояна Василева купува и засажда всяка година живо дърво със семейството си. Тя разказва за \"Дневник\": \"Заслужава си да платите по-висока цена, но да сте сигурни, че дръвчето е живо. Едно дръвче с височина 1-1,20 м е поне на 4-5 години, в зависимост от вида. Няма как да бъде евтино, при положение че са полагани грижи за него в разсадника – преместване в контейнер, оформяне на корона, подхранване. И тук е вярна сентенцията, че \"евтиното излиза скъпо\", ако, разбира се, искате да имате живо растение.\"  Има и хора, които избягват горните въпроси и създават свои традиции със   с подръчни материали. Такова е например дръвчето от мартеници в дома на журналистите Любомира Константинова и Милен Димитров.", "date": "2018.12.11", "title": "Коледното дърво – сеч, боклук или семейна традиция"}
{"url": "https://www.dnevnik.bg/sviat/2018/12/11/3359852_za_ikonomikata_nai-loshoto_tepurva_zapochva_smiatat/", "text": "\"Най-лошото тепърва започна\" (в. Айдънлък), \"Икономиката се отклони от пътя\" (в. \"Йени месаж\"), \"От растеж към свиване\" (в. \"Йени Ася\"), \"Растежът се свива\" (в. \"Милли газете\") - това са някои от заглавията в турския печат, който съобщава за регистрираното забавяне в растежа на турската икономика. Огласени вчера данни на Турския статистически институт (\"Тюркстат\") сочат, че  икономическият растеж на Турция  се е забавил до 1.6 на сто на годишна основа през третото тримесечие под натиска на високата инфлация и валутната криза.  Брутният вътрешен продукт на Турция  се е увеличил с 1.6 процента през периода юли-септември 2018 г. спрямо същото тримесечие на миналата година. Този растеж е по-нисък от пазарните очаквания за 2 процента и под 5.3 процента, които бяха регистрирани през предходното тримесечие.  Опозиционният в. \"Айдънлък\" напомня за сравнение, че през третото тримесечие на 2017 г. регистрираният икономически растеж е бил от 11.5 процента. \"Бързото увеличение на инвестициите в обществения сектор и намаляването на вноса не успяха да попречат на забавянето. Заради  валутната криза  сме обеднели с 20 на сто на базата на долара\", посочва изданието. Според \"Айдънлък\" данните за растежа са показател, че турската икономика е влязла в състояние на стагфлация (от \"стагнация\" и \"инфлация\"), характеризиращо се със застой и ръст на инфлацията. \"Ясно е, че тази тенденция ще продължи и през следващото тримесечие. Тоест, длъжни сме да кажем на онези, които смятат, че най-лошото в икономиката е вече преминало, че за съжаление, то предстои\", пише още вестникът в коментар, озаглавен \"Днес застой, утре спад\". \"Йени Ася\" отива още по-далеч в прогнозите си, като цитира мнението на турския икономист Мустафа Сьонмез, според когото през последното тримесечие на годината растежът ще бъде отрицателен. \"Ако оставим настрана сезонните фактори, ще видим забавяне до 1.1 процента. Икономическият модел, основаващ се на строителство и бетон, се срина заедно със строителния сектор\", добави икономистът.  \"Йени Ася\" посова, че именно строителният сектор, някога движеща сила на турската икономика, сега преживява задълбочаваща се криза. Работниците с месеци не са получавали заплатите си и сега в отговор окупират луксозни апартаменти, пише изданието.  Красноречива стрелка надолу помества на челната си страница и в. \"Йени месаж\". Вестникът уточнява, че иманно строителният сектор е отбелязал най-голямо забавяне в периода юли-август-септември 2018 г. Регистрираният в сектора спад е от 5.3 процента спрямо същото тримесечие на миналата година, показват данните./ БТА", "date": "2018.12.11", "title": "За икономиката най-лошото тепърва започва, смятат турски медии"}
{"url": "https://www.dnevnik.bg/sviat/2018/12/11/3359861_oon_se_nujdae_ot_4_mlrd_dolara_pomosht_za_glada_v_iemen/", "text": "ООН съобщи, че има нужда от 4 милиарда долара, за да достави през 2019 г. хуманитарна помощ на около 20 милиона йеменци или 70 на сто от населението на опустошения от войната Йемен, предаде агенция \"Франс прес\". Всяка година необходимата сума за  хуманитарна помощ за Йемен  се увеличава с един милиард долара, каза пред журналисти заместник-генералният секретар на ООН по хуманитарните въпроси Марк Лоукок. По инициатива на Швеция, Швейцария и ООН, на 26 февруари в Женева е насрочена конференция на дарители, добави той. 20 милиона  йеменци са гладни , а 250 000 са изправени пред катастрофа за първи път от началото на войната, продължи Лоукок, който неотдавна се върна от Йемен. Той каза, че тези хора са достигнали фаза 5 - най-високата по глобалната скала за класификация на липсата на храна и недохранване, което означава, че хората са застрашени от гладна смърт. Тези хора са в четири провинции, където бушува конфликтът - Таиз, Саада, Хаджа и Ходейда. Единствената друга страна, където има население във фаза 5, е Южен Судан, каза Лоукок, цитиран от агенция \"Асошиейтед прес\". Освен това близо 5 милиона  йеменци са във фаза 4 , определена като извънредна ситуация, в която хората страдат сериозно от глад и смъртността сред тях се увеличава. Пет неща са необходими, за да се постави ситуацията под контрол, каза заместник-генералният секретар на ООН: спиране на боевете, особено около важното пристанище Ходейда; вдигане на ограниченията над дейността на хуманитарните организации и над вноса на горива; стабилизиране на икономиката; осигуряване на финансиране за хуманитарната помощ; напредък в преговорите между правителството и бунтовниците хуси под егидата на ООН за прекратяване на войната. / БТА", "date": "2018.12.11", "title": "ООН се нуждае от 4 млрд. долара помощ за глада в Йемен"}
{"url": "https://www.dnevnik.bg/bulgaria/2018/12/11/3359862_lokomotiv_na_putnicheski_vlak_e_izliazul_ot_relsite_v/", "text": "Първата талига на локомотива на бързия влак № 2601 от София за Варна е дерайлирала в Искърското дефиле, съобщи пресцентърът на БДЖ. От 07:47 ч. е прекъснато движението на влаковете в участъка между гарите Реброво и Своге. То бе възстановено в ранния следобед. Създадена е организация за изтегляне на вагоните с друг локомотив в гара Реброво. Във влака са пътували около 100 пътници, които вече са придвижени с последния вагон от композицията до Реброво. Националният железопътен превозвач ще осигури превоз с автобуси между Реброво и Своге за пътниците от всички преминаващи влакове до възстановяването на движението в участъка. В момента на място се извършва оглед от експерти за изясняване на причините за инцидента.", "date": "2018.12.11", "title": "Локомотив на пътнически влак е излязъл от релсите в Искърското дефиле"}
{"url": "https://www.dnevnik.bg/sviat/2018/12/11/3359894_voennata_hunta_v_tailand_obiavi_izbori_prez_fevruari/", "text": "Дълго отлаганите парламентарни избори в Тайланд ще се състоят на 24 февруари догодина, след като  управляващата военна хунта  вдигна забраната за политическа дейност в страната, след като дойде на власт с преврат през 2014 г., предаде агенция \"Ройтерс\", като се позовава на изявления на правителството и на избирателната комисия.  Хунтата наложи строгата забрана за политическа дейност, аргументирайки се с необходимост от въвеждане на ред след месеци на улични протести срещу демократично избраното правителство на бившия премиер  Инглук Шинаватра . През септември военните започнаха да смекчават забраната, като позволиха на политическите партии да възобновят организационната си дейност предвид на очакваните през февруари избори. \"Избирателната комисия определи 24 февруари 2019 г. като дата за изборите\", каза заместник-генералният секретар на комисията Нат Лаосисавакул пред журналисти. \"Гражданите и политическите партии ще могат да участват в политически дейности в периода преди изборите в съответствие с конституцията\", се казва в изявление на военното правителство. Военната хунта неведнъж е отлагала произвеждането на избори, но миналата седмица обяви, че забраната за политическа дейност вероятно ще бъде вдигната по-късно този месец и че политическите партии ще могат да започнат предизборна агитация в началото на януари./БТА", "date": "2018.12.11", "title": "Военната хунта в Тайланд обяви избори през февруари"}
{"url": "https://www.dnevnik.bg/zelen/2018/12/11/3359895_pregovorite_v_es_za_namaliavane_na_vuglerodnite_emisii/", "text": "Европейският съюз не успя да постигне компромис днес с колко да намали емисиите въглеродни диоксид от автомобилите, тъй като страните със силна автомобилна промишленост и евродепутатите защитници на околната среда не стигнаха до компромис, предаде \"Ройтерс\". От месеци ЕС е разделен в мнението си колко точно да бъдат намалени въглеродните емисии от автомобилите. Германия, която е с най-големия автомобилен сектор, предупреди, че по-строгите ограничения ще навредят на сектора и ще доведат до закриване на работни места. Представителите на Европейския парламент имаха няколко кръга разговори с представители на Европейската комисия, за да намерят обща позиция, като приключиха след шест часа преговори рано тази сутрин, съобщиха дипломати от ЕС. Европейската комисия първоначално предложи въглеродните емисии да бъдат намалени с 30 процента до 2030 година спрямо равнищата от 2021 година. Германия подкрепи този план, но заради настояванията на няколко други страни като Холандия и Франция целта беше повишена до 35 процента. Има също така и преходна цел за 2025 година. Евродепутатите гласуваха за намаляване на въглеродните емисии от автомобили с 40 процента през октомври, което предизвика остри реакции от автомобилния сектор. Дипломати от ЕС казаха, че целите остават проблем. Целите за намаляване на емисиите от транспортния сектор, единственият сектор, в който вредните газове все още се увеличават, трябва да помогнат на ЕС да постигне целта си за намаляване като цяло на парниковите газове с 40 процента до 2030 година. Страните членки отделно обмислят до каква степен автомобилните емисии трябва да бъдат намалени. Осем държави, включително Холандия и Швеция, са на мнение че намаляването на въглеродните емисии трябва да бъде с 40 процента за колите и посочват, че има мнозинство от страни, желаещи целта да бъде над 35 процента. Дипломат от страна, която е за по-голямо намаляване на въглеродните емисии, посочи, че изглежда Австрия, която в момента председателства Съвета на ЕС и преговаря от името на другите държави членки, само чака съгласието на Германия. /БТА", "date": "2018.12.11", "title": "Преговорите в ЕС за намаляване на въглеродните емисии от автомобили се провалиха"}
{"url": "https://www.dnevnik.bg/photos/2018/12/11/3359887_fotogaleriia_tereza_mei_razpali_oshte_poveche/", "text": "Британският премиер Тереза Мей обяви, че отлага гласуването на сделката за Брекзит в парламента, което бе насрочено за днес и ще се върне в Брюксел, за да продължи разговорите с европейското ръководство. Изненадващият ход на Мей разпали още повече страстите и на двете страни по въпроса за напускането на ЕС.", "date": "2018.12.11", "title": "Фотогалерия: Тереза Мей разпали още повече протестите \"за\" и \"против\" Брекзит"}
{"url": "https://www.dnevnik.bg/bulgaria/2018/12/11/3359897_kratki_novini_dobrovolci_ot_cialata_strana/", "text": "Столичните адвокати, станали родители през 2018 г. ще получат по 250 лв.  По 250 лева ще получи всеки столичен адвокат, който е станал родител през отиващата си година. Това е решило ръководството на колегията, информира news.lex.bg. Коледната помощ не се отпуска за първи път, но досега се равняваше на 200 лв. Ако и майката, и бащата са адвокати, само единият има право да я получи. Парите могат да се получат на организираното от Софийския адвокатски съвет Коледно тържество на 17 декември - на третия етаж на Търговския дом на бул. \"Витоша\" № 1А. Отсъствието от тържеството не лишава адвокатите от възможността да получат премията. Екзотични рибки, птици и контрабанден алкохол са иззети от автобус на Дунав мост  Акцията е на\"Криминална полиция\" и е проведена съвместно с агенция \"Митници\" на граничния пункт Дунав мост при Русе. В хода ѝ е спрян за проверка автобус с украинска регистрация, пътуващ от Украйна за Гърция. Проверяващите са установили, че в 8 контейнера от стиропор, в полиетиленови пликове, били превозвани екзотични аквариумни рибки, а в 4 касети - птици от три вида, без документи за произход и санитарни разрешителни. В автобуса били открити и 234 стъклени бутилки, съдържащи 40-градусов алкохол, без български акцизен бандерол. На двамата шофьори и двамата им спътници са съставени 6 акта. Работата по случая продължава. Агенцията за безопасност на храните откри нарушения при пакетираните плодове и зеленчуци  За период от две седмици са издадени 12 предписания за отстраняването на установени нарушения в обектите, съобщава Българската агенция за безопасност за храните (БАБХ). Регистрирани са 3 случая, при които не са посочени данни на пакетиращата фирма. Установени са несъответствия в 9 обекта. В 5 от тях липсва информация върху етикета на пакетираните плодове за обработката им с добавки в храните като глазиращи агенти Е 904 и Е 914. При останалите четири пакетираните цитрусови плодове не са етикетирани с информация за извършената им обработка с консерванти. Извършените проверки са 198 в цялата страна. Доброволци от цялата страна възстановиха покрива на хижа \"Ком\"  Те се отзоваха на призива за помощ за възстановяване на покрива на хижата в Стара планина, съобщава БТА. Той който беше отнесен от ураганен вятър на 25 ноември тази година. Туристите от София, Варна, Русе и други градове са работили доброволно десетина дни и са успели да възстановят покрива. Така за коледните и новогодишните празници хижата отново ще посрещне гости от близо и далеч. Тя е била отворена още за студентския празник 8 декември, когато в нея е имало организирани групи студенти.", "date": "2018.12.11", "title": "Кратки новини: Столичните адвокати, станали родители през 2018 г. ще получат по 250 лв."}
{"url": "https://www.dnevnik.bg/evropa/2018/12/11/3359912_junker_e_vtreshten_ot_zaiavkata_na_mei_che_shte_opita/", "text": "Няма никакво пространство за предоговаряне на споразумението за оттеглянето на Великобритания от ЕС, заяви днес пред Европейския парламент в Страсбург председателят на Европейската комисия Жан-Клод Юнкер. Той добави, че е втрещен от събитията в последните часове - заявките на британския премиер Тереза Мей, че ще се опита да предоговори условията. \"В края на ноември постигнахме споразумение с британското правителство. Ще разговарям довечера с премиера Мей\", допълни Юнкер, цитиран от кореспондент на БТА. В обръщението си той каза, че е бил \"смаян\" от неспособността на Мей да прокара договорената с ЕС сделка през британския парламент, посочва \"Ройтерс\". \"Сделката, която постигнахме, е най-добрата и единствено възможната. Няма никакво пространство за предоговаряне. Има място за пояснения и тълкувания, но без преразглеждането на текста, това трябва да бъде ясно на всички\", каза Юнкер. Той отбеляза, че големият проблем е т. нар. предпазна мрежа между Ирландия и Северна Ирландия. Решени сме да направим всичко възможно тази мярка да не бъде прилагана, но е необходимо да я предвидим, поясни Юнкер. Снощи председателят на Европейския съвет Доналд  Туск съобщи, че  ще включи в дневния ред на заседанието на европейските държавни и правителствени ръководители тази седмица точка, посветена на въпроса с напускането на Великобритания. Няма да предоговаряме споразумението, включително за \"предпазната мрежа\", но сме готови да обсъдим с какво можем да улесним одобрението на договора от британска страна, добави Туск. Малко преди това Тереза Мей обяви, че  отлага гласуването на сделката  за Брекзит в парламента, което бе насрочено за днес и ще се върне в Брюксел, за да продължи разговорите с европейското ръководство. \"Предпазната мрежа\" \"Ако гласуването се състои, ще загубим\", тъй като сделката ще бъде отхвърлена \"със значително мнозинство\", обясни Мей. Тя обясни, че допълнителното време преди вота ѝ е нужно, за да опита да договори допълнителни \"гаранции\" - разговор, за който по думите ѝ европейските лидери са готови. Тя подчерта, че  \"предпазната мрежа\"  - клаузата за статута на Северна Ирландия и границата с Република Ирландия - не може да бъде премахната от споразумението с ЕС. Премиерът обаче увери, че ще опита в Брюксел да търси гаранции за начина, по който ще се прилага предпазният механизъм. \"Предпазната мрежа\" предвижда Обединеното кралство да остане в \"единна митническа територия\" с Европейския съюз, мярка, която би ограничила възможностите на Лондон да договаря търговски споразумения с трети страни за голямо съжаление на привържениците на т.нар. чист развод с Брюксел. Освен това то ще осигури на британската провинция различен режим от този в останалата част на Великобритания - недопустима ситуация за северноирландската Демократическа юнионистка партия (ДЮП), която е необходим съюзник на Тереза Мей в парламента. Двете страни си дават срок до 1 юли 2020 г. да ратифицират споразумение, което би заменило предпазната мярка в \"протокола за Ирландия и Северна Ирландия\". Ако не бъдат готови на тази дата, Лондон и Брюксел си оставят възможността да удължат - еднократно и за ограничено време - периода на прехода. В произволен момент след изтичането на преходния период ЕС или Великобритания могат да сметнат, че протоколът вече не е необходим. Решението обаче двете страни трябва да вземат заедно.", "date": "2018.12.11", "title": "Юнкер е втрещен от заявката на Мей, че ще опита да предоговори условията за Брекзит"}
{"url": "https://www.dnevnik.bg/sport/2018/12/11/3359910_propadna_vuzmojnostta_barselona_i_jirona_da_igraiat_v/", "text": "Пропадна възможността \"Барселона\" и \"Жирона\" да играят в Маями в началото на следващата година. Ръководството на клуба от \"Камп ноу\" обяви, че засега се оттегля от проекта заради липсата на споразумение между всички страни. Бордът на директорите на \"Барселона\" проведе извънредно заседание в понеделник и обяви, че продължава да гледа с добро око на идеята, но очаква да бъде постигнат пълен консенсус. \"Барселона\" беше и остава с желание да играе мач от Ла Лига в Маями и прие приходите от мача да бъдат разпределени сред всички клубове от Примера и Сегунда дивисион, като се следва същия критерий както при разпределението на приходите от телевизионните права\", се казва в становището на клуба. Президентът на Ла Лига Хавиер Тебас беше твърдо решен мачове от първенството да се играят в чужбина. Погледите бяха насочени към срещата между \"Жирона\" и \"Барселона\". Испанската футболна федерация обаче  наложи вето на \"износа\" на мачове в Северна Америка , след като играчите и някои клубове остро се противопоставиха. Сред противниците е и \"Реал\" (Мадрид), който изпрати протестно писмо до федерацията. Президентът на ФИФА  Джани Инфантино също се обяви против . \"В САЩ искам да гледам мачове от мейджър лигата, а не от Ла Лига. В Испания искам да гледам мачове от Ла Лига, а не от Висшата лига. Ако правим такъв бизнес, докъде ще стигне футболът. Футболът е силен, защото е добре организиран\",  каза Инфантино .", "date": "2018.12.11", "title": "Пропадна възможността \"Барселона\" и \"Жирона\" да играят в Маями"}
{"url": "https://www.dnevnik.bg/sport/2018/12/11/3359918_oshte_edin_igrach_ot_top_20_potvurdi_uchastie_na_tenis/", "text": "Руският тенисист  Данийл Медведев  ще участва на турнира \"София оупън\" 2019, съобщиха организаторите. Той е поредният представител на топ 20 при мъжете, след като завърши 2018 г. на 16-о място в световната ранглиста. Четвъртият сезон на надпреварата в София успя да привлече голяма част от елита при младите в мъжкия тенис. От 3 до 10 февруари в \"Арена армеец\" ще участват още №11 и шампион от последния Мастърс 1000 турнир за 2018 г.  Карен Хачанов  и №15 и шампион на Мастърса на новото поколение за играчи до 21 години Стефанос Циципас. Медведев записа най-добрата си година през 2018 г., като спечели три титли на сингъл – Токио, Уинстън-Салем и Сидни. Руснакът игра финали в Москва и Базел. Той направи скок от 63-о място до 16-ото в ранглистата, което е рекордна позиция за него. Общо седем играчи от топ 30 на световната ранглиста ще участват в София, а най-голямото име е бившият №3 и носител на три титли от Големия шлем Стан Вавринка.", "date": "2018.12.11", "title": "Още един играч от топ 20 потвърди участие на тенис турнира в София"}
{"url": "https://www.dnevnik.bg/bulgaria/2018/12/11/3359936_zaradi_neiasno_obvinenie_sudut_prekrati_deloto_sreshtu/", "text": "Софийският градски съд (СГС) прекрати и върна на прокуратурата делото срещу изпълнителния директор на БТА Максим Минчев, обвинен в сключването на неизгодни договори за доставка на минерална вода срещу рекламни услуги. Определението не е окончателно и подлежи на обжалване.  Съдебният състав, с председател съдия Милен Михайлов, прие, че е допуснато съществено нарушение, което пречи на подсъдимия да научи точно в какво престъпление е обвинен. В обвинителния акт са изложени подробно факти, свързани с правомощията на Минчев и сключването на договорите, но изобщо не е посочено как са изпълнявани тези договори, нито количеството, вида, стойността и датите на доставка на минералната вода и извършените рекламни услуги по всеки договор. Отделно от това има неточност и неяснота в обвинителния акт относно размера на вредата, която е настъпила за БТА.  Съдебният състав намери, че прокуратурата не е изпълнила задълженията си да очертае ясно и точно предмета на престъплението и участието на Минчев в него, което поставя съда в невъзможност, по време на съдебното следствие, да прецени дали твърдените от прокуратурата факти са доказани и да се произнесе. ", "date": "2018.12.11", "title": "Заради неясно обвинение съдът прекрати делото срещу директора на БТА"}
{"url": "https://www.dnevnik.bg/analizi/2018/12/11/3359923_ne_e_vreme_za_radikalni_pretencii/", "text": "Отношенията между България и Македония са изключително важен приоритет в дългосрочните интереси на двете страни, за да бъдат употребявани за конюнктурни, още по-малко  персонални политически цели . , натоварена е с трудно преодолими конфликти и разделения. Желанието за преодоляване на тези разделения, ако е искрено, трябва да включва разбирането, че конфликтите и противоречията - особено отнасящи се до визиите за миналото - трябва да се преодоляват спокойно, стъпка по стъпка и с ясното съзнание, че определени идеологически стереотипи за историята, идентичността и двустранните отношения не могат да бъдат изтрити в общественото съзнание за броени дни или седмици. Не е необходимо да бъдем всеопрощаващи наивници, но ако наистина искаме да създадем нова основа на двустранните ни отношения, имаме нужда преди всичко от време. Идентичността носи историческа инерция и резките завои на интерпретациите, свързани с идентичността, могат най-много да потопят крехките усилия за промяна на отношенията между София и Скопие. , заплахи и пришпорване на двустранните отношения, ограничете категоричните изисквания и предварителни условия. Ако е необходима твърда позиция - нека тя бъде в дипломацията, извън светлините на прожекторите и медиите. Политиците и от двете страни трябва да имат съзнанието, че играят сложна игра с много варианти и ходове, която напомня на шахмат, а не на прост дуел, чиято цел е единият да намушка другия. Особено важно е това предупреждение за тези политици, които считат, че им се полага да бъдат първенци в говоренето и действията по \"македонските работи\". . Нещо повече - радикалните позиции на историци, политици и журналисти - в София към Скопие и в Скопие към София - гарантираха блокирани отношения между двете страни в продължение на десетилетия. И в София, и в Скопие има професионалисти по водене на политика на омразата и нетърпимостта, от която те печелят добре. Време е в този дебат да се намеси и информираното обществено мнение. . Не е време за глупави претенции - \"откажете се от това, а вие пък - от това\". Засега няма да се отказваме от нищо. Ще се опитваме да приемаме стъпаловидно променяни гледни точки с цел сближаване на позиции и продължаване напред. Ако имаме успех в това, след 5-10 години ще получим дивиденти, за които не сме и подозирали.", "date": "2018.12.11", "title": "Не е време за радикални претенции"}
{"url": "https://www.dnevnik.bg/sviat/2018/12/11/3359934_bulgarite_sa_na_posledno_miasto_v_evropa_po_uchastie_i/", "text": "България е една от четирите държави, в които жените имат повече базови цифрови умения от мъжете и една от трите, в които дупката между заетите от двата пола в  сферата на комуникационните технологии  е най-малка. Жените, работещи в нея, са 30.2% - двойно повече от средното за ЕС. Въпреки това употребата на интернет, уменията на потребителите и уменията на специалистите са на най-ниското ниво в ЕС. Това показва новият годишен индекс на Европейската комисия \"Жените в цифровите технологии\". Финландия, Швеция, Люксембург и Дания са регистрирали най-високи резултати по оценка на \"Жените в цифровите технологии\", докато България, Румъния, Гърция и Италия - най-ниските. Като цяло държавите-членки, които са най-конкурентноспособни в  цифровите технологии , също са лидери в участието на жените в цифровия сектор. Той обхваща индикатори като редовната употреба на интернет, процентът на хората, които никога не са били в мрежата, онлайн банкирането, професионалното използване на социални мрежи, ученето и гласуването онлайн, потребление на е-правителството. Макар в почти всички тези сфери жените да се справят по-добре от мъжете, общото ниво на страната е най-зле от всички европейски държави. Например, онлайн банкиране използват 9% от българките и 8% от българите, докато средните проценти за Евроап са 60% и 63 съответно. Базовите умения на българите също са на почти двойно по-ниско ниво от средното за съюза. Индексът излиза по случай рождения ден на Ада Ловлейс – считана за първия компютърен програмист в света. Индексът е една от мерките, предприети за оценка на приобщаването на жените към работните места, кариери и предприемачество в сферата на цифровите технологии, инициирана от европейския комисар по цифровата икономика и общество Мария Габриел. Докладът оценява резултатите на страните от ЕС в областта на използването и уменията на потребителите в  интернет пространството , както и наличието на специализирани знания, умения и заетост в областта, основани на 13 показателя. Първото издание на индекса показва, че участието на жените в областта на  цифровите технологии  изостава в няколко области. Само 1 от 6 специалисти по Информационни и комуникационни технологии (ИКТ), и само 1 от 3 завършили специалности като наука, технология, инженерство и математика е жена. Учудващо е, че жените в ИКТ сектора печелят почти 20% по-малко от мъжете. Основните резултати на индекса \"Жените в цифровите технологии\" показват, че: - е налице разликата между половете във всичките 13 индикатора на равнище Европейски съюз с някои изключения на държавно ниво: във Финландия, Естония и България жените са по-активни потребители на интернет, отколкото мъжете; в Латвия, Словения, България, Литва и Кипър жените имат по-високи цифрови умения, отколкото мъжете. - Разликата между половете е най-голяма при специалистите в областта на Информационните и комуникационните технологии (ИКТ) – на база умения и заетост от тях 76% са специалистите с образование по ИКТ и 47% са завършили специалности по точни и инженерни науки. - Разликата в цифровото участие на по-младите жени и мъже, във възрастова група (16-24) е относително по-малка (55% от жените в сравнение с 60% от мъжете). В някои страни тенденцията дори започва да се обръща, като жените надминават мъжете в тази категория.", "date": "2018.12.11", "title": "Българките са на последно място в Европа по участие и умения в цифровия сектор"}
{"url": "https://www.dnevnik.bg/razvlechenie/2018/12/11/3359931_bohemian_rhapsody_e_nai-striimvanata_pesen_ot_xx_vek/", "text": "Казвали, че никога няма да се продаде със своите 6 минути продължителност, оперни пасажи и текст за Галилей и Скарамуш, но песента \"Бохемска рапсодия\" (Bohemian Rhapsody) на \"Куин\" бе обявена за най-стриймваната песен от XX век, предаде \"Ройтерс\". След като придоби нов тласък с излизането на филма със същото заглавие в края на тази година, сингълът от 1975 г. и видеоклипът към него са направили повече от 1.6 млрд. слушания и гледания в услугите за стрийминг в цял свят, обяви звукозаписната компания Universal Music Group в изявление. Песента е задминала други големи хитове като Smell Like Teen Spirit на \"Нирвана\" и Sweet Child O'Mine на \"Гънс енд роузес\" и в момента е най-стриймваната класическа рок песен на всички времена. Филмът \"Бохемска рапсодия\" с участието на Рами Малек в ролята на покойния фронтмен на \"Куин\" Фреди Меркюри успя да представи музиката на британската рок банда пред новото поколение. Пет седмици след излизането му той се превърна и в най-доходоносния биографичен музикален филм на всички времена с приходи от глобалния боксофис от 600 млн. долара. За почти същото време на българските киноекрани е с приходи от близо 1.1 млн. лева и вече е сред водещите заглавия в българския боксофис, който се публикува от Националния филмов център. Малек бе номиниран за \"Златен глобус\" миналата седмица за превъплъщението си и има голяма вероятност да получи номинация и за \"Оскар\", когато претендентите бъдат обявени през януари. Universal рекламира сингъла в стрийминг платформите през последните седмици. За да я определи като най-стриймваната песен от XX век, са използвани данните от глобални услуги като Spotify, Apple Music и Deezer, както и гледанията на официалното видео в YouTube. През 2012 г. Bohemian Rhapsody завоюва и първо място в анкетата \"Официалните британски чартове\" за любим номер 1 сингъл на британците през последните 60 години. ", "date": "2018.12.11", "title": "\"Бохемска рапсодия\" е най-стриймваната песен от XX век"}
{"url": "https://www.dnevnik.bg/sport/2018/12/11/3359925_neimar_stana_poslanik_na_katarskata_nacionalna_banka/", "text": "Френският футболен шампион  ПСЖ  за пореден доказа важността на бразилеца Неймар за проекта си, правейки го световен посланик на катарската национална банка (QNB). Клубът от Париж е собственост на катарската кралска фамилия чрез компанията \"Катар спортс инвестмънт\". Банката също се контролира от кралската фамилия. Като част от договора Неймар ще се появява в рекламни кампании на QNB и ще използва различни преференции. Именно катарската национална банка финансира рекордния трансфер на бразилския нападател от \"Барселона\" в ПСЖ през лятото на 2017 г. за 222 млн. евро. Освен това QNB е сред спонсорите на ПСЖ, като логото на компанията стои на ръкавите на екипите. \"Неймар е най-добрият посланик, който може банката да има. Ние споделяме едни и същи ценности, а неговото присъствие ще бъде много добре прието от нашите клиенти\", каза Юсеф Дарвиш, генерален мениджър по комуникациите на QNB Group. С този договор Неймар добавя още един партньор към персоналните си спонсори. Той вече има договори с \"Найки\", производителят на мобилни телефони Oppo, електронният гигант TCL, както и дигиталната платформа OTRO. След преминаването си в ПСЖ Неймар  стана посланик и на световното първенство в Катар през 2022 г.  По този начин френският клуб успя да заобиколи част от условията за покриване на финансовия феърплей.", "date": "2018.12.11", "title": "Неймар стана посланик на катарската национална банка"}
{"url": "https://www.dnevnik.bg/kultura/2018/12/11/3359890_vulshebnata_planina_na_prevoda_trima_bulgarski/", "text": "Георги Господинов  - Два романа, две стихосбирки, пиеса, две книги с разкази, публикувани на немски, които имат свой живот там. Живял съм в Германия в различни периоди. - При едно от първите представяния в Берлин на немското издание на \"Естествен роман\" една жена от публиката с леко недоволство каза: \"Ама, ние очаквахме друга литература като идвате от Балканите, а вие пишете на съвременни теми, за раздели и пр.\" Жената искаше повече потури, малко кръв, турци, битки и прочее. Отвърнах, че и в България понякога хората умират не от нож или кози рог в гърдите, женят се, развеждат се, всички тези неща, характерни за \"цивилизования\" свят. - Един от най-живите в Европа. И все още любопитен към ставащото в литературата извън Германия. - Поети като Ян Вагнер, Уве Колбе, Моника Ринк, Ан Котън и кръгът около Kookbooks, Улф Столтерфохт. Може би най-добрият прием моите книги са имали тъкмо в Германия. \"Физика на тъгата\" беше финалист на двете големи немски награди за чужда литература. Получих най-смислените рецензии за книгите си в издания като \"Франкфуртер алгемайне цайтунг\", \"Ди Велт\", \"Ди Цайт\", \"Зюддойче цайтунг\". Получих разбиране и внимателно четене от публиката в тези страни. Алек Попов  - Имам доста преведени книги и текстове на немски език, а това е основа за добро приятелство. Имал съм и редица срещи с читатели в различни немски градове и винаги съм оставал с много добро впечатление от интелигентния прочит на моите неща. Общо взето, са малко изненадани, тъй като моят стил се различава от онова, което са свикнали да очакват от източноевропейската проза. Но това е по-скоро приятна изненада. - Берлин е градът, в който по някакви причини винаги се губя. Твърде много пространство, предполагам. Твърде много объркващи знаци. В Берлин, на брега на езерото Ванзее, недалеч от \"моста на шпионите\", започнах да пиша сагата \"Сестри Палавееви\". Тогава не подозирах, че това ще ми отнеме десет години. Десет години е и периодът от време, който обхваща романа – от 1943 до 1953. Епоха, която се е просмукала във всяко ъгълче на града по един хипнотичен начин. Спомням си, че през 90-те, при едно от първите ми идвания в Берлин, дълго и безрезултатно търсех бункера на Хитлер. По това време там имаше само пустееща земя. Но много се срамувах да питам къде точно се намира. Имах чувството, че едва ли не върша нещо нередно. - Не съм чак такъв експерт, имам основание да подозирам, че на нас ни се открива само частица от богатия литературен живот в Германия. Предполагам, че там се случват още много интересни неща, извън кръга на т.нар. висока литературна сцена. Прави ми впечатление, че немският читател е дълготърпелив и толерантен, готов да изтърпи тежки, дълги текстове, от които другите настръхват. За съжаление от добрината му се възползват и много шарлатани... - Зависи от литературните вкусове. От потребностите на момента, така да се каже. Кажете какъв тип литература ви интересува и ще ви упътя с удоволствие.  - Свои си, неведоми са пътищата на книгите. Всеки открива по нещо свое в тях и това е най-хубавото. За съжаление не знам немски, което е пречка да работя по-активно с преводача и редакторите си. Най-сполучлив в комерсиално отношение беше романът \"Черната кутия\", който имаше няколко издания и с твърди, и с меки корици.  Мирела Иванова  - Ако отговорът ми е абстрактен, то поезията и свободата. Но това е и конкретният отговор – първо, защото още като ученичка в немската гимназия избирах \"опасната свобода\" да бягам от училище, за да гледам в Народната библиотека с временна карта албумите с немски експресионизъм, да чета повече от задължителното и идеологически провереното. А после преживях, случайно или не, падането на стената в Берлин и само година по-късно заедно с Виктор Пасков бях поканена за три месеца в Литературния колоквиум на Ванзее с писателска стипендия. Написала съм дори стихотворение за онзи Берлин, който бе два Берлина. Оттогава насетне с Германия ме свързаха безброй видими и невидими възелчета, събития, проекти, четения, книги, награди, приятелства, литературни пътувания, вдъхновения, празници. С други думиq въпросът в моя случай трябва да бъде: \"Какво не Ви свързва с Германия?\" - Имам в колекцията си какви ли не интересни, абсурдни и прекрасни истории, чудя се коя от всичките да разкажа. Сещам се за тази например, невероятна открай докрай: една жена прочита стихотворението ми \"Раната Z. не заздравява\", публикувано в Die Zeit, и така се обзема от него, че решава да ме покани заедно с Херта Мюлер на специално организираното от нея литературно събитие в Тутцинг под надслов \"Културата като лукс\". Румъния и България са страните на фокус, участват и неколцина немски автори, главно от румънски произход. Тогава все още нямаше мобилни телефони, това е важно. Тръгвам с полет до Мюнхен, но през точно тази седмица започва стачка на пилотите от \"Луфтханза\" – от понеделник до сряда не летяха самолетите от София до Франкфурт, но именно в сряда се преустановиха и полетите до Мюнхен. Но някак си през Виена, където изчакваме и още пътници, все пак успявам да се добера до баварската столица и да кацна малко преди полунощ. И дори да взема последното влакче до Тутцинг. - Пристигам и заварвам пълно мъртвило, гарата е заключена, ръми ситен дъждец, минава полунощ и няма таксита. Приютявам се в една телефонна кабина и си повтарям наум: \"Все пак съм в Германия, тук всичко функционира!\" Запалвам цигара и виждам номерата на две таксиметрови компании, залепени до телефона, обаждам се и сънен глас отсреща ми обяснява, че съм избрала номера на съседното градче, да позвъня на другия, той е за Тутцинг. Звъня и си поръчвам такси. Докато чакам, една кола кръжи около гарата, накрая спира и от нея слиза възрастна жена. Със сигурност над осемдесетгодишна. Подхващаме разговор, в който аз обяснявам коя съм и накъде съм се запътила, а пък тя обяснява, че очаква мъжа си с последния влак и ако таксито не е дошло дотогава, те ще ме закарат. Когато мъжът, със сигурност над деветдесетгодишен, пристига и се качва в колата, ние със съпругата му му разказваме моята история и той възкликва: Вие сте от България! Обичам България! Знам една българска песен, научих я от едно момиче в младостта си.\" После на чист български запява \"Шуми Марица\". Нататък историята е прекрасна, но полутривиална. Затова спирам дотук, до песента в два след полунощ...  - В Германия ангажиментът на държавата към литературата и културата е респектиращ. Това дава възможност на повечето писатели да живеят и работят на свободна практика. Не казвам, че им е по-лесно в огромен литературен пазар като немския, но несъмнено имат повече възможности... - Честно казано, чета най-вече поезия – харесвам от много години Кристоф Мекел, Зара Кирш, Уве Колбе, Дурс Грюнбайн, Марион Пошман. Тя пише и интересна проза. От две години съм пристрастена и към разказите на Кармен-Франческа Банчу. - Интересен, въодушевяващ, несвършващ – благодарение на преведените ми от Норберт Рандов и Габи Тиман две книги със стихотворения, излезли в хайделбергското издателство \"Вундерхорн\", получих най-непредставимите литeратурни подаръци в живота си. ", "date": "2018.12.11", "title": "Георги Господинов, Алек Попов и Мирела Иванова разказват за връзката си с Германия"}
{"url": "https://www.dnevnik.bg/sviat/2018/12/11/3359986_shtazi_otkri_slujebnata_karta_na_vladimir_putin/", "text": "В архивите на Щази е била намерена идентификационна карта от източногерманската тайна служба на името на руския президент Владимир Путин, който през 80-те години на 20 век е бил агент на КГБ в Дрезден, съобщава германски вестник, цитиран от агенция \"Асошиейтед прес\". \"Билд\" публикува днес снимка на картата, издадена на \"майор  Владимир Путин \", валидна до 1989 г., върху която са поставени подпис и печат. Според изданието картата е била намерена сред документи от централата на Щази в Дрезден, отнасящи се до \"личния състав и обучението\". Конрад Фелбер, началник на дрезденския клон на службата, разследваща  архивите на Щази , е заявил пред \"Билд\", че картата е давала възможност на Путин безпрепятствено да влиза и излиза от централата. По думите му това би улеснило също вербуването на агенти, тъй като не би било нужно Путин да казва на никого, че работи за КГБ. В коментар на публикацията на \"Билд\" говорителят на Кремъл  Дмитрий Песков  посочи, че съветският КГБ и Щази са били партньорски спецслужби, и изказа предположение, че те може да са обменяли документи за своите служители, предаде ТАСС. /БТА", "date": "2018.12.11", "title": "Щази откри служебната карта на Владимир Путин"}
{"url": "https://www.dnevnik.bg/sport/2018/12/11/3359962_kak_tieri_anri_uchi_futbolistite_si_v_monako_na_dobri/", "text": "Тиери Анри прохожда в треньорската професия, като младият състав на  \"Монако\"  е първият тим, където е старши треньор. Френската легенда опитва не само да придаде знанията си за играта на своите футболисти, но показа, че ги учи и на добри обноски. На пресконференцията преди двубоя с \"Борусия\" (Дортмунд) в Шампионската лига бившият нападател трябваше да даде личен пример на защитника Беноа Бадиашил. Младежът, който е на 17 години, напусна мястото си след края на пресконференцията, но не върна стола обратно. Тогава Анри го погледна с хладен поглед и без да казва нищо, само посочи стола, на който преди това беше Бадиашил, подканяйки младия футболист да покаже добро възпитание. \"Тези играчи са млади, те трябва да са пример на терена, но и извън него. В крайна сметка трябва да се отнасяме на нашето работно място както и вкъщи. Не мисля, че е станало кой знае какво, за да го коментираме\", каза малко по-късно Анри, попитан и преди тренировката на своя тим. Защитникът Беноа Бадиашил е само на 17 години. Той дебютира в първия отбор именно след идването на Анри като треньор. Френската легенда беше  назначен за треньор на \"Монако\" през октомври . Той започна със серия от шест поредни мача без победа (четири загуби и две равенства), но напоследък \"монегаските\" се представят по-стабилно. Срещу вече класиралия се напред \"Борусия\" тимът на Анри ще преследва първа победа в Шампионската лига. Дотук \"Монако\" има само точка от първите си пет мача и отпада от турнира, като няма шанс дори да се класира в Лига Европа. Балансът на Анри в \"Монако\" дотук е две победи, две равенства и шест загуби при голова разлика 8:18.", "date": "2018.12.11", "title": "Как Тиери Анри учи футболистите си в \"Монако\" на добри обноски (видео)"}
{"url": "https://www.dnevnik.bg/photos/2018/12/11/3359966_snimka_na_denia_princ_hari_i_megan_po_koledni_puloveri/", "text": "Херцозите на Съсекс Меган и Хари се готвят за Коледа в новите фигури на музея на восъчните фигури \"Мадам Тюсо\" в Берлин.", "date": "2018.12.11", "title": "Снимка на деня: Принц Хари и Меган по коледни пуловери"}
{"url": "https://www.dnevnik.bg/razvlechenie/2018/12/11/3359990_slayer_vkljuchvat_bulgariia_vuv_finalnoto_si_turne/", "text": "Траш метъл групата Slayer ще включи България в прощалното си турне Final World Tour и ще зарадва българските си почитатели си с концерт на 11 юли на просторна локация в парка на летище София, обявиха организаторите на гостуването им тук EventEase. През януари бандата, съставена от вокалиста Том Арая, барабаниста Пол Бостаф и китаристите Кери Кинг и Гари Холт, обяви, че след тази своя концертна обиколка ще се оттегли от сцената след 37 години и 12 студийни записа, наредили ги сред т.нар. Голяма четворка заедно с Metallica, Megadeth и Anthrax. Очаква се събитието догодина в България да привлече и почитателите на групата от Сърбия и Македония, които турнето ще подмине. След последното допълнение на датите в турнето графикът му вече включва и Южна Америка, Австралия, Нова Зеландия и Япония, както и още няколко дати в Европа, сред които е тази в София. Билетите на предварителна продажба се предлагат за 70 и 75 лв. Онлайн цените са 75 и 80 лв. Входът за събитието ще бъде изграден в близост до изхода и съответно входа на метростанцията, спирката на автобуси с номера 84 и 184, както и паркинга на Терминал 2, а вратите за всички фенове ще отворят точно в 19 ч., допълват организаторите.", "date": "2018.12.11", "title": "Slayer включват България във финалното си турне през лятото на 2019"}
{"url": "https://www.dnevnik.bg/biznes/2018/12/11/3360000_iznosut_za_rusiia_se_sriva_napolovina_vnosut_ot_treti/", "text": "След девет месеца спад българският износ за страни извън Евросъюза регистрира за пръв път растеж през октомври. За десетте месеца на 2018 г. стоки на най-голяма стойност са пласирани в Турция и Китай. Русия, която преди година е била втори по важност пазар за българските износители, отчита над петдесетпроцентен спад на вноса си от България. Това сочат данните на Националния статистически институт за търговията с трети страни между януари и октомври 2018 г.  Спадът на износа за трети страни за десетмесечието е с 12.9%, а стойностният му обем е 14.4 млрд. лв. Единствено през октомври износът към трети страни отбелязва растеж - с 9.1% до 1.9 млрд. лв. Вносът от държави извън ЕС се увеличава с 9.2% до 19.1 млрд. лв. за десетте месеца, а само през октомври -  с близо 35 на сто до 2.55 млрд. лв. От данните по държави се вижда, че въпреки 8-процентния спад Турция запазва лидерската си позиция като най-голям вносител на български стоки, чиято обща стойност е 3.6 млрд. лв. за десетмесечието. Втори пазар за България вече е Китай - износът за там е за 1.1 млрд. лв., а увеличението е с 5.7%. С 52.9% се срива износът за Русия, която преди година беше на второ трето място с 1.3 млрд. лв. През тази година обаче стойността му е едва 617 млн. лв. Така трети по значимост търговски партньор вече е Сърбия, за където са изнесени стоки за 835.4 млн. лв., с 10.1 на сто повече, отколкото по същото време преди година. На четвърта позиция са САЩ - 753.1 млн. лв., с 14.6% повече, а на пето - Македония с 681 млн. лв. и ръст от 4.1%. Най-голяма е стойността на вноса от Русия - за 5.1 млрд. лв. или с 8% повече. На второ място е Турция - 3.2 млрд. лв. , увеличение с 4.7%. Трети е Китай - 2.2 млрд. лв., ръст с 19.3%.", "date": "2018.12.11", "title": "Износът за Русия се срива наполовина, вносът от трети страни расте"}
{"url": "https://www.dnevnik.bg/photos/2018/12/11/3359932_snimka_na_denia_bezstrashnoto_momiche_se_izpravi_na/", "text": "Статуята \"Безстрашното момиче\" в Ню Йорк има ново място. Сега тя се намира пред фондовата борса в Ню Йорк, а доскоро беше изправена срещу бика, символизиращ борсовата търговия – на една пресечка разстояние от емблематичната сграда. Статуята на момичето бе поставена на 8 март 2017 г.", "date": "2018.12.11", "title": "Снимка на деня: ''Безстрашното момиче'' се изправи на новото си място"}
{"url": "https://www.dnevnik.bg/ot_vas/novini_ot_vas/2018/12/11/3359839_proekt_predvijda_18-etajen_hotel_do_vhoda_na_morskata/", "text": "Проект предвижда изграждането на 18-етажен хотелски комплекс на бул. \"Сливница\" 1, Варна. Според скиците, новото здание ще се издигне на мястото на паркинга до хотел \"Одесос\", който ще се присъедини към бъдещата висока сграда.", "date": "2018.12.11", "title": "Проект предвижда 18-етажен хотел до входа на Морската градина"}
{"url": "https://www.dnevnik.bg/sviat/2018/12/11/3360001_kitaiski_kompanii_prizovaha_za_boikot_na_stoki_ot_sasht/", "text": "Има опасност напрежението между Китай и САЩ около ареста в Канада на финансовия директор на китайската компания \"Хуавей\" (Huawei) г-жа Мън Ванчжоу да прерасне в протестна акция пред дипломатическите представителства на двете страни в китайската столица и до бойкот на американските стоки, съобщи ТАСС. Днес край посолството на Канада в Пекин се появиха подсилени мобилни групи от полицейските специални части. Полицията не разрешава на преминаващите около дипломатическата мисия да я снимат. Аналогични мерки се вземат и за полоството на САЩ. Нарастващото напрежение подтиква някои китайски фирми и граждани да бойкотират американските стоки, информира днес пекинското издание \"Глобъл таймс\". Като пример всекидневникът посочва изявление на китайската компания \"Менпад\" (Menpad) от Шънчжън, която произвежда различни \"умни\" устройства. Компанията обяви, че в знак на подкрепа към \"Хуауей\" ще отдаде предпочитание на чиповете на този производител, а освен това ще плаща на сътрудниците си 15 процента от цената на мобилните телефони на \"Хуауей\", които те ще си купят за лично ползване. Освен това служителите, които бъдат видени с мобилни телефони на \"Епъл\" (Apple) в ръка, ще бъдат глобявани със сума, равняваща се на пазарната стойност на американския телефон. Освен това \"Менпад\" се зарича да не купува автомобили, произведени в САЩ. Друга китайска компания, \"Ченду\" (Chengdu), от провинция Съчуан, обяви, че планира да замени оборудването си с продукция на \"Хуауей\". Тази фирма също обещава субсидии на работниците си при покупка на мобилни телефони на \"Хуауей\". Междувременно Канада обяви, че все още не е получила от правителството на САЩ официална молба за екстрадирането на финансовия директор на \"Хуауей\", след като Мън Ванчжоу бе арестувана на летището в канадския град Ванкувър, информира електронното издание на в. \"Ванкувър стар\". Всекидневникът отбелязва, че съдията по изслушванията е пояснил следното: САЩ имат 60 дни от момента на задържането (1 декември) на Мън Ванчжоу, за да изпратят молба за екстрадирането й до канадските власти. Ако молбата не бъде получена в този срок, то задържаната ще бъде пусната на свобода. Освен това съдията е отбелязал, че след получаване на документа слушанията по екстрадицията на гражданката на Китай в САЩ могат да продължат от няколко месеца до няколко години. /БТА", "date": "2018.12.11", "title": "Китайски компании призоваха за бойкот на стоки от САЩ"}
{"url": "https://www.dnevnik.bg/sport/2018/12/11/3360004_kralev_za_grigor_dimitrov_i_sofiia_oupun_poluchi_se/", "text": "Изгубване в превода\" е спомогнало за напрежение около казуса с  изказването на Григор Димитров за тенис турнира в София , смята министърът на младежта и спорта Красен Кралев. Според него събитието има своето място в спортния календар в България. За четвъртия сезон през 2019 г. министерството отново ще отпусне 500 хил. лева. По думите на Кралев турнирът е реклама за България и дава възможност на много деца да се докоснат до магията на големите имена в тениса. Преди седмица Димитров заяви, че не вижда защо трябва да се създава напрежение около участието му в \"един частен турнир\". Водещият български тенисист заяви, че няма да играе в София. По-късно  той внесе уточнения около изказването си . \"Всеки си има мнение. Видяхме, той каза едно, след това се коригира и каза друго. Мисля, че безспорно е - вашето мнение също, не съм видял досега една критика, че турнирът е излишен за България или не би трябвало да го има. Първо показахме, че българската публика е изключително компетентна и заслужава този турнир. Второто - турнирът е реклама за целия български спорт, за българската държава\", заяви министърът. Кралев посочи, че не се е засегнал от изказването на Димитров. \"Мисля, че малко там стана \"загубени в превода\". Видяхте, първо започна на български, после се обясни на английски. Всичко е наред. Мисля, че нямаме конфликтни точки. Всеки състезател сам си избира календара, как да му протече подготовката и в кои състезания да участва.\" \"С най-добри чувства\" министърът пожела на Димитров успех и да си върне добрата форма. От създаването на надпреварата от категория АТП 250 през 2016 г. Димитров игра единствено във втория сезон и стана шампион.", "date": "2018.12.11", "title": "Кралев за Григор Димитров и \"София оупън\": Получи се малко \"загубени в превода\""}
{"url": "https://www.dnevnik.bg/sviat/2018/12/11/3360023_krainata_desnica_v_belgiia_pokani_jultite_jiletki_na/", "text": "Представители на крайната десница в Белгия са подали искане за шествие в Брюксел в неделя, насочено срещу споразумението на ООН за миграцията, утвърдено в Маракеш, съобщават местни медии. Отбелязва се, че участниците ще бъдат от младежката организация на крайнодясната партия \"Вламс беланг\", от сдруженията на фламандските ученици католици и на учениците националисти, от групата \"Да направим Фландрия отново велика\" и сподвижници на университетското движение \"Защита и приятели\" от Гент. Неотдавна водачът на движението от Гент бе изключен от университета заради крайни възгледи. Според медиите тези групировки открито водят дейност срещу чужденците в страната и ще протестират срещу \"правителството Маракеш\", както бе определен кабинетът на премиера Шарл Мишел  заради решението да подкрепи споразумението на ООН , въпреки съпротивата на мандатоносителите от партията Нов фламандски алианс (НФА). Подкрепата за споразумението доведе до правителствена криза и оттеглянето на министрите на НФА. Днес правната комисия на федералния парламент настоя Мишел да поиска вот на доверие, въпреки че междувременно преразпредели задачите в правителството сред останалите на работа министри. Цял клас от ученици Организаторите на похода призовават своите съмишленици да действат така, че \"децата и внуците\" им да знаят, че са направили всичко в защита на страната. Допълва се, че е отправена покана към \"жълтите жилетки\" от Валония да се присъединят към проявата, тъй като и те са против споразумението от Маракеш. В социалните мрежи се разпространяват призиви Брюксел в неделя да се превърне в \"малък Париж\", защото политиците разбирали само езика на насилието. Мястото на проявата е в близост до точки, в които се събират мигранти, търсещи убежище. Медиите съобщават днес за случай в училище в Брюж, където в социалните мрежи младежи в закрита група се подготвяли да се саморазправят със свои съученици от имигрантски произход. Под името \"Сдружение на десните в техникума в Брюж\" младежите възнамерявали да нападнат цял клас от ученици, пристигнали в страната преди по-малко от година. Със случая се занимава полицията. В Брюксел за неделя е предвидена и проява в защита на споразумението от Маракеш. Организаторите на тази проява настояват за отпор на \"неофашистите\" и за по-многобройно участие в мирна защита на човешките права. Ден по-рано в столицата отново ще се появят \"жълтите жилетки\", но за пръв път от началото на недоволството им срещу бедността преди месец е подадено официално искане за тяхната изява. /БТА", "date": "2018.12.11", "title": "Крайната десница в Белгия покани \"жълтите жилетки\" на протест срещу миграцията"}
{"url": "https://www.dnevnik.bg/evropa/2018/12/11/3360024_zashto_obeshtanoto_ot_makron_uvelichenie_na/", "text": "Френският президент Еманюел Макрон не спомена в снощното си телевизионно обръщение понятието \"премия за активност\". В действителност индексирането на тази премия се крие зад  обявеното от държавния глава увеличение на минималната заплата , информира радио \"Франс енфо\" (France Info). Телевизионните зрители, които са слушали разсеяно изявлението на Макрон, може да са разбрали, че минималната заплата ще се увеличи със 100 евро на месец от 1 януари. Но формулировката, използвана от държавния глава, води до объркване. В действителност минималната заплата няма да бъде увеличена, а премията за активност ще бъде индексирана - малко повече от предвиденото и малко по-скоро, отколкото беше обявено преди кризата с \"жълтите жилетки\". Ето какво каза Макрон: \"Заплатата на работещ на минимална заплата ще се увеличи със 100 евро още през 2019 година, без това да струва и 1 евро повече на работодателя\". За разлика от това, което внушават думите на Еманюел Макрон, месечната минимална заплата няма да бъде повишена със 100 евро от 1 януари 2019 година. Минималната заплата ще нарасне само чрез автоматичното увеличение, предвидено в закона, което се очаква да бъде около 1.8 на сто (чисто около 20 евро). Откъде идва тогава разликата от 80 евро? Хората на минимална заплата (или малко повече) ще получат увеличение на премията за активност още през 2019 година. Тази премия замени \"дохода за активна солидарност\" (RSA) през 2016 година и се плаща от държавата от средствата за семейни надбавки. Което обяснява защо това няма да струва нищо на работодателите, както подчерта Еманюел Макрон, отбелязва \"Франс енфо\". Държавният глава обаче не припомни, че увеличението на премията за активност е било планирано още преди протестите на \"жълтите жилетки\": 30 евро през април 2019 година, 20 евро през октомври 2020 година и 20 евро през октомври 2021 година - или общо 70 евро до края на петгодишния президентски мандат (след първото увеличение с 20 евро през октомври 2018 година). На въпрос на \"Франс енфо\" Елисейският дворец потвърди, че съобщеното от Еманюел Макрон означава ускоряване на графика за увеличаването на премията за активност. Като се прибавят и 20-те евро автоматично увеличение на минималната заплата от 1 януари, стават около 100 евро - колкото обяви президентът. За хората на заплата обаче това не е едно и също, тъй като върху премията не се правят пенсионни вноски и следователно тя няма да бъде взета предвид при изчисляване на пенсията, изтъква \"Франс енфо\". /БТА", "date": "2018.12.11", "title": "Защо обещаното от Макрон увеличение на минималната заплата не е каквото изглежда"}
{"url": "https://www.dnevnik.bg/razvlechenie/2018/12/11/3359996_promouturut_zad_bulgarskiia_live_aid_beshe_arestuvan/", "text": "Американският промоутър и бивш барабанист Робин Ди Маджо беше арестуван по подозрения, че е присвоил 750 хил. долара, предвидени за благотворителен концерт за бездомни деца в България, предаде \"Асошиейтед прес\". На бившия музикален директор на ООН вероятно ще бъдат повдигнати обвинения във финансова измама. Според ищците на Ди Маджо били връчени 750 хил. долара, след като той се съгласил да помогне на фондация \"Мир за теб, мир за мен\" в организирането на благотворителен концерт в България. Но вместо парите да отидат за хонорари на музикантите, Ди Маджо ги използвал за лични нужди и за нова къща на бившата си съпруга. Ако бъде признат за виновен, Ди Маджо може да бъде осъден на 20 години лишаване от свобода. В кариерата си на барабанист той е участвал в записването на албуми на Пол Саймън и Даяна Рос, съобщава \"Асошиейтед прес\". През 2016г. благотворителният концерт, организиран от Ди Маджо, беше обявен за  \"българският  Live Aid \", а сред артистите в програмата стояха имена като Мик Джагър, Джъстин Тимбърлейк и Джони Деп. Тогава страницата на събитието  беше залята от шеговити коментари и предложения за необичайни гости .  На 6 юли, 2016г. Ди Маджо гостува в ефира на \"Би Ти Ви\", където заяви, че концерт ще има, но българите са твърде големи песимисти, за да повярват. \"Живейте с негативизъм, много ще ви помогне\", беше неговият коментар на шеговитите коментари във \"Фейсбук\". ", "date": "2018.12.11", "title": "Организаторът на \"българския Live Aid\" беше арестуван за присвояване на 750 хил. долара"}
{"url": "https://www.dnevnik.bg/politika/2018/12/11/3359991_sus_speshni_promeni_upravliavashtite_obezsmisliat/", "text": "Със спешни промени в Закона за противодействие на корупцията и отнемане на незаконно придобитото имущество управляващите от ГЕРБ искат да обезсмислят тълкувателното решение на Върховния касационен съд (ВКС), свързано с гражданската конфискация. Миналата седмица върховните магистрати постановиха, че  прекратяването на наказателното производство, обвинението по което е станало повод за проверка на  имуществото, е абсолютна пречка да се води дело за конфискация. Промяна на срока за проверка от антикорупционната комисия Сега председателят на правната комисия в парламента Данаил Кирилов (ГЕРБ) предлага Комисията за противодействие на корупцията и отнемане на незаконно придобитото имущество (КПКОНПИ) да има възможност да проверява някого повече от година и половина, колкото е максималния срок по закон. Освен това въпреки неспазването на сроковете антикорупционната комисия да не губи правото си на иск за конфискация. Спешната промяна е внесена вчера и още утре ще бъде разгледана от правната комисия в парламента. Във внесения от Кирилов проект е заложено промените да влезят в сила от 23 януари 2019 г. Той предвижда създаването на нова алинея, чийто текст гласи: \"Неспазването на срока за извършване на проверка по чл. 112, ал. 1 не води до прекратяване на производството пред съда, не е основание за недопустимост на исковете по ал. 1 и не погасява материалното право на държавата за отнемане на незаконно придобитото имущество\". В момента съдилищата приемат, че ако проверката не приключи до година и половина, искът на антикорупционната комисия за конфискация е просрочен и делото се прекратява. В тълкувателното си решение върховните съдии коментираха и този срок - \"срокът (с евентуалното му продължение) за приключване на проверката има значение за надлежното упражняване на правото на иск, тъй като изтичането на този срок го преклудира\", заяви ВКС, припомня  news.lex.bg . Кирилов предлага в закона изрично да се въведе, че срокът за приключване на проверката не е преклузивен, а инструктивен. В коментар за специализирания правен сайт той е отхвърлил опасенията, че така се създава възможност за безкрайни проверки и ще отпадне дисциплиниращият ефект на сроковете за антикорупционната комисия. \"Разбира се, че има дисциплина и при инструктивни срокове, а и в никакъв случай не се въвеждат вечни проверки. Проверката на КПКОНПИ е регулирана като процедура - има начало и момент, в който се установява или не незаконно придобито имущество и процедурата завършва с внасянето на иск\", каза той. И допълни, че тези промени се правят в спешен порядък, а всъщност вече е разработен по-мащабен проект за промени в антикорупционния закон. По думите на Кирилов той може би ще бъде внесен до края на седмицата. \"Имаме готовност да внесем по-детайлен законопроект, в който ще дадем повече възможности на лицата да събират доказателства в тази процедура и ще увеличим срока за подготовката и предявяване на иск за комисията\", каза председателят на правната комисия. В мотивите към вече внесения от проект той посочва, че неспазването на срока за извършване на проверката е основание за дисциплинарна отговорност и за търсене на обезщетение за вреди. Промяната, която обезсмисля тълкувателното решение Друга промяна, с която на практика се обезсмисля задължителното тълкуване на ВКС е, че неприключените дела по отменения вече Закон за отнемане на незаконното имущество ще се гледат по новия закон. По този начин ще се \"заобиколи\" указанието, че прекратяването на наказателното производство е абсолютна процесуална пречка за конфискация. Висящите дела са малко над 300, като не е ясно по колко от тях наказателното производство е прекратено или пък има влязла в сила оправдателна присъда. Едно от тях - с оправдателна сила, е  срещу бившия зам. председател на ДПС и на парламента Христо Бисеров.  За да не доведе тълкувателното решение до прекратяване на дела, спешно в антикорупционния закон се правят и други две промени. С първата се създава нова алинея, която гласи: \"Не съставляват законова пречка за съществуването и надлежното упражняване правото на иск за отнемане на незаконно придобитото имущество в полза на държавата прекратяването на наказателното производство или влизане в сила на присъда, с която подсъдимия е признат за невинен за престъпления, посочени в разпоредбата на чл. 108, ал. 1 от закона\". Всъщност действащият закон вече съдържа разпоредба с такова съдържание. Но тя не се отнася до засегнатите от тълкувателното решение дела по стария закон, в проекта е заложен текст, според който: \"Неприключилите до влизането в сила на този закон проверки и производства пред съда във връзка с отменения Закон за отнемане в полза на държавата на имущество придобито от престъпна дейност, както и производства по установяване на конфликт на интереси и налагане на административни наказания, се довършват по досегашния ред от Комисията\". Освен това се предвижда: \"Неприключилите проверки и производства пред съда по отменения Закон за отнемане в полза на държавата на незаконно придобито имущество се довършват по реда на този закон\". Кирилов мотивира предложенията за промяна с \"такава е действителната воля на законодателя\". Допълва, че държавната политика по противодействие на корупцията няма за цел възмездие, а възстановяване на справедливостта в обществото. \"Целта на предложеното изменение е да цементира работата на сегашната КПКОНПИ извън всякакви правила и процедури. Най-вече да може да отнема имуществото и на лица, които или са оправдани от съда, или срещу които прокуратурата сама е решила да не повдига или поддържа обвинение. Това, разбира се, не е всичко. (...) Според новопредвидената алинея 7 в чл. 153 от ЗПКОНПИ антикорупционният орган няма да е обвързан с никакви срокове. Ще може да си чанчи с проверки и налагане на обезпечения и запори на воля и накрая, в удобен по собствено усмотрение момент, ще може да внесе иск за конфискация\", написа юристът Емил Георгиев в социалната мрежа \"Фейсбук\" във връзка с предложения законопроект. Делото за конфискация срещу Бисеров е прекратено  Във връзка с тълкувателното решение на ВКС председателят на антикорупционната комисия Пламен Георгиев заяви за \"Фокус\", че делото за конфискация на почти 2 млн. лв. срещу Бисеров е прекратено. \"За съжаление, ефектът ще е доста по-­голям. Направихме анализ, според който дела за над 21 млн. лв. ще бъдат прекратени, поради това, че са прекратени наказателните такива или са оправдани лицата в наказателното производство. Искам да подчертая, че за всички тези повече от 21 млн. лв. не сме установили законни източници. Тоест, това са незаконни пари и искаме отнемането им\", коментира Георгиев и уточни, че именно това е бил смисълът и философията на закона, когато не успее по една или друга причина наказателното производство. \"В много случаи то има доста трудни процедури за събиране на доказателствата и ако не успее да се докаже виновността на едно лице ­ да му се отнеме незаконно придобитото имущество, за което няма никакви доказателства от къде има тези средства\", обясни Георгиев. Той посочи, че с тълкувателното решение на съда, отново се е върнало старото положение, при което наказателното производство е водещо и при прекратяване на наказателното дело, КПКОНПИ трябва да прекрати своето производство. Тълкувателното решение на ВКС ще блокира работата по гражданската конфискация, ако държавата не реагира, дела за 3 млрд. лв. ще отидат във \"фризера\". По думите му сега е моментът държавата да реагира и да защити гражданската конфискация. \"Това са 3 млрд. с недоказан произход и ако законодателят не предприеме спешни законодателни промени, има огромна вероятност тези пари да бъдат загубени. Дай Боже, държавата да застане зад нас, защото в поредица от мониторингови доклади именно дейността по отнемане на незаконно придобито имущество беше една от дейностите, които бяха силно оценени като ефективна мярка за борба с корупцията и организираната престъпност\", заяви Георгиев. Той подчерта, че ако страната иска все така да са положителни оценките, цялата държава трябва да застане зад КПКОНПИ и да ги подкрепи със законодателни промени, които да възстановят гражданската конфискация. ", "date": "2018.12.11", "title": "Със спешни промени управляващите обезсмислят тълкувателното решение за гражданската конфискация"}
{"url": "https://www.dnevnik.bg/sport/2018/12/11/3360007_fenut_na_chelsi_tvurdi_che_ne_e_izpolzval_rasistki/", "text": "Запалянкото на \"Челси\", който предизвика скандал във Висшата лига с  расистки обиди към нападателя на \"Манчестър сити\" Рахийм Стърлинг , твърди, че не е използвал думи, насочени към цвета на кожата на играча. Фенът на \"Челси\" се казва Колин Уинг и е на 60 години. Той говори пред \"Дейли мейл\", обяснявайки, че съжалява за постъпката си. \"Аз съм дълбоко засрамен от поведението си и се чувствам много зле. Но никога не съм го наричал черно ****\", каза Уинг. Той твърди, че просто е обидил грозно Стърлинг, използвайки прилагателно за това, че той идва от отбор от Манчестър. \"Бях напълно извън контрол. Изгубих работата си, изгубих абонаментната си карта и сега всички получиха каквото искаха. Защо просто не ме оставите на мира\", добави фенът на сините. След скандала, разразил се на  мача в събота ,  сините от Лондон наложиха забрана  на четирима от своите фенове за посещение на двубои. Наказанието е в сила, докато тече разследването на \"Челси\" и полицията в Лондон. Запалянковците са заплашени от големи наказания, ако проверката докаже вината им.", "date": "2018.12.11", "title": "Фенът на \"Челси\" твърди, че не е използвал расистки обиди срещу Стърлинг"}
{"url": "https://www.dnevnik.bg/sviat/2018/12/11/3360036_edin_ot_nai-golemite_telekomi_v_sasht_sukrashtava_nad/", "text": "Американската телекомуникационна компания \"Върайзън\" (Verizon) съобщи снощи, че над 10 400 служители са приели доброволно да напуснат, тъй като компанията се подготвя за пето поколение клетъчни мобилни комуникации,  известно като 5G , предаде ДПА. Мярката засяга близо 7 процента от общо 150 хил. служители на \"Върайзън\". Компанията се сблъсква с високи разходи по изграждането на инфраструктурата  на 5G мрежите  и с натиск от конкуренти като \"Т-мобайл\" (T-Mobile) и Ей Ти енд Ти (AT&T). По-рано \"Върайзън\" обяви, че планира да намали разходите си с 10 млрд. долара до 2021 г. Главният изпълнителен директор Ханс Вестберг каза, че освобождаването на работниците, което ще се осъществява до 2019 г., е добре планирано. Служители, които са проявили желание доброволно да участват в схемата, включваща заплата на стойност, равна на до 60 седмици работа, са били уведомени вчера дали са одобрени, съобщи \"Върайзън\". /БТА", "date": "2018.12.11", "title": "Един от най-големите телекоми в САЩ съкращава над 10 хил. души заради 5G мрежите"}
{"url": "https://www.dnevnik.bg/biznes/2018/12/11/3360062_iznosut_za_es_raste_po-burzo_ot_vnosa/", "text": "Българският износ за страните - членки на ЕС нараства с 10.1% между януари и септември, а вносът - с 8.2%, съобщи Националният статистически институт. Две трети от българския износ са за Германия, Италия, Румъния, Гърция, Франция и Белгия. Вносът е най-голям от Германия, Италия, Румъния, Испания и Гърция. Стойността на българския износ за ЕС за деветмесечието е 28.1 млрд. лв., а на вноса - 29.6 млрд. лв. Българският износ нараства за всички основни партньори с изключение на Белгия, за където спадът е с 11.3%. Най-голям е ръстът за основния пазар за българските стоки - Германия - с 20.2% до 6.3 млрд. лв. Увеличението на експорта за Италия е с 10.1% до 3.6 млрд. лв., за Румъния - с 9.8% до 3.5 млрд. лв., за Гърция - с 8.4% до 2.7 млрд. лв. Вносът от Германия нараства с 8.9% до 5.8 млрд. лв., от Италия - с 11.8% до 3.5 млрд. лв., Румъния - с 6.6% до 3.3 млрд. лв., Испания - с 11.8% до 2.5 млрд. лв., Гърция - с 4.2% до 2 млрд. лв.", "date": "2018.12.11", "title": "Износът за ЕС расте по-бързо от вноса"}
{"url": "https://www.dnevnik.bg/biznes/2018/12/11/3359974_knigite_sa_sred_nai-nejelanite_podaruci_sochi/", "text": "Преди Коледа с най-голям ръст е търсенето на играчки, а през януари, когато се търси нов собственик на нежеланите подаръци, най-голям ръст има предлагането на книги. Това показват данни на платформата за покупко-продажба OLX. Компанията представи данни, които показват тенденциите преди коледните празници през 2017 г. и от януари 2018 г. както и данни от проучване сред потребителите на платформата в България. Платформата, в която в България активно купуват или продават 1.6 млн. потребители, а продажбите са 7 хил. на ден, отчита ръст от 49% в търсенето на играчки преди празниците. На второ място по този показател са мобилните телефони с 18%, следвани от стоките в категория \"мода\" - с 16%. В същото време данните от януари на тази година показват, че потребителите най-вече искат да продадат книги, които се предполага, че са получили като подарък. Така през първия месец на годината предложенията в тази категория са били с 31% ръст. На второ място по този показател се нареждат малките електроуреди с ръст на предлагането от 24% и декорациите и коледните играчки. Около 79% от потребителите на сайта смятат да купят подаръци тази година само на най-близките си, а 10% от тях - на над 10 човека. 31% от запитаните са декларирали, че ще похарчат за целта между 100 и 200 лв., а 27% - над 300 лв. Около 65% от участвалите в проучването казват, че пазаруват за празниците и онлайн, и във физически магазини. Едва 12% правят покупките си само онлайн. Данните показват още, че 53% от потребителите не планират да пътуват по коледно-новогодишните празници и ще си стоят вкъщи, 21% ще отидат при роднини, около 18% ще отидат на планина, а близо 30% обичали да си стоят вкъщи. Средната цена на офертите за пътуване/почивка по празниците в платформата е 622 лв., показват данните й.", "date": "2018.12.11", "title": "Книгите са сред най-нежеланите подаръци, сочи проучване"}
{"url": "https://www.dnevnik.bg/sport/2018/12/11/3360029_antuni_ivanov_ostana_osmi_vuv_finala_na_200_metra_na/", "text": "Антъни Иванов се класира на осмо място във финала на 200 метра бътерфлай на световното първенство по плуване в малък басейн в китайския град Ханджоу. Българският плувец остана последен във финалното плуване, като постигна 1:52.40 минути. Плуването на Иванов остана далеч от постижението му от сериите 1:51.81, което беше и нов национален рекорд на България в дисциплината. Това е трети пореден финал за Иванов в коронната му дисциплина 200 метра бътерфлай, за който се класира при мъжете. Българинът остана осми през миналата година на световното в голям басейн в Будапеща и осми на европейското в Глазгоу. \"Все още не мога да повярвам. Наистина много малко хора ще разберат какво наистина се случи! Световното започна великолепно за целия отбор, дано да завърши така, браво на всички\", написа Иванов в социалните мрежи след класирането си за финала. Досегашният рекорд на Льо Кло беше 1:48.56, поставен през 2013 г. в Сингапур. Сето се справи със световния шампион от големия басейн Льо Кло. През миналата година южноафриканецът грабна титлата в Будапеща, а тогава Сето остана трети. На миналогидишното световно Иванов се класира осми.", "date": "2018.12.11", "title": "Антъни Иванов остана осми във финала на 200 метра на световното по плуване"}
{"url": "https://www.dnevnik.bg/politika/2018/12/11/3360057_demokratichna_bulgariia_prizova_da_ne_se_podpisva/", "text": "Да не се подписва нищо по проекта \"Турски поток\" преди да бъдат доказани икономически ползи за България. За това призоваха от \"Демократична България\" на пресконференция. Зад оптимистичните твърдения за това как газопроводът \"Турски поток\" ще мине през България, се крие намерението да се похарчат минимум 2.6 милиарда лева (без ДДС), а вероятно значително повече, за нова газова инфраструктура, която да улесни евентуалния износ на руски газ през българска територия, без никакви гаранции за българския приход от този огромен разход, се казва в позицията на обединението на \"Да, България\", ДСБ и \"Зелените\" Има съществена опасност този проект да се превърне в поредното мега източване на държавния бюджет, и България да продължи да бъде зависима от доставките на газ от един източник, предупреждават от \"Демократична България\". От всичко, което изчетох останах с впечатление, е че важи поговорката \"да изпуснеш питомното да гониш дивото\", каза председателят на ДСБ Атанас Атанасов, който е съпредседател на обединението. Той припомни, че българската държава има договор до 2030 с \"Газпром\" за пренос на газ през Украйна и Молдова. Атанасов смята, че има нещо необяснимо в тази активност на българските власти, тъй като все още няма официална позицията от руска страна за това, какво предлагат. Според Атанасов интересът на Русия е ясен, той е геостратегически и цели да заобиколи Украйна. Тръбата през българска територия ще струва 3,3 млрд. на държавното дружество \"Булгартрансгаз\", които дружеството няма и трябва да вземе на кредити. Това според Атанасов носи потенциален риск от загуба на собственост. В преговорите да се включи и Европейската комисия Мартин Димитров добави, че е имало много проекти \"на тъмно\" в българската енергетика и резултатите от тях винаги са били огромни загуби за българите. Димитров е убеден, че в преговорите по проекта трябва да бъде включена и Европейската комисия, тъй като най-големите пробиви при преговори с Русия са постигани с участието на комисията. \"Искаме публичност на всички документи, няма логика да се позовава на търговска тайна. Цената на газа е 70% от цената на парното и за това има преобладаващ обществен интерес\", каза още Димитров. Той припомни, че България е енергийно зависима от Русия и добави, че докато не бъдат направени интерконектори със съседни страни, което би позволило влизането на пазара и на друг газа, ще плащаме повече. Невероятният сценарий за две тръби натоварени на 100% \"Днес пишем двойка по счетоводство на енергийния министър Петкова. Стъкмистиката с баснословните печалби от 100 процентовото запълване и на бъдещите, и на сегашните газопреносни мрежи, е невероятен сценарий, който се сбъдва само за целите на бъдещите кражби\", добави и Владислав Панев (\"Зелените\"). Такива проекти трябва да бъдат реализирани, само ако има икономически ползи от тях, а това най-лесно се доказва от пазара, смята Панев. \"Тоталната липса на прозрачност и на корпоративно управление е причина за колапса на цялата енергетика. Няма какво да се чудим, че алтернативата сега е или фалит на държавната енергетика, или по високи цени на тока, което води до затваряне на индустриални предприятия и оттам до прехвърляне на кризата в отрасъла към цялата икономика. Както виждаме от ръста на цените на енергийната борса, правителството се спира на втория вариант. И вече държавния ТЕЦ Марица изток продава ток на високи цени. За сметка на потребителите\", каза още Панев. . Според него отрасъла има нужда от реформи и истински пазар и за това държавния тец трябва да си върне студения резерв от Доган и Ковачки, да прекрати източването от доставчици на входа и да престане с несвойствените дейности. България пак е на кръстопът Христо Иванов (\"Да, България\") каза, че България се намира на кръстопът и трябва да реши на кой път да поеме. Ако се поеме на Изток това ще доведе до по-малко демокрация и свобода, ако хванем на Запад, изисква реформи – енергетика, съдебна система и въоръжени сили, смята Иванов. Той припомни, че от \"Демократична България\" имат поредица позиции, които много добре позиционират обединението на този кръстопът. Освен днешната позиция за \"Турски поток\" Иванов припомни и позициите за АЕЦ \"Белене\", отравянето на Скрипал, гостуването на руския главен прокурор Юрий Чайка, агресията в Украйна, санкциите към Русия, превъоръжаването на армията, Македония и т.н. \"Това са нашите червени линии. Демократична България е единствената политическа сила, която има ясни позиции. ГЕРБ се свличат към източната част на този кръстопът\", заяви Иванов. Той припомни и проруските и антиевропейските позиции на президента Румен Радев и лидерът на БСП Корнелия Нинова, която дори се обяви срещу присъединяването на България към Еврозоаната. Всеки който може да каже, че в България има коалиция \"Цацаров\", \"Пеевски\" и \"Лукойл\" може да застане до нас, ако тази ясното липсва, много много трудно можем да убеждаваме заедно, заяви Христо Иванов. Той обясни, че тези му думи са покана към всички политически партии да се самоопределят.", "date": "2018.12.11", "title": "\"Демократична България\" призова да не се подписва нищо по \"Турски поток\""}
{"url": "https://www.dnevnik.bg/sport/2018/12/11/3360038_videopovtoreniiata_sa_reshenieto_za_problema_v/", "text": "Въвеждането на технологията за видеоповторенията ще реши проблема със съдийството в българския футбол, смята министърът на спорта Красен Кралев. Думите му дойдоха в момент на увеличено напрежение заради честите грешки на реферите в Първа лига. \"Много сериозно се отнасям към проблемите в българското съдийство въобще. Тази година има доста сериозни пропуски, доста проблеми. Вчера вицепрезидентът на футболния съюз (Атанас Фурнаджиев) каза, че рано или късно ще пробегнем до ВАР (технологията за видеоповторенията). Мисля, че това е решението, защото това ще даде възможност за по-голяма обективност\", каза Кралев. Той заяви, че до момента има отбори, които са ощетени с между пет и десет точки, но не посочи имената им. \"Знаете ги, няма какво да коментирам. След всеки кръг има коментари. Важното е да се успокоят нещата. Не можем да тръгваме с предубеждение в първенството и всеки кръг предварително да очакваме грешки. Клише е, че съдиите и те са хора, и те грешат. Трябва да грешат по-малко и да са по-концентрирани.\" Според Кралев грешките на съдиите са по-скоро плод на некомпетентност и на напрежение. През април изпълнителният директор на БФС Борислав Попов каза пред \"Дневник\", че футболният съюз обмисля въвеждането на видеоповторения. Оценките тогава бяха, че инвестицията ще е поне 500 хил. долара на сезон. Думите на Кралев идват месец след  изказването му, че \"българският футбол е един от най-чистите\" .", "date": "2018.12.11", "title": "Видеоповторенията са решението за проблема със съдийството в Първа лига, каза Кралев"}
{"url": "https://www.dnevnik.bg/citat_na_deniia/2018/12/11/3360073_citat_na_denia_ima_edin_iznenadvasht_gost_na/", "text": "Има един изненадващ гост на Европейския съвет и това е Брекзит\", заяви председателят на Европейската комисия Жан-Клод Юнкер, цитиран от \"Политико\". \"Изненадан съм, защото ние постигнахме споразумение на 25 ноември заедно с правителството на Великобритания\", допълни Юнкер  в изказване пред Европейския парламент . \"Сделката, която постигнахме, е най-добрата възможна и единствената възможна. Така че няма място за предоговаряне\", подчерта още Юнкер, като уточни: \"Ако се използва интелигентно, има достатъчно пространство за допълнителни разяснения и допълнителни интерпретации без да се отваря Споразумението за напускане. Това няма да се случи. Всички трябва да знаят, че Споразумението за напускане няма да се отваря отново\". Вчера британският премиер Тереза Мей обяви, че  отлага гласуването на сделката  за Брекзит в парламента, което бе насрочено за днес и ще се върне в Брюксел, за да продължи разговорите с европейското ръководство. Снощи председателят на Европейския съвет Доналд  Туск съобщи, че  ще включи в дневния ред на заседанието на европейските държавни и правителствени ръководители тази седмица точка, посветена на въпроса с напускането на Великобритания. Няма да предоговаряме споразумението, включително за \"предпазната мрежа\", но сме готови да обсъдим с какво можем да улесним одобрението на договора от британска страна, добави Туск.", "date": "2018.12.11", "title": "Цитат на деня: Има един изненадващ гост на Европейския съвет"}
{"url": "https://www.dnevnik.bg/biznes/2018/12/11/3360077_sedem_ot_nai-golemite_verigi_obiaviha_investicii_ot_38/", "text": "Седем от най-големите търговски вериги, работещи в България, обявиха общи инвестиции в страната за над 3.8 млрд. лв. в анкета на Сдружението за модерна търговия, се казва в прессъобщение. Това са \"Кауфланд\", \"Била\", \"Лидл\", МЕТРО, \"Т-маркет\", дрогериите ДМ и веригата за обувки \"Дайхман\", които заемат общо над 30% от пазара на бързооборотни стоки в страната, по данни на сдружението, чиито членове са компаниите. Вложенията са в строителството на търговски обекти и логистични бази, поддръжка, охрана и обслужване. Международните вериги навлизат по различно време в България. Първа е МЕТРО, която отваря първия си магазин през 1999 г., година по-късно в България стъпва \"Билла\", през 2005 г. започва да работи \"Т-марект\", през 2006 г. - \"Кауфланд\". Днес седемте вериги имат повече от 430 магазина в цялата страна. С най-много филиали е \"Билла\" - 115, \"Лидл\" има 92 магазина, Дрогериите ДМ са 72, обектите на T-Maркет – 65, \"Кауфланд\" – 56, \"Дайхман\" 22, МЕТРО - 13.", "date": "2018.12.11", "title": "Седем от най-големите вериги обявиха инвестиции от 3.8 млрд. лв. в България"}
{"url": "https://www.dnevnik.bg/evropa/evropeiski_parlament/2018/12/11/3360083_stranite_da_izdavat_humanitarni_vizi_v_posolstvata_i/", "text": "Страните на ЕС трябва да имат възможност да издават хуманитарни визи в посолствата и консулствата си в чужбина, за да могат търсещите закрила да достигат до Европа без да рискуват живота си, настояха евродепутатите. Европейският парламент поиска във вторник Европейската комисия да предложи, законодателен проект за създаване на Европейска хуманитарна система за визи, до 31 март 2019 г. Законодателният доклад по собствена инициатива беше подкрепен с 429 гласа \"за\", срещу 194 гласа \"против\" и 41 \"въздържал се\". Евродепутатите подчертават, че въпреки многото съобщения и искания за безопасни и законни пътища за хора търсещи убежище в Европа, не съществува хармонизация за процедурите за закрила при влизане. Те подчертават, че поради липсата на правни възможности, приблизително 90% от хората, на които е предоставена международна закрила, достигат до Европейския съюз по незаконен начин. Намаляване на смъртните случаи Парламентът вярва, че хуманитарните визи ще помогнат за справянето с недопустимия брой смъртни случаи в Средиземно море и по миграционните маршрути към ЕС (от 2000 г. досега са загинали най-малко 30 хил. души на границите на ЕС), за борбата с трафика на хора и за управлението на влизането, приемането и обработването на молбите за убежище по-добре. Инструментът също така трябва да допринесе за оптимизиране на бюджета на държавите членки и на ЕС за убежище, процедури за правоприлагане, граничен контрол, надзор и действия за търсене и спасяване, според евродепутатите. Същевременно те подчертават, че решението за издаването на хуманитарни визи трябва да остане изключителна компетентност на държавите членки. Проверки за сигурност Резолюцията пояснява, че бенефициентите ще трябва докажат добре обосновано излагане на риск, както и че вече не са в процес на презаселване. Оценката на заявлението не следва да включва процес на пълно определяне на статут, но преди издаването на визата всеки кандидат трябва да бъде подложен на проверка за сигурност, чрез съответните национални и европейски бази данни, \"за да се гарантира, че не представлява риск за сигурността\". Следващи стъпки Парламентът призовава Европейската комисия да представи законодателен проект до 31 март 2019 г. Комисията ще трябва да представи мотивиран отговор по исканията на Парламента.", "date": "2018.12.11", "title": "Страните да издават хуманитарни визи в посолствата и консулствата си в чужбина, иска Европарламентът"}
{"url": "https://www.dnevnik.bg/sviat/2018/12/11/3360072_rusiia_globi_gugul_zaradi_zabraneni_saitove/", "text": "Руският регулатор \"Роскомнадзор\" глоби американската компания \"Гугъл\" (Google) с 500 хил. рубли за неспазване на руските закони, тъй като технологичният гигант не се е присъединил към федералната държавна информационна система, съобщи днес пред журналисти ръководителят на ведомството Александър Жаров, цитиран от ТАСС и БТА. Глобихме \"Гугъл\" с 500 хил. рубли, каза Жаров, като добави, че ведомството продължава да следи компанията за това дали изпълнява законодателството на Русия. Жаров припомни, че компанията не се е включила в установения срок във федералната държавна информационна система със списък с блокираните в Русия сайтове. Сумата се равнява на около 7500 долара. Както отбеляза по-рано \"Роскомназдор\", според руското законодателство операторите на търсачки са задължени да изключват от резултатите на търсенето препратки към ресурси с незаконна информация. По тази причина трябва да се включат във федералната държавна информационна система, която съдържа списък със забранените интернет сайтове. Закон от миналата година забранява блокирани сайтове да излизат в резултатите от търсене в интернет, както и използването на прокси сървъри и всякакви инструменти, с които да се заобикаля забрана на сайтове. Журналисти обаче отбелязаха още миналата година, че както \"Гугъл\", така и най-голямата руска търсачка \"Яндекс\" са започнали да премахват сайтове от забранителния списък от резултатите от търсенето си, пише електронното издание \"Медуза\".", "date": "2018.12.11", "title": "Русия глоби \"Гугъл\" заради забранени сайтове"}
{"url": "https://www.dnevnik.bg/bulgaria/2018/12/11/3360087_zaradi_novite_pravila_zapochva_informacionna_kampaniia/", "text": "Направените разчети за броя на ползвателите на месечната финансова подкрепа, която влиза в сила от 1 януари 2019 година с новия Закон за хората с увреждания, показват, че около 640 хиляди ще получат финансово подпомагане. Това каза пред журналисти социалният министър Бисер Петков, цитиран от БТА. В момента около 500 хиляди получават интеграционни добавки по Закона за интеграция на хората с увреждания. Те ще продължат да получават финансова подкрепа, но в нови, значително по-високи размери. Освен тях, други около 140-150 хиляди души ще имат право на новата финансова подкрепа за хората с увреждания. Те до момента или не са имали право на интеграционна добавка, или не са се възползвали от нея заради малките й размери, уточни министър Бисер Петков. Това са основно хора с трайно загубена работоспособност от 50 до 71 процента, които за първи път с новото законодателство ще имат право на финансова помощ, обвързана с линията на бедността. Те ще трябва да подадат заявления в Агенцията за социално подпомагане (АСП), за да получат помощта. За останалите около 500 хиляди АСП служебно ще отпуска новата финансова подкрепа, която е в по-голям размер и е обвързана с линията на бедност. Министърът припомни, че според новия Закон за хората с увреждания, приет окончателно миналата седмица, от 1 януари 2019 г. всички хора с трайни увреждания - всички, които имат експертно решение за 50 и над 50 процента вид и степен на увреждане или трайно загубена работоспособност, ще получават месечна финансова подкрепа, която е процент от линията на бедност - 348 лв. през 2019 г. Според текстовете в новия закон при от 50 до 70.99% увреждане ще се плащат 7% от линията на бедност. При от 71 до 90% увреждане - 15%. При над 90% увреждане - 25% от линията на бедност. При над 90% увреждане с чужда помощ и получаване на пенсия за инвалидност поради заболяване или трудова злополука - 30% от линията на бедност. При над 90% увреждане с чужда помощ, които получават социална пенсия за инвалидност - 57% от линията на бедност. НОИ и АСП , съвместно с \"Български пощи\" започват кампания за информиране за промените, засягащи около 340 хил. души, които в момента получават социално-инвалидни пенсии в непълен размер - 25 на сто. За тях т. нар четвъртинка от социално инвалидната пенсия ще бъде трансформирана в новата месечна финансова подкрепа, като помощта вече ще се изплаща от АСП, а не от НОИ. Законът гарантира запазване на по-благоприятния размер на помощта, а за повечето хора финансовата подкрепа ще е по-висока, увери Петков. В пенсионните разпореждания, които ще бъдат изпратени от НОИ на всички хора, изрично ще бъде посочено, че помощта ще се получава занапред от АСП, а не към пенсиите. Офисите на НОИ, на АСП, на \"Български пощи\" също ще дават информация по темата, за да може всеки да разбере защо му се отнема част от пенсията и какво ще получи срещу нея - месечна финансова подкрепа, която в повечето случаи е в по-голям размер, допълни министър Бисер Петков.", "date": "2018.12.11", "title": "Заради новите правила започва информационна кампания за хората с увреждания"}
{"url": "https://www.dnevnik.bg/tehnologii/2018/12/11/3360110_asteroidut_benu_ima_voda_v_izobilie_no_pod_formata_na/", "text": "Още с първите събрани данни от астероида Бену сондата \"Осирис-Рекс\" (OSIRIS-REx) установи, че на повърхността му има вода в изобилие, но под формата на мокра глина. От американската космическа агенция НАСА потвърдиха новината на специална пресконференция, на която се разбра, че астероидът е по-влажен от очакваното. Според информацията от първия по-близък контакт с космическия обект има доказателства, че преди на Бену е имало течна вода. \"Осирис-Рекс\" откри следи от съдържащите се във водата водород и кислород в скалистата повърхност на астероида. Средата му пък е изключително неравна и е обсипана със стотици 10-метрови скали. Има и една 50-метрова скала, която прилича на два свързани конуса. Има различни теории за произхода на астероида, който е с диаметър 500 метра. Според едната той е останка от образуването на Слънчевата система преди 4.5 млрд. години, когато са се оформили и планетите. Други астрономи са на мнение, че Бену е отломка от по-голям астероид, на който вероятно е имало вода. Изследването на астероида ще продължи около година. Очаква се на три пъти сондата да се приближи максимално близо до Бену, за да може да вземе проби от повърхността му. Това е планувано за 2020 г., след което \"Осирис-Рекс\" трябва да се върне на Земята.", "date": "2018.12.11", "title": "Астероидът Бену има вода в изобилие, но под формата на мокра глина"}
{"url": "https://www.dnevnik.bg/evropa/evropeiski_parlament/2018/12/11/3360111_evroparlamentut_nastoia_bulgariia_i_rumuniia_nezabavno/", "text": "Министрите на страните от ЕС трябва да допуснат България и Румъния до Шенгенското пространство без граничен контрол възможно най-бързо, настоява Европейският парламент. Евродепутатите отново призоваха министрите на държавите в ЕС да вземат бързо и категорично решение за присъединяването на България и Румъния като пълноправни членове на Шенгенското пространство. Незаконодателния доклад беше приет с 514 гласа \"за\", 107 \"против\" и 38 \"въздържал се\".  Евродепутатите подчертават, че подход в две стъпки – първо премахване на проверките по вътрешните морски и въздушни граници, последвано от премахването на проверките на вътрешните сухопътни граници – би довел до редица рискове и би могъл да окаже отрицателно въздействие върху бъдещото разширяване на Шенгенското пространство. Следователно решението трябва да бъде взето под формата на единен правен акт. Докладчикът Сергей Станишев (БСП/С&Д) подчерта: \"С този доклад Европейският парламент заяви, че България и Румъния трябва незабавно да станат пълноправни членове на Шенгенското пространство, и то с всички граници едновременно – сухопътни, морски и въздушни. Това е качествено нов елемент в позицията на Европарламента. Категорично отхвърляме идеята за поетапно приемане. Подобен прецедент би имал дългосрочни негативни политически и икономически последици, не само за двете страни, но и за целия ЕС. Рискът е премахването на сухопътните граници да се отложи за неопределеното бъдеще при неопределени критерии, което ще означава утвърждаване на  двойния стандарт в ЕС , докато хората очакват точно обратното\". Парламентът също така призовава министрите на ЕС да вземат решение за присъединяването на Хърватия към Шенген веднага щом страната успешно изпълни необходимите критерии. Отрицателните последици от проверките на вътрешните граници Отлагането на пълното присъединяване на България и Румъния към Шенгенското пространство е довело до негативни последици не само за двете страни, но и за ЕС като цяло, заявяват евродепутатите.  Те подчертават, че запазването на вътрешния граничен контрол или повторното му въвеждане в Шенгенското пространство подкопава доверието на гражданите в европейските институции и интеграцията. Той също има отрицателно икономическо въздействие върху вътрешния пазар на ЕС и износа и вноса от и за България и Румъния, изтъкват евродепутатите.  Те също посочват, че разширяването на Шенгенското пространство или свободното движение на гражданите на ЕС не трябва да бъдат негативно повлиявани заради липсата на напредък в други политики на ЕС, като политиката за убежище и миграция. Парламентът даде зелена светлина на България и Румъния за присъединяването им към Шенгенското пространство през юни 2011 г. и оттогава няколко пъти потвърди позицията си. В момента България и Румъния прилагат шенгенските правила, като проверки се извършват на вътрешните граници на двете страни. Окончателното решение дали двете страни могат да станат част от Шенгенското пространство трябва да бъде взето чрез единодушно гласуване в Съвета на ЕС.", "date": "2018.12.11", "title": "Европарламентът настоя България и Румъния незабавно да влязат в Шенген с всички граници"}
{"url": "https://www.dnevnik.bg/sviat/2018/12/11/3360101_turciia_zapochna_da_stroi_baza_na_brega_na_cherno_more/", "text": "Властите в Турция започнаха изграждането на военноморска база на брега на Черно море, пише турското издание  \"Миллиет\" . Решението не е пряко свързано инцидента в  Керченския проток , който повиши напрежението между Русия и Украйна през последните седмици. Проектът, разработен още през юли миналата година, обаче е особено актуален в светлината на инцидента, а и на  откриването  първата тръба на газопровода  \"Турски поток\" , отбелязва вестникът. Все пак първите планове за създаване на база там са още от времето на Студената война. До момента обаче не е имало достатъчно средства за него, тъй като Анкара е работила основно за укрепяне на позициите си в Егейско море, отбелязва адмиралът в оставка Джем Гюрдениз, цитиран от канал  NTV . Телевизията отбелява още, че там ще бъдат базирани 400 военнослужещи. Властите разчитат, че базата, която ще патрулира в източната част на Средиземно море, ще даде импулс на развитието на цяла Североизточна Турция. Обектът ще се намира източно от град Трабзон, на около 150 км от границата с Грузия. Друга военноморска база на брега на Черно море е тази в Бартън, на около 600 км западно от Трабзон, флотът има обекти и в района на Босфора и Дарданелите.", "date": "2018.12.11", "title": "Турция започна да строи база на брега на Черно море, пишат местни медии"}
{"url": "https://www.dnevnik.bg/razvlechenie/2018/12/11/3360096_gravity_co_shte_zavurshi_godinata_na_zavrushtaneto_si/", "text": "След повече от четиригодишно отсъствие от музикалната сцена GRAVITY CO. се завърнаха тази година с няколко успешни концерта. Първоначално участията им бяха обявени за ексклузивни и не ставаше дума за възобновяване на дейността на бандата. След два напълно разпродадени концерта в началото на годината обаче GRAVITY CO. решиха да се завърнат за постоянно. Групата ще завърши 2018г. в този дух с коледно участие в Sofia Live Club, съобщават организаторите на събитието. На   групата ще е в основния си състав, с който години наред бе сред най-популярните български формации в страната и чужбина: Явор Захариев (вокали), Ивайло Чалъков (китара), Петър Съмналиев (програминг, клавишни) и Стефан Попов (барабани). В концерта публиката ще има възможност да чуе подбрани песни от всички албуми на групата, а събитието е част от серията коледни концерти в Sofia Live Club. Билети могат да бъдат закупени в мрежата на \"Ивентим\" на цена от ", "date": "2018.12.11", "title": "GRAVITY CO. ще завършат годината на завръщането си с концерт в Sofia Live Club"}
{"url": "https://www.dnevnik.bg/sviat/2018/12/11/3360120_kitai_planira_da_udvoi_letishtata_si_v_idnite_20_godini/", "text": "Китай предвижда да увеличи почти два пъти броя на летищата си до 2035 година, когато се очаква страната да е станала световен лидер във въздушния транспорт, изпреварвайки САЩ. Това информира днес в. \"Чайна дейли\", който излиза на английски език, цитиран от АФП. Китай ще построи още 216 летища освен вече изградените 234, уточнява изданието, позовавайки се на Администрацията на гражданската авиация. Според същия източник през 2035 г. търсенето на услугите на въздушния пътнически транспорт в Китай ще бъде една четвърт от общото в света и ще превишава търсенето в САЩ. Миналата година китайските летища са обслужили 552 млн. пътници, а до 2020 г. техният брой би трябвало да достигне 720 милиона. Този растеж прави наложително развитието на нови инфраструктури. \"Обслужването се подобри, но днес летищата далеч не отговарят на нуждите и са разпределени неравномерно в страната\", подчертават експерти от Администрацията на гражданската авиация на Китай. /БТА-", "date": "2018.12.11", "title": "Китай планира да удвои летищата си в идните 20 години"}
{"url": "https://www.dnevnik.bg/sport/2018/12/11/3360107_ledenata_purzalka_junak_otvori_vrati_i_shte_ima/", "text": "Ледената пързалка \"Юнак\" беше открита официално в София. В делничните дни съоръжението, което се намира на мястото на бившия стадион \"Дружба\", до метростанцията \"Васил Левски\", ще има безплатни часове за деца до 12 години. Пързалката е собственост на държавната \"Национална спортна база\", а инвестицията в нея е 340 хил. евро. Тя ще бъде на това място до началото на март, когато ще бъде преместена заради домакинството на световното първенство по шорттрек за мъже и жени в \"Арена Армеец\". Министърът на младежта и спорта Красен Кралев посочи, че на това място не е имало пързалка повече от три десетилетия. \"Бяхме обещали това съоръжение, за да може възможно най-много деца да се докоснат до магията на кънките и да започнат да се занимават професионално с този спорт. Много столичани са направили първите си стъпки в зимните спортове именно тук, където беше легендарната пързалка \"Дружба\", каза той. Според него наличието на повече подобни обекти ще допринесе за развитието на \"най-успешния зимен спорт за България - шорттрека\". \"Тук е мястото, на което направих своите първи стъпки в спорта преди много години, и съм изключително развълнувана да стъпя отново на ледената пързалка. Надявам се по моя път да тръгнат много бъдещи млади шампиони. Една от тях – Катрин Маноилова, е днес сред нас\", каза носителката на три олимпийски медала в шорттрека Евгения Раданова. Начинаещите ще могат да ползват услугите на професионални треньори.", "date": "2018.12.11", "title": "Ледената пързалка \"Юнак\" отвори врати и ще има безплатни часове за деца"}
{"url": "https://www.dnevnik.bg/evropa/2018/12/11/3360135_brjuksel_shte_sledi_vnimatelno_otrajenieto_na/", "text": "Европейската комисия \"ще следи внимателно какво ще бъде въздействието от мерките, обявени от президента Еманюел Макрон за бюджетния дефицит на страната . Това заяви днес еврокомисарят по икономическите и финансовите въпроси Пиер Московиси, цитиран от АФП. Ние поддържаме постоянен контакт с френските власти, допълни Московиси, след като снощи  Макрон обяви  редица мерки, зa да отговори на кризата с  протестите на \"жълтите жилетки\" . Бивш министър на финансите на Франция, Московиси отказа по-подробен коментар на форум в Европарламента в Страсбург, уточни АФП. Лихвите по 10-годишните държавни облигации на Франция днес се повишиха до най-високото си равнище от година и половина спрямо референтните германски книжа, след като Макрон обяви мерки, свързани с бюджетни разходи, предаде \"Ройтерс\". Под натиска на социалното недоволство на \"жълтите жилетки\" президентът Макрон обяви вчера увеличаване на минималната заплата със 100 евро на месец от 2019 г., анулиране на увеличаването на данъците върху пенсиите под 2000 евро и освобождаване от данъци на извънредния труд. Тези мерки ще струват между 8 и 10 милиарда евро, съобщи френският държавен секретар за публичните дейности и финанси Оливие Дюсопт. Лихвите по френските 10-годишни държавни облигации нараснаха с пет базисни пункта до 0.756% днес. Спредът или разликата в доходността на референтните германски десетгодишни облигации и същите френски ценни книжа достигна 47.5 базисни пункта, което е най-голямата стойност от май 2017 година. Мерките предполагат, че ще има още разходи на френското правителство, което пък предполага по-висок дефицит през 2019 година и по-слаба финансова позиция, каза Райнер Гунтерман от Комерцбанк (Commerzbank). Според френски издания, които цитират официални представители, мерките могат да повишат бюджетния дефицит на страната до 3.5 процента от брутния вътрешен продукт, но те не взимат предвид намаляване на разходи или повишаване на данъци, които могат да бъдат обявени, отбелязва \"Ройтерс\". /БТА", "date": "2018.12.11", "title": "Брюксел ще следи внимателно отражението на обявените от Макрон мерки"}
{"url": "https://www.dnevnik.bg/sviat/2018/12/11/3360143_oon_do_chetvurt_milion_siriiski_bejanci_moje_da_se/", "text": "До 250 000  сирийски бежанци  може да се върнат в опустошената си родина през 2019 г. Много други срещат проблеми с документите и собствеността си, които трябва да се решат с помощта на правителството в Дамаск, заяви днес Върховният комисариат на ООН за бежанците (ВКБООН), цитиран от агенция \"Ройтерс\". Около 5.6 милиона  сирийски бежанци  продължават да живеят в съседни и близки държави - Турция, Ливан, Йордания, Египет и Ирак, каза на брифинг с журналисти директорът на ВКБООН за Близкия изток и Северна Африка Амин Ауад. По данни на агенцията около 37 000  сирийци  са се върнали в страната си тази година. \"На този етап прогнозираме, че до 250 000  сирийци  може да се завърнат догодина. Числеността им може да се увеличи и намалее в зависимост от темпа, с който работим и отстраняваме пречките пред завръщането им\", отбеляза Ауад. / БТА", "date": "2018.12.11", "title": "ООН: До четвърт милион сирийски бежанци може да се завърнат у дома си догодина"}
{"url": "https://www.dnevnik.bg/sviat/2018/12/11/3360131_ubitiiat_djamal_hashokji_i_grupa_jurnalisti_stanaha/", "text": "Група журналисти, убити или пострадали заради работата си, бяха избрани от сп. \"Тайм\" за личност на годината. Това обяви преди малко  американското списание . \"Пазителите\" е обединяващото наименование, което списанието дава на групата журналисти. Сред тях, освен саудитеца Джамал Хашокжи, са Ва Лоне и Куав Сое О - двамата репортери на \"Ройтерс\", осъдени на 7 г. затвор в Мианма  заради отразяването  на операция на армията срещу бежанците рохинджи. Сред \"личностите на годината\" е и филипинката Мария Реса, редактор с повдигнати обвинения за данъчни измами, но, според правозащитници, всъщност заради работата си и критики срещу президента Родриго Дутерте. В списъка с избраните е и американският в. \"Кепитъл газет\",  където стрелба отне живота на петима души  по-рано тази година. И миналата година списанието се спря на група хора, а не на конкретен световен лидер. Тогава  \"Тайм\" избра жените , участвали в кампанията #MeToo.", "date": "2018.12.11", "title": "Убитият Джамал Хашокжи и група журналисти станаха \"Личност на годината\" на сп. \"Тайм\""}
{"url": "https://www.dnevnik.bg/bulgaria/2018/12/11/3360153_nad_3_meseca_sled_tragediiata_krai_svoge_mantinelata/", "text": "Над 3 месеца след трагедията с автобус край Своге, в която загинаха 20 души, мантинелата на пътя ще бъде сменена. Председателят на Агенция \"Пътна инфраструктура\" инж. Светослав Глосов и нж. Дончо Атанасов инспектираха поставянето на мантинели, съобщава агенция \"Пътна инфраструктура\". На 5 декември е монтирана ограничителна система на съоръжението.", "date": "2018.12.11", "title": "Над 3 месеца след трагедията край Своге мантинелата на пътя ще бъде сменена"}
{"url": "https://www.dnevnik.bg/sport/2018/12/11/3360089_adidas_sushto_navliza_na_kitaiskiia_pazar_za/", "text": "Адидас\" е поредната компания за производство на спортни стоки, която желае да инвестира средства на китайския пазар за  електронни спортове . Германската марка подписа спонсорски договор с Lyon EDG за отбора му във футболната виртуална игра FIFA, съобщи Fox sports. Параметрите по сделката не бяха обявени. Като част от споразумението \"Адидас\" ще доставя екипировка и артикули за отбора. Lyon EDG е създаден през 2017 г. Отборът е съвместно бизнес начинание между френския футболен тим \"Олимпик\" (Лион) и китайската организация Edward Gaming. Ходът на \"Адидас\" бележи увеличаващия се интерес на спортните компании да се обвържат с електронните спортове. Наскоро другият голям производител в бранша -  \"Найки\", инвестира 144 милиона долара за  петгодишно партньорство  с виртуалния шампионат League of Legends Pro League. Американската компания дори подписа индивидуален спонсорски договор с китаеца Дзиан \"Узи\" Дзъхао, като 21-годишният състезател се появи в рекламна кампания с баскетболната звезда Леброн Джеймс.", "date": "2018.12.11", "title": "\"Адидас\" също навлиза на китайския пазар за електронни спортове"}
{"url": "https://www.dnevnik.bg/bulgaria/2018/12/11/3360156_evgeni_krusev_veche_e_obviniaem/", "text": "Бившият зам. кмет на София Евгени Крусев получи обвинение за длъжностно престъпление, свързано с ремонта на релсовия път на ул. \"Граф Игнатиев\". Той заяви пред журналисти, цитиран от БНР, че при взимането на решенията се е водил от интересите на общината и никога не е решавал еднолично ­- за ремонта, за обществените поръчки. На тези решения стояли подписите на експертите, които са били компетентни в съответните области. Евгени Крусев обясни отново, че след като е получил призовка в качеството на обвиняем, подаването на оставка е била най­-отговорната и мъжка позиция, за да може разследването да си свърши изцяло работата. Адвокат на Евгени Крусев е Менко Менков, когото е защитавал редица бивши министри, които са били разследвани след края на мандата си. Разследването срещу Крусев се води от спецпрокуратурата, а началото му е дадено от сигнал на \"Спаси София\". Единствената официална информация по случая дойде от главния прокурор Сотир Цацаров, който каза, че \"конкретно е свързан с обществената поръчка, която е свързана с шумо­- и виброизолиращи подложки, а в конкретния случай става дума за нарушение на разпоредба на Закона за обществените поръчки и отговорността ще бъде за длъжностно престъпление\". \"Нека не оставаме с впечатление, че прокуратурата не дава информация, но не е редно такава информация да бъде давана само на базата на връчена призовка. Към момента, в който обвинението е предявено, ще имате пълна информация\", увери Цацаров. Пресцентърът на държавното обвинение разпространи до медии писмо с подробности около обвинения днес бивш зам. кмет. От него се разбира, че според разследващите от действията на Крусев може да настъпят значителни вредни последици в размер на 5 028 354 лева. Разследването е започнало на 23 октомври и е образувала за престъпление по служба. Допълнително - на 5 ноември до главния прокурор е постъпил и сигнал от кмета на София Йорданка Фандъкова, с приложени документи и резултати от извършена по нейно разпореждане проверка по случая. В съобщението на прокуратурата се уточнява, че ръководството на столичната община е оказано пълно съдействие при снабдяване с необходимата документация.", "date": "2018.12.11", "title": "Евгени Крусев вече е обвиняем"}
{"url": "https://www.dnevnik.bg/bulgaria/2018/12/11/3360168_georgi_gergov_e_poluchil_43_mln_lv_za_dupkata_vuv/", "text": "Община Варна е превела сумата от 43.2 млн. лв. за откупуването на 100% от дружеството \"Централен универсален магазин Варна\" на пловдивския бизнесмен и активист от БСП Георги Гергов. За това информира  \"Капитал\" , като се позовава на местната администрация. До сделката за т.нар. \"Дупка\" в центъра на Варна се стигна, след като  на 5 октомври тя бе одобрена с гласовете на ГЕРБ и ДПС във варненския общински съвет , но при съпротивата на БСП, партията в която членува Гергов и други десни политически формации. Веднага след това -  на 10 октомври, без дебат и обосновка правителството взе решение да осигури парите от бюджета , т.е. всички данъкоплатци плащат за скъпия терен на Гергов. \"Централен универсален магазин Варна\" няма дейност, а основният му актив е т.нар. \"Дупка\" - терен от почти 3 дка на централния бул. \"Княз Борис I\". До неотдавна компанията беше собственост на \"Пълдин туринвест\" – дружество на Гергов, но от документите, представени пред Общинския съвет във Варна, стана ясно, че през юли т.г. то е било придобито от друга компания на \"червения\" бизнесмен - \"Слънчев ден\". Сега обаче в отговорите до \"Капитал\" общината твърди, че е подписала договор за покупката с \"Пълдин туринвест\" и ЦУМ, които поне според Търговския регистър към средата на годината са държали съответно 99.91% и 0.09% от капитала на \"ЦУМ Варна\". Според информацията на община Варна джирата за придобиване на дяловете в \"Централен универсален магазин Варна\" са подписани, а след вземане на решение от страна на общинския съвет за определяне на членовете на съвета на директорите в дружеството промените ще бъдат отразени и в Търговския регистър. Така излиза, че Гергов е получил парите, но все още общината не е посочила мениджъри и не управлява закупеното дружество. В своя позиция по сделката от \"Демократична България\" заявиха, че всички обстоятелства около нея сочат, \"че се цели единствено огромна сума публични средства да бъдат предоставени на конкретно лице – Георги Гергов, а не да се реши реален проблем на градската среда и благоустройството на град Варна\". С този мотив политическата структура изпрати сигнал до прокуратурата. Срещу решението за придобиване на 100% от \"Централен универсален магазин Варна\" в сигнал до административния съд в града се обявиха и двама общински съветници - Григор Григоров от гражданската квота на ДСБ и Костадин Костадинов (\"Възраждане\"). Съдът обаче обяви жалбата им за недопустима.", "date": "2018.12.11", "title": "Гергов получи 43 млн. лв. за \"Дупката\" във Варна, но общината все още не контролира придобивката си"}
{"url": "https://www.dnevnik.bg/zdrave/2018/12/11/3360170_zdravnite_vlasti_se_pomoliha_na_niakolko_religiozni/", "text": "Министърът на здравеопазването Кирил Ананиев е отправил молба към представителите на няколко религиозните общности в България за подкрепа и насърчаване на донорството на органи при настъпила мозъчна смърт, за да могат хората, чакащи за трансплантация, да получат шанс за живот. Това съобщиха днес от здравното министерство. В края на октомври  Ананиев се срещна и с патриарх Неофит  да насърчи донорството. А ръководителят на православното вероизповедание запозна министъра с позицията на Светия синод  за трансплантацията  на органи и донорството. По време на срещата днес с ръководството на Националния съвет на религиозните общности, в който членуват Мюсюлманското изповедание, Арменската апостолическа църква, Централният израилтянски духовен съвет, Обединени евангелски църкви, Католическата екзархия и с почетен член Българската православна църква, здравният министър е посочил мерките, които държавата вече е предприела, за да се справи с липсата на донори. Според Кирил Ананиев донорството е кауза, в която духовната и светската власт трябва да вървят ръка за ръка. За да получат чакащите за трансплантация пациенти шанс да продължат да живеят, е необходима обществена съпричастност, като вярата би подпомогнала взимането на решение за донорство, е отбелязал министърът. Представителите на всички вероизповедания поели ангажимент в кратки срокове да информират своите общности за проблема и да решат под каква форма да изразят своята подкрепа за донорството като начин да се помогне на нуждаещите се хора. Те уверили, че в тяхно лице държавата има партньор, който ще се включи в кампанията за насърчаване на донорството в България, се отбелязва в съобщението. Здравният министър и ръководството на Националния съвет на религиозните общности у нас са се уговорили да имат редовни срещи и да разширят сътрудничеството си.", "date": "2018.12.11", "title": "Здравните власти се помолиха на няколко религиозни общности да насърчат донорството"}
{"url": "https://www.dnevnik.bg/sport/2018/12/11/3360146_david_silva_niama_da_igrae_do_kraia_na_godinata_zaradi/", "text": "Халфът Давид Силва увеличи проблемите на \"Манчестър сити\", след като стана ясно, че отпада заради контузия. Испанецът, който беше заменен принудително в  двубоя с \"Челси\"  през уикенда, ще отсъства от терените в следващите три седмци. Вторият капитан на \"гражданите\" е с мускулна травма, която беше потвърдена от мениджъра на тима Пеп Гуардиола. Това е пореден проблем за \"Сити\", който не може да разчита на Кевин Де Бройне и Серхио Агуеро. \"Периодът е тежък за нас с доста контузии. Имам на разположение само 15 играчи за мача с \"Хофенхайм\", защото Данило също има проблеми. Ако можех да си пожелая само едно нещо то щеше да е моите играчи да се върнат. Няма как да оцелеем с едва 15 души\", каза Гуардиола на пресконференция преди срещата в Шампионската лига. Силва е сред най-постоянните футболисти на \"Сити\". От началото на сезона той има осем гола и четири асистенции във всички турнири. Заедно с Агуеро и Де Бройне тримата са били замесени в общо в 28 гола. Лекарският щаб на \"Сити\" не се обвързва с прогнози, но е сигурно че Силва няма да играе до края на годината. По всяка вероятност халфът ще се върне за ключовия мач с \"Ливърпул\" на  \"Етихад\"  на 3 януари. От тримата контузени най-тежко е положението на Де Бройне. Белгиецът има едва пет мача от началото на сезона. Той получи тежка травма на коляното, която се възобнови при завръщането му на терена и той  не е играл от 29 октомври . Агуеро пропусна последните три мача на \"Сити\", но се очаква скоро да поднови тренировки.", "date": "2018.12.11", "title": "Давид Силва няма да играе до края на годината заради контузия"}
{"url": "https://www.dnevnik.bg/sport/2018/12/11/3360130_striiming_platformata_pridobi_prava_da_izluchva/", "text": "Дигиталният  стрийминг канал  DAZN продължи тенденцията да навлиза все по-сериозно в телевизионния пазар с придобиването на правата да излъчва Висшата лига на територията на Канада. Според местният вестник \"Прованс\" компанията е подписала договор с английския шампионат да излъчва ексклузивно всички двубои от сезон 2019/20. Договорът между DAZN и Висшата лига е за срок от три години. В момента Висшата лига се излъчва от телевизионните оператори TSN и Rogers Sportsnet. Повече от 20 години английският шампионат, който е сред най-популярните в Канада, няма да бъде излъчван по телевизия, а чрез онлайн платформа. DAZN навлезе сериозно в Канада през миналата година, когато придоби права да излъчва срещи от Националната футболна лига (НФЛ). След това бяха сключени договори с Мейджър лийг сокър (МЛС), Шампионската лига и Лига Европа, които са в сила от този сезон. В последните месеци DAZN започна масово да купува права за излзъчване на някои от най-големите спортни надпревари. В  Испания платформата  ще предава Висшата лига и MotoGP за периода 2019/22 година. Експанзията продължи и в  Южна Америка, където DAZN  ще излъчва Серия А и френската Лига 1 на територията на Бразилия. Преди това компанията подписа договор с боксьора Канело Алварес, който е  най-скъпият в историята . Срещите на мексиканския боксьор ще бъдат излъчвани ексклузивно от DAZN за срок от пет години, за което Канело получи 365 милиона долара. DAZN е втората  стрийминг платформа след \"Амазон\" , която предприема подобен ход. В последната година \"Амазон\" успя да си гарантира правата да излъчва US Open на територията на Великобритания и Ирландия. Също така ще предава турнирите от сериите \"Мастърс\", а преговаря и с \"Уимбълдън\". \"Амазон\" постигна договорка и с  Висшата лига за излъчване на по 20 срещи на сезон  от 2019/20 за срок от три години. Освен това компанията подписа за две години с Националната футболна лига (НФЛ) да излъчва двубоите в четвъртък вечер.", "date": "2018.12.11", "title": "Стрийминг платформата DAZN придоби права да излъчва Висшата лига в Канада"}
{"url": "https://www.dnevnik.bg/sviat/2018/12/11/3360259_kitai_zadurja_bivsh_kanadski_diplomat/", "text": "Бивш канадски дипломат беше задържан в Китай, заявиха източници, цитирани от \"Ройтерс\" и БТА, както и канадската телевизия Си Би Си. Майкъл Ковриг беше задържан, след като по-рано този месец полицията в Канада арестува по искане на американските власти главния финансов директор на китайската компания \"Хуавей\" Мън Ванчжоу. Засега не е ясно дали двата случая са свързани, но арестът на Мън разгневи Пекин и породи страхове от ответни мерки срещу чуждестранната бизнес общност в Китай. Организацията \"Международна кризисна група\", за която Ковриг работи в момента като съветник за Североизточна Азия, каза, че полага усилия той да бъде освободен. Китайското външно министерство и министерството на обществената сигурност досега не са отговорили на изпратени им въпроси за задържането на Ковриг. Не се знае къде се намира той и каква е причината за задържането му. Канадското посолство в Китай отказа коментар. Ковриг, който говори китайски, работи като експерт за Международната кризисна група от февруари 2017 г. Профилът му в социалната мрежа \"Линкдин\" показва, че от 2003 до 2016 г. е работил като дипломат на различни места, включително в Пекин и Хонконг.", "date": "2018.12.11", "title": "Китай задържа бивш канадски дипломат"}
{"url": "https://www.dnevnik.bg/analizi/2018/12/11/3360224_diktatura_na_kvartalnite_apashi_i_oshte_reakcii_za/", "text": "От премахване на презумпцията за невиновност до подготовка за диктатура - това са част от реакциите в социалната мрежа \"Фейсбук\" за внесените от шефа на правната парламентарна комисия Данаил Кирилов промени в Закона за противодействие на корупцията и отнемане на незаконно придобитото имущество (ЗПКОНПИ), с които се на практика  се заобикаля на тълкувателното решение на Върховния касационен съд (ВКС) по т. нар. гражданската конфискация .  \"Ето ви я диктатурата, вие, които не вярвахте, че ни я готвят\", пише политологът Евгений Дайнов и цитира предложения законов текст: \"Не съставляват законова пречка за съществуването и надлежното упражняване правото на иск за отнемане на незаконно придобитото имущество в полза на държавата ... влизане в сила на присъда, с която подсъдимия е признат за невинен..\". \"Виновен, невинен - ако герберите са решили да ти вземат бизнеса, къщата или каквото и да е - ще ти го вземат. Диктатура на на квартални апаши.Единствената им идеология: \"Да крадем!\". Мерзост.\", допълва Дайнов.", "date": "2018.12.11", "title": "\"Диктатура на кварталните апаши\" и още реакции за промените за гражданската конфискация"}
{"url": "https://www.dnevnik.bg/sviat/2018/12/11/3360263_egipet_ogranichi_prodajbata_na_julti_jiletki/", "text": "Египетските власти ограничиха продажбата на жълти жилетки, станали символ на социалното движение във Франция, и тя вече е под полицейски контрол, съобщиха няколко търговци, цитирани от Франс прес. Петима каирски търговци на дребно потвърдиха пред АФП, че продажбата на такива жилетки не е възможна без разрешение. Според един от продавачите необходимо е разрешение от кварталното полицейско управление. Собственикът на друг малък бизнес прие да продаде дискретно една жълта жилетка, но настоя: \"Скрийте я бързо!Да се продават жълти жилетки стана по-опасно от продажбата на наркотици\". \"Дойдоха от службата за национална сигурност и поискаха да не продаваме жълти жилетки\", потвърди трети търговец, според когото след демонстрациите във Франция властите в Египет се страхуват страната им да не прихване \"тази зараза\". Освен това, според един от вносителите, пожелал анонимност, \"миналата седмица\" на фирмите вносителки е дадена заповед да снабдяват единствено компании, а не търговци на дребно, които продават на частни лица. Ограниченията се въвеждат няколко седмици преди осмата годишнина от въстанието през 2011 г., свалило режима на президента Хосни Мубарак, и властите се опасяват от неразрешени демонстрации. /БТА", "date": "2018.12.11", "title": "Египет ограничи продажбата на жълти жилетки"}
{"url": "https://www.dnevnik.bg/sviat/2018/12/11/3360256_rusiia_osudi_bivsh_voenen_na_14_g_zatvor_za_shpionaj_v/", "text": "Бившият военнослужещ от руския Черноморски флот Леонид Пархоменко, обвинен в държавна измяна, бе осъден на 14 г. затвор. Присъдата произнесе Северо-Кавказкият окръжен военен съд, заседаващ в южноруския град Ростов на Дон, предаде ТАСС. Съдът призна Пархоменко за виновен в издаване на държавни тайни на Руската федерация. Той бе арестуван през ноември 2016 г. по подозрение в шпионаж в полза на Украйна, предавайки ѝ сведения за Черноморския флот срещу заплащане. Тази дейност той е развивал в периода 2003-2005 г. като капитан 2-и ранг на длъжност помощник-началник на войскова част. Подсъдимият не се призна за виновен и отрече да е предавал на представители на чужда държава сведения, съставляващи държавна тайна, съобщиха от пресслужбата на съда. /БТА", "date": "2018.12.11", "title": "Русия осъди бивш военен на 14 г. затвор за шпионаж в полза на Украйна"}
{"url": "https://www.dnevnik.bg/sport/2018/12/11/3360159_vodnata_topka_vuvejda_videopovtoreniia_i_tehnologiia/", "text": "Система за видеоповторения и технология на голлинията ще бъдат въведени във водната топка. Решението беше взето днес със 161 гласа \"за\" и два \"против\" на извънреден конгрес на Международната федерация по плувни спортове (ФИНА) в Ханджоу. \"Това е необходима промяна, за да се подобри нашият спорт и да му помогне да поддържа темпото на останалите в една много конкурентна спортна международна среда\", заяви президентът на ФИНА Хулио Мальоне от Ханджоу, където  в момента се провежда световното първенство по плуване в малък басейн. Видеоповторенията ще бъдат използвани, за да \"се идентифицират и санкционират случаи на бруталност и крайно насилие, които в противен случай биха останали незабелязани\". В същото време реферите ще бъдат екипирани с аудиооборудване, чрез което ще получават сигнал дали топката е преминала голлинията с целия си обем. \"С вашата подкрепа със сигурност ще успеем да подобрим дейностите във водната топка във всички наши национални федерации, като по този начин ще направим играта по-атрактивна за децата и младежите по целия свят\", каза още Мальоне пред делегатите на конгреса. ФИНА прие общо  12 промени в правилника . От организацията заявиха, че целта е както да се повиши дисциплината във водната топка, така играта да стане по-бърза и атрактивна за зрителите.", "date": "2018.12.11", "title": "Водната топка въвежда видеоповторения и технология на голлинията"}
{"url": "https://www.dnevnik.bg/sviat/2018/12/11/3360116_zashto_rusiia_izprati_bombardirovachi_vuv_venecuela/", "text": "Съединените щати и Русия навлязоха в задочен спор заради два изпратени руски бомбардировача Ту-160, способни да носят ядрени ракети с малък обсег и 140 тона бомби. Изпращанатено на самолетите на 10 хил. км разстояние може да е сигнал, че Каракас не е лишен от международна подкрепа. Избраният момент същевременно е \"подозрителен\", отбелязва експертът по Венецуела в Станфордския университет Харолд Тринкунас, цитиран от \"Гардиън\". \"Освен това в последните години Русия е склонна да извършва учения с военните си способности с голям обсег и посещението във Венецуела изпълнява и тази функция\". Според венецуелски държавни медии, цитирани от \"Гардиън\" двата самолета, използвани в руската кампания в Сирия, са се приземили на международното летище \"Симон Боливар\" край Каракас в понеделник сутринта. С тях са дошли и военнотранспортен Ан-124 и пътнически Ил-62. \"Работим за мир, не за война\" Кадри, излъчени от колумбийската телевизия Red+, показват, че венецуелският министър на отбраната, посрещнал самолетите, потвърждава съвместните маневри. Министър Владимир Падрино Лопес говори за \"обмен\" между военновъздушните сили на Русия и Венецуела, който ще увеличи оперативната им съвместимост. \"Никой в света да не се притеснява от присъствието на два стратегически бомбардировача във Венецуела\", продължи Лопес, но добави, че армията е готова да \"защитава всеки сантиметър\" от страната. Според венецуелска телевизия той е казал още: \"Работим а мир, не за война\". Мадуро, който обвинява за икономически срив на страната си водената от САЩ \"икономическа война\", се върна от Русия, хвалейки се с инвестиции и сделки за общо 6 милиарда долара, които имат за цел да подпомогнат разпадащата се икономика на Венецуела. В неделя през нощта той отправи остри нападки срещу САЩ, твърдейки, че се готви подкрепян от Белия дом опит за преврат, който цели да \"разстрои демократичния живот във Венецуела\", пише \"Гардиън\". Венецуелският президент не даде доказателства в подкрепа на твърдението си, но обеща да съобщи повече подробности на бъдеща пресконференция. \"Да бяха изпратили хуманитарни помощи\" Говорителят на Пентагона Робърт Манинг каза, че изпращането на бомбардировачи от Русия е неуместно, предвид разрастващата се \"хуманитарна трагедия\" във Венецуела. САЩ отговориха, като изпратиха кораб-болница за лечение на болни бежанци в съседна Колумбия, отбеляза Манинг. \"В контраст с подхода на Русия, която предпочете да реагира на това причинено от човешка дейност бедствие във Венецуела, изпращайки бомбардировачи вместо хуманитарна помощ\", допълни той. Гневно реагира и американският държавен секретар Майк Помпео. \"Руското правителство изпрати бомбардировачи, които прелетяха половината свят до Венецуела. Народите на Русия и Венецуела трябва да видят какво представлява това всъщност: две корумпирани правителства, които разхищават публични средства и потискат свободите, докато хората страдат,\" написа той в \"Туитър\". Говорителят на Кремъл Дмитрий Песков нарече коментарите на Помпео \"много недипломатични\". \"Що се отнася до идеята, че прахосваме пари, не сме съгласни. Не е подходящо за страна, чийто бюджет за отбрана може да нахрани цяла Африка, да прави такива изказвания,\" продължи той. Подобен жест Русия е правила за Венецуела и през 2008 и 2013 г. Ситуацията във Венецуела сега обаче е различна от тогавашната. Икономическата и финансова криза се е изострила до степен, която принуди няколко милиона души да напуснат страната за три години, в страната има хиперинфлация, не достигат жизненоважни стоки като лекарства.", "date": "2018.12.11", "title": "Защо Русия изпрати бомбардировачи във Венецуела (видео)"}
{"url": "https://www.dnevnik.bg/zelen/2018/12/11/3360271_jiteli_na_tri_stolichni_kvartala_izliazoha_na_protest/", "text": "Жители на три столични квартала излязоха на протест срещу мръсния въздух. Представители на \"Красна поляна\", \"Западен парк\" и \"Овча купел\" се събраха пред Министерството на околната среда и водите и поискаха то да влезе в ролята си на контролиращ орган, който управлява горенето на битовите отпадъци, тъй като основната причина за мръсния въздух в трите квартала е именно заради това, съобщава БНТ. Хората носиха плакати \"Искаме ефективни мерки за чист въздух!\" и \"Не на въздушния геноцид!\". От министерството отговориха, че осъществяват ролята си на контролиращ орган и се аргументираха, че само през изминалата седмица е имало четири проверки с глоби в общински жилища във въпросните квартали. Гражданите обаче настояват за още по-ефективни мерки. Те поискаха властите да предприемат спешни законодателни промени, както и да засилят проверките на пунктове за вторични суровини, автокъщите и строителните обекти за нерегламентирано изгаряне на гуми и отпадъци, както и проверките за горене на отпадъци на открито в кварталите с най-много сигнали.", "date": "2018.12.11", "title": "Жители на три столични квартала излязоха на протест срещу мръсния въздух"}
{"url": "https://www.dnevnik.bg/bulgaria/2018/12/11/3360270_bulgariia_shte_poiska_promeni_po_paketa_za_mobilnost/", "text": "Подготвили сме законодателни предложения по Пакета за мобилност, които да бъдат внесени от българските депутати в Европейския парламент. Това обяви министърът на транспорта, информационните технологии и съобщенията Росен Желязков след среща с представители на браншовите организации в автомобилните товарни превози, съобщиха от ведомството. Той каза, че  българската страна ще настоява за отлагане на прилагането на текстовете , свързани с въвеждане на забрана да се ползва седмичната почивка в превозните средства, докато не бъде изградена подходяща инфраструктура, гарантираща сигурността на водачите и камионите. По отношение на въвеждане на правилото за командироване на шофьорите при т.нар. кръстосани операции, при които български камион товари в една от страните членки и разтоваря в друга, Желязков заяви, че в ЕП ще бъде защитавана позицията новото правило да важи за управление на превозното средство в рамките на 72 часа или 10 кръстосани операции за месец. Министърът изтъкна, че по другата важна тема, за връщането на водачите на всеки 4 седмици, текстовете са неприложими и несправедливи. Те нарушават основните права, гарантиращи на граждани на ЕС сами да избират къде да прекарват свободното си време. Поради тези причини българската страна ще настоява за въвеждане на яснота в тези принципи като водачите сами да удостоверяват в предприятията, къде и кога ще ползват почивките си. Министърът отново подчерта, че мерките в постигнатия общ подход по текстове в Пакета за мобилност дискриминират българския транспортен бранш, като в същото време са в полза за държавите от Централна Европа.", "date": "2018.12.11", "title": "България ще поиска промени по Пакета за мобилност, обяви Росен Желязков"}
{"url": "https://www.dnevnik.bg/evropa/2018/12/11/3360093_zashto_uels_zapochva_da_sujaliava_za_brekzit/", "text": "На новия кампус на Университета в Суонси 12-те златисти звезди на ЕС се виждат на редица сгради: Брюксел отчасти финансира мястото, както и много други проекти в Уелс, чиито жители вече започват да се съмняват в полезността на Брекзит. На 26-те хектара на брега на морето близо до центъра на града с население 245 хил. жители се издига чисто нов университетски център, посветен на компютърните и математическите науки, инженерен факултет и научноизследователски институт, който още се строи. ЕС е участвал с над 100 милиона паунда от общо 450 милиона (половин милиард евро) за осъществяване на амбицията на този почти стогодишен университет в южната част на Уелс да се превърне в център на високи научни и индустриални постижения. \"Създадохме висококвалифицирани работни места и можахме да разширим кампуса и да увеличим числеността си\", като броят на студентите е нараснал с 50 процента за четири години до около 20 хил. души, съобщава доволно заместник-ръководителят на институцията професор Юън Дейвис. Ползата на проекта за уелската икономика се оценява на 3 милиарда паунда. Много проекти се възползваха от европейските фондове в Уелс, който е един от най-бедните райони на Великобритания, от професионално обучение до развитието на технология за добив на енергия от морските приливи, минавайки през възстановяването на плувен басейн или модернизирането на автомагистрала. След Брекзит, за който през 2016 г. гласуваха 52.6 процента от уелсците, Според еврофилските власти на Уелс провинцията получава всяка година над 600 милиона паунда от Брюксел в подкрепа на икономическото й развитие и земеделието й, отделно от програми като \"Еразъм\" (обмен на студенти) или \"Хоризонт 2020\" (научни изследвания и иновации). \"Това финансиране беше много важно за най-нуждаещите се от помощ сектори на уелската икономика. В последно време се наблюдава стопяване на разликата между уелската и британската икономика и това наваксване бе най-бързо там, където бяха вложени средства на ЕС\", подчерта министърът на финансите Марк Дрейкфорд. \"За десет години (до октомври 2018 г.) европейските програми ни позволиха да създадем 45 хил. работни места и 13 хил. фирми\", уточни той. В Суонси все още има много хора, които са убедени, че Великобритания ще контролира по-добре съдбата си като скъса с ЕС. Заради песимистичния сценарий при излизане от ЕС без споразумение на 29 март 2019 г. някои жители обаче започват да се питат дали са постъпили правилно, като са гласували за Брекзит. Според публикувано през ноември допитване на института ЮГав 51 процента вече подкрепят оставане в ЕС. \"Гласувах за напускане, защото исках да можем сами да вземаме решенията си. Сега обаче вече не съм толкова сигурна. Имали сме доста добро споразумение с ЕС, а не знаехме\", казва 56-годишната търговска служителка Джули Матюс, която смята, че \"Това раздели цялата страна и не знам какво ще стане\", казва 42-годишният Филип Грифитс, който продава холандски вносни растения. Той сега също би гласувал за оставане в ЕС. \"Толкова е сложно. Не е просто като да затръшнеш вратата и да се сбогуваш\", добавя той. Според местните власти Лондон трябва да поеме пълния размер на европейските финансови средства. Гаранции са дадени до края на 2020 г. \"Какво ще стане после е доста по-несигурно. Уелсците гласуваха за излизане от ЕС заради обещанието, че Уелс няма да загуби и едно пени. Това е обещание, което британското правителство трябва да спази. Нуждите ни няма да изчезнат след излизането ни от ЕС\", казва Марк Дрейкфорд. Въпреки неяснотата университетът на Суонси е уверен, че ще може да запази \"вратите си възможно най-широко отворени\", тъй като много чуждестранни студенти идват от страни извън ЕС, които също се допускат до участие в някои европейски програми. Все пак, \"за да се подготвим за най-лошото, развиваме и наша собствена програма за международен обмен\", подчертава професор Дейвис. /БТА", "date": "2018.12.11", "title": "Защо Уелс започва да съжалява за Брекзит"}
{"url": "https://www.dnevnik.bg/sport/2018/12/11/3360277_taibe_jusein_specheli_golemiia_sporten_ikar_za_2018_g/", "text": "Световната и европейска шампионка по борба в категория до 62 кг Тайбе Юсеин е носителят на наградата \"Спортен Икар\" за постижение на годината. 27-годишната състезателка печели отличието за пръв път в кариерата си. Юсеин изпрати силна година, в която не допусна загуба на тепиха. През май тя стана  европейска шампионка на първенство в Каспийск , а през октомври  спечели златен медал на световното в Будапеща . Наградата \"Спортен Икар\" се връчва ежегодно от Фондация \"Български спорт\" от 1992 г. Традиционно нейният носител впоследствие печели и отличието \"Спортист на годината\".  Юсеин е била избрана единодушно от управителния съвет на Фондация \"Български спорт\", в който членуват 16 души, предаде БГНЕС. Носителят на 11 Световни купи в плувания маратон Петър Стойчев, който спечели  първото в историята състезание по плуване в ледените води на Антарктида , получи отличието за шампионско дълголетие. За отбор на годината беше избран националният ансамбъл по художествена гимнастика в състав Симона Дянкова, Мадлен Радуканова, Елена Бинева, Стефани Кирякова и Лаура Траатс. През 2018 г. гимнастичките, водени от треньора Весела Димитрова,  спечелиха златен медал от световното първенство в София  и си осигуриха квоти за олимпийските игри в Токио през 2020 г. В категория \"Достойно представяне\" бяха отличени  европейските шампионки по бадминтон Габриела и Стефани Стоеви , европейската вицешампионка  в скока на височина Мирела Демирева  и златната медалистка от европейското по борба и сребърна от световното Биляна Дудова. Голямата награда за най-добър млад спортист отиде при олимпийската и световна шампионка за девойки в тройния скок  Александра Начева . В категория \"Пробив в световния спорт\" беше отличен 21-годишният борец Кирил Милов, който спечели сребърен медал от световното първенство за мъже в Будапеща. Шестима състезатели получиха награди в категорията \"Млад и талантлив спортист\" -  скиорът Алберт Попов (21 г.) , състезателката по фехтовка Йоана Илиева (17 г.), стрелецът Кирил Киров (18 г.), бадминтонистката Мария Делчева (18 г.) и акробатите  Мариела Костадинова (16 г.) и Панайот Димитров (18 г.) . В категория \"Впечатляващо представяне\" бяха отличени сребърната медалистка от световното по бокс  Стойка Петрова , Ивет Горанова (олимпийско карате), Явор Пешлеевски и Тодор Михалев (модерен петобой, щафета), Милена Тодорова (стрелба), Денислав Коджабашев (тенис на маса), Йордан Бозов (баскетбол). Церемонията по връчването на наградите \"Спортен Икар\" ще се състои на 19 декември от 11.00 ч. в националната галерия \"Двореца\".", "date": "2018.12.11", "title": "Тайбе Юсеин спечели големия \"Спортен Икар\" за 2018 г."}
{"url": "https://www.dnevnik.bg/evropa/2018/12/11/3360281_merkel_othvurli_vuzmojnostta_za_promiana_na/", "text": "Германският канцлер Ангела Меркел е заявила след срещата си с британския премиер Тереза Мей, че \"няма възможности\" да бъде променено споразумението за Брекзит, съобщиха за \"Франс прес\" източници, близки до канцлерството в Берлин. Меркел е направила изявлението на среща със своята парламентарна група след разговора с Мей, която пристигна в Германия в опит да получи отстъпки по условията за излизането на страната ѝ от ЕС, подчертаха участници в тази среща, цитирани от БТА. Въпреки това канцлерът е изразила увереност, че все още може да се намери решение, особено като се има предвид, че мнозинството от британските депутати не желаят страната им на напусне ЕС без споразумение, твърдят участниците в срещата. Мей се опитва да получи от европейските партньори гаранции за намереното решение за Ирландия, с цел Обединеното кралство да не остане за постоянно в митническия съюз на общността, което би му пречило да сключва търговски споразумения, посочила Меркел. Що се отнася до политическото споразумение, британският премиер ще трябва да изложи вижданията си на европейската среща на върха в Брюксел в четвъртък и петък, добавила Меркел, като уточнила, че това не може да стане на двустранно равнище, а с участието на всички страни членки на ЕС. Меркел потвърдила, че споразумението е \"добър текст\", който дефинира бъдещите отношения между Обединеното кралство и Европейския съюз. След срещата с канцлера говорител на Тереза Мей заяви само, че тя е била \"позитивна\".", "date": "2018.12.11", "title": "Меркел отхвърли възможността за промяна на споразумението за Брекзит"}
{"url": "https://www.dnevnik.bg/evropa/2018/12/11/3360285_evropeiskiiat_sujuz_prevede_na_ukraina_polovin_miliard/", "text": "Европейският съюз е превел на Украйна пакет за макрофинансова помощ на стойност 500 млн. евро по новата програма, договорена между Киев и Брюксел. Това съобщи днес заместник-председателят на Европейската комисия Валдис Домбровскис, цитиран от БТА. Еврокомисията реши да отпусне тези средства на 30 ноември. Според Брюксел с прехвърлянето на сумата помощта, предоставена от ЕС на Украйна от 2014 г., ще достигне 3.3 млрд. евро. По данни на ЕК макрофинансовата помощ за Украйна е \"най-голямата по обем помощ, предоставена от ЕС на трета страна за последните 4 години\". През януари 2018 година бе утвърдена програма за макрофинансова помощ за Киев с общ обем 1 млрд. евро, от която това бе първият транш.", "date": "2018.12.11", "title": "Европейският съюз преведе на Украйна половин милиард евро макрофинансова помощ"}
{"url": "https://www.dnevnik.bg/sviat/2018/12/11/3360290_ima_pochinal_i_raneni_ot_strelba_na_koledniia_pazar_v/", "text": "Най-малко четирима души загинаха, а 11 бяха ранени при стрелба във френския град Страсбург, съобщава агенция \"Ройтерс\". Стрелбата е била близо до коледния пазар, където всяка година преминават милиони туристи. Източници на БФМТВ и \"Монд\" твърдят, че стрелецът е избягал, по-късно \"Ройтерс\" съобщи, че полицията го е обкръжила недалеч от мястото на инцидента. Вътрешният министър Кристоф Кастане каза, че извърителят е известен на полицията. Според местните власти в Страсбург той е бил в списъка на хора, наблюдавани от разузнавателните служби. Вътрешното министерство нарече случилото се \"сериозен инцидент\". Служител на Европейския парламент, който е близо до мястото на събитието, писа в социалните мрежи за \"паника\" в града, а местен репортер - че е чул десетки изстрели. По-късно Франция обяви, че разследва случилото се като терористичен акт. Европейският парламент се оказа отцепен от полицията след инцидента, който следва серия ислямистки атаки от последните три години. Според прокуратурата в Париж обаче мотивите за атаката не са известни. Нападението обаче съвпада със заседанията на Европейския парламент в града тази седмица. Това не е и първият коледен пазар, нападнат в Европа в последните години. Преди почти точно две години 12 души (сред тях - и атентаторът) загинаха при атака с камион на \"Брайтшайдплац\" в Берлин, за която \"Ислямска държава\" пое отговорност. Румънският евродепутат Зигфрид Мюрешан писа в \"Туитър\", че сградата на Европарламента е затворена, никой няма право да влиза или излиза, но пленарното заседание продължава. По информация на БНТ хората в района на стрелбата са били помолени да не споделят никаква информация за случващото се в социалните мрежи. Същата година Франция преживя две терористични атаки с общо над 200 жертви, когато през юли камион се вряза в множество в Ница и загинаха над 80 души, а няколко едновременни нападения в Париж доведоха до смъртта на 130 души през ноември.", "date": "2018.12.11", "title": "Най-малко двама загинаха при стрелба до коледния пазар в Страсбург (обновена)"}
{"url": "https://www.dnevnik.bg/politika/2018/12/11/3360260_obshtinski_suvetnici_vnesoha_signal_do_prokuraturata/", "text": "Общинските съветници от групата на \"Реформаторски блок\" Иво Божков и Марта Георгиева внесоха днес сигнал до Софийска градска прокуратура за констатирани липси на 8000 тона павета. Гранитните павета са демонтирани от софийските улици между 2007 и 2017 г. и към ноември 2017 не са налични в депата за съхранение на територията на Столична община. \"Престъпна безстопанственост и ограбване на културното историческо наследство на София, за което призоваваме прокуратурата да направи сериозна проверка и молим гражданите, които имат информация или данни да допълват сигнала\", написа Божков във фейсбука профила си. Пред \"Дневник\" Божков обясни, че сигналът е базиран на данни за наличните павета съхранявани от общински фирми и информация за улиците с премахнати павета предоставени от бившият заместник-кмет по транспорта Евгени Крусев и кметът Йорданка Фандъкова. Те са приложени към сигнала. От таблицата към сигнала, в която съветниците са обобщили информацията, се вижда, че в депата на Столична община се съхраняват 2971 т., а 8792 т. демонтирани павета \"не се намират в депата на Столична община\". Количеството на липсващите павета е 2 930 521 бройки. Божков коментира, че паветата може да се намират някъде другаде, но не са отчетени. \"Европейски градове изкупуват наши стари павета. Едно паве е около 3 евро, в един квадрат има 50-60 павета. Сами можете да пресметнете колко струват 600 метра от бул. \"Дондуков\". И аз си задавам въпрос – къде са тези павета? Къде са и предишните? Къде са жълтите павета, които преди започваха от Орлов мост?\", попита пред време в  интервю за \"Дневник\"  архитект Валентина Василева. Ако данните на архитект Василева и на общинските съветници са точни потенциалната щета за общината, или печалба за някого, от липсата на паветата е над 8 791 563 евро. В сигнала става въпрос само за павета с кубична форма с размер на страната 8-10 см. Не са включени вероятните липси на тези от типа 10-20 и на жълтите павета.", "date": "2018.12.11", "title": "Столични общински съветници сигнализираха прокуратурата за липсата на 8000 тона павета"}
