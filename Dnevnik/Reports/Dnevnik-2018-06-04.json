{"url": "https://www.dnevnik.bg/sviat/2018/06/04/3189645_liderite_na_sasht_i_severna_koreia_shte_se_sreshtnat/", "text": "Подготовката за срещата на върха на лидерите на САЩ и Северна Корея върви добре. Доналд Тръм и Ким Чен Ун ще се срещнат в 9 ч. местно време в Сингапур на 12 юни, каза говорителката на Белия дом Сара Сандърс, предадоха световните агенции, цитирани от БТА. \"Подготвяме се активно за тази среща на върха\", заяви тя и отбеляза, че е постигнат значителен напредък в дискусиите с Пхенян. Пълният дневен ред на срещата все още не е оповестен, отбелязва \"Асошиейтед прес\". Сара Сандърс определи писмото, което висшият севернокорейски представител Ким Йон-чхол предаде от името на Ким Чен Ун на Тръмп в петък като \"интересно\", но допълни, че няма да коментира съдържанието му.", "date": "2018.06.04", "title": "Лидерите на САЩ и Северна Корея ще се срещнат на 12 юни в 9 часа"}
{"url": "https://www.dnevnik.bg/sport/2018/06/04/3189658_karius_e_poluchil_mozuchno_sutresenie_predi_greshkite/", "text": "Вратарят на \"Ливърпул\" Лориус Кариус е получил мозъчно сътресение преди да допусне грубите грешки, които доведоха до  поражението срещу \"Реал\" (Мадрид) във финала на Шампионската лига , твърдят лекари от Масачузетската главна болница. Английският клуб загуби с 1:3, а германецът подари две от попадения на испанския тим, който спечели трофея за трети пореден път. 24-годишният футболист е бил изпратен за преглед при американските специалисти пет дни по-късно. \"След внимателно разглеждане на видеото от мача, физическите прегледи, обективните показатели и оценката на всички данни, включително настоящите симптоми и симптомите непосредствено след контакта, заключихме, че г-н Кариус е получил сътресение по време на мача\", заявиха д-р Рос Зафонте и д-р Ленор Херхет от Масачузетската болница. Лекарите не посочват кога и как се е стигнало до сътресението. Телевизионните повторения обаче показаха, че в началото на второто полувреме Кариус получава удар с лакът в главата от Серхио Рамос. Малко след това се стигна до нелепата ситуация, в която вратарят хвърли топката в краката на Карим Бензема и тя се озова в мрежата на \"Ливърпул\". \"Знаците и основните симптоми на Кариус предполагат, че е имало визуална пространствена дисфункция, която вероятно е настъпила непосредствено след случая. Допълнителните симптоми показват, че тя е продължила да съществува\", допълват Зафонте и Херхет. Кариус се извини на феновете и на клуба за случилото се във финала. След мача германският вратар  получи смъртни заплахи в социалните мрежи.  Лекарите заявиха, че състоянието на 24-годишния играч се е подобрило след инцидента. \"Очакваме, че с предписаното лечение и дейности за възстановяване той ще продължи да се подобрява. Препоръчахме бдителност и акцент върху безопасността, когато се стигне до завръщането му към активна дейност\", казаха още от Масачузетската болница. От \"Ливърпул\" все още няма коментар на заключенията на американските лекари.", "date": "2018.06.04", "title": "Кариус е получил мозъчно сътресение преди грешките срещу \"Реал\", твърдят американски лекари"}
{"url": "https://www.dnevnik.bg/zelen/2018/06/04/3189393_neno_dimov_prizova_brjuksel_da_zabrani_iznosa_na/", "text": "Европейският съюз да забрани износа на най-замърсяващите дизелови коли от една държава към друга, призова от Созопол министърът на екологията Нено Димов, цитиран от \"24 часа\". Реакцията му е по повод решението на някои държави  да спрат от движение дизеловите автомобили,  което пък предполага същите замърсяващи превозни средства да залеят пазара в Източна Европа  и конкретно в България и д а влошат още повече замърсения въздух. \"Подобни забрани изкривяват пазара. Редно е, който ги предизвиква, да носи отговорност\", смята Димов, който участва на изнесено заседание на комисията по околна среда в морския град Созопол. \"Когато в даден град забраниш да влиза някаква кола, цената й естествено пада, защото става наполовина използваема\", каза още министърът. Обсъждането на тази тема щяла да започне, след като приключи европредседателството ни. Предложението на България ще е да се въведе такова законодателство, което да задължи страните, създали проблема с подобни ограничения, да носят и отговорността за решаване на възникналите впоследствие проблеми. \"Защото сега всъщност повишаването на данъците облага нашите граждани, които са потърпевши от нещо, случило се в други държави\", каза Димов. Той отрече да се обсъжда увеличаване на налозите за над 15-годишните коли. Това важало за екотаксите, които ще се плащат еднократно при регистрация.", "date": "2018.06.04", "title": "Нено Димов призова Брюксел да забрани износа на най-замърсяващите дизелови коли"}
{"url": "https://www.dnevnik.bg/sport/2018/06/04/3189392_liroi_sane_beshe_ostaven_izvun_sustava_na_germaniia_za/", "text": "Футболистът на \"Манчестър сити\" Лерой Сане остана извън състава на Германия за световното първенство в Русия. Селекционерът Йоахим Льов предпочете Юлиан Бранд. \"Със сигурност има по-леки дни в живота на селекционера от този, в който трябва да изпратя четирима играчи у дома. Четирима играчи, които се пребориха за място в предварителния състав чрез представянето си\", каза Льов. Освен Сане от отбора отпадат Бернд Лено, Джонатан Тах и Нилс Петерсен. Селекционерът каза, че е говорил с тях. \"Разочарованието, както можете да си представите, беше огромно. То е сякаш да сте на гишето за чекиране за полета си до Москва, но да не ви позволят да се качите\", добави Льов. След няколко месеца на въпросителни дойде потвърждението, че Мануел Нойер ще играе на световното. Вратарят на \"Байерн\" получи травма и беше опериран в началото на сезона и от тогава не беше играл за баварците. Преди дни мениджърът на Германия  Оливер Бирхоф каза, че Нойер ще е първи избор за световното . В състава на бундестима има 13 футболисти, които за пръв път ще участват на световни финали. Сред тях е и Марко Ройс, който заради контузии пропусна световното в Бразилия и Евро 2016 във Франция. Германия е в група F с отборите на Мексико, Швеция и Южна Корея.", "date": "2018.06.04", "title": "Лерой Сане беше оставен извън състава на Германия за световното"}
{"url": "https://www.dnevnik.bg/evropa/2018/06/04/3189400_italiia_veche_niama_da_bude_evropeiski_bejanski_lager/", "text": "Италия вече няма да бъде \"европейски бежански лагер\", заяви новият вътрешен министър на страната Матео Салвини, като обеща твърди действия за намаляване на броя пристигащи в Италия мигранти и за изпращане на вече дошлите обратно в домовете им, предаде \"Ройтерс\". Салвини е  лидер на дясната партия Лига  и вицепремиер в  новата популистка коалиция . Два дена след като  правителството положи клетва , Салвини замина за Сицилия, основната входна точка за повече от 600 000 мигранти, пристигнали в Италия от Северна Африка от 2014 г. насам. \"Купонът свърши\" за мигрантите в Италия, каза той. Според Лига повечето мигранти в страната нямат право на бежански статут, Италия не може да си позволи да им помага и като приемат ниско заплащане, те влошават условията за работа за местните. В интервю вътрешният министър посочи, че Италия \"не може да бъде превърната в бежански лагер\" и обеща да лобира сред партньорите на страната, за да получи повече помощ от ЕС за справяне с проблема. \"Ясно е и е очевидно, че Италия бе изоставена, сега трябва да погледнем фактите\", заяви той, попитан за думите на германския канцлер Ангела Меркел, че Европа се нуждае от нов подход за имиграцията. Салвини, който иска във всеки италиански регион да се отвори център за задържане и депортиране на мигранти, по-късно написа в \"Туитър\": \"Или Европа ще ни подаде ръка, за да направим страната ни по-сигурна, или ще изберем други методи\". След като най-малко 48 мигранти загинаха през уикенда заради потъване на лодката им край бреговете на Тунис, Салвини посочи, че няма причина хората да бягат от Тунис, който е \"свободна и демократична страна\". Социологическо проучване, публикувано в събота, показа, че подкрепата за Лига се е увеличила до 28.5% от 17% на изборите на 4 март. Сега Лигата е със само 1.6% зад коалиционния си партньор, Движение \"Пет звезди\", чиято подкрепа намаля леко, след като партията спечели 32.7% от гласовете на изборите.", "date": "2018.06.04", "title": "Италия вече няма да бъде \"европейски бежански лагер\", закани се новият вътрешен министър"}
{"url": "https://www.dnevnik.bg/bulgaria/2018/06/04/3189394_bjudjetut_e_zagubil_nad_200_mln_lv_ot_kontrabandni/", "text": "Приходите от нелегална търговия с цигари се оценяват между 110 и 160 млн. лева за 2017 г.. като загубите за бюджета достигат до над 200 млн. лв, сочат данни от проучване на \"Алфа Рисърч\" по поръчка на Института за пазарна икономика (ИПИ) в периода 20 март - 20 април, съобщи БТА. Незаконната търговия в страната за периода 2007 - 2017 г. е донесла приходи за криминалния свят между 2.6 и 3.6 млрд. лв, а 11,7 на сто от всички пушачи споделят, че през последните 2-3 години им се е случвало да пушат нелегални цигари. На годишна база приходите от нелегални цигари се изчисляват на 125 млн. лв. По-голямата част от потребявания в страната тютюн за пушене е нелегален, показват данните на ИПИ, като неговият дял достига 70 на сто, а годишните приходи от този пазар са около 22.4 млн. лв. От ИПИ напомнят, че от 2019 г. с въвеждането на евродиректива ще има проследимост на пътя на цигарите от производството им до магазините, а от 2024 г. това ще стане за всички тютюневи изделия. Те препоръчват да има регистър на машините за производство на тютюневи изделия, какъвто в момента липсва в страната. Друго предложение на ИПИ за противодействие на контрабандата на тютюневите изделия е цената на цигарите да се печата на опаковките. По данни на Светослав Владимиров от Централното митническо управление за цялата 2017 г. малко над 37 млн. къса цигари и над 16 000 килограма тютюн за пушене са били конфискувани, а от началото на годината до края на април - почти 33 млн. къса цигари. Конфискуваният тютюн за пушене от началото на година до края на май възлиза на над 34 000 килограма. Контролът по граничните пунктове е засилен, в частност на Капитан Андреево, Лесово, както и на всички пунктове с Гърция, допълни Светослав Владимиров.", "date": "2018.06.04", "title": "Бюджетът е загубил над 200 млн. лв. от контрабандни цигари за 2017 г., сочи анализ"}
{"url": "https://www.dnevnik.bg/evropa/2018/06/04/3189406_zashtitata_na_granicite_triabva_da_e_v_rucete_na/", "text": "Чехия отхвърля идеята страните от Европейския съюз, които отказват да приемат мигранти, да компенсират това по други начини и смята, че защитата на границите трябва да е от компетенциите на отделните държави, каза премиерът Андрей Бабиш, цитиран от \"Ройтерс\". Думите му бяха реакция на коментар, направен от германския канцлер Ангела Меркел. В интервю през уикенда тя призова за \"гъвкава система\" за миграционната политика, в която държавите, отказващи да приемат бежанци, могат да компенсират това като дават принос в други области. Меркел освен това призова това \"Фронтекс\" да стане европейска гранична полиция, която да действа независимо. \"Идеята, че \"Фронтекс\" ще пази всичко сама не е реалистична в дългосрочен план. Отделните страни трябва да пазят това\", смята Бабиш. Той постави под въпрос как държавите могат да компенсират отказа си да приемат мигранти и посочи, че  изборите в Словения през уикенда , спечелени от антиимигрантска опозиционна партия, и антисистемното правителство в Италия, показват как се разпространява политическата позиция на Вишеградската четворка. Чехия, Унгария, Полша и Словакия са силно против квотната система за преразпределяне на търсещите убежище в блока. \"Така че това мнение за миграцията ще надделее в цяла Европа и трябва да спрем миграцията извън европейския континент и да помогнем на хората в Африка и Сирия\", допълни премиерът. Междувременно новият италиански вътрешен министър Матео  Салвини настоя, че  страната му вече няма да бъде \"европейски бежански лагер\". \"Купонът свърши\" за мигрантите в Италия, каза той. Според Лига повечето мигранти в страната нямат право на бежански статут, Италия не може да си позволи да им помага и като приемат ниско заплащане, те влошават условията за работа за местните.", "date": "2018.06.04", "title": "Защитата на границите трябва да е в ръцете на отделните държави, каза чешкият премиер"}
{"url": "https://www.dnevnik.bg/bulgaria/2018/06/04/3189409_zakonut_za_lichnite_danni_da_bude_razgledan_do_kraia/", "text": "Парламентът да разгледа промените в Закона за защита личните данни до края на юли - това поиска председателят на Комисията за защита на личните данни Венцислав Караджов в интерю за  БНР . Въпросният проектозакон бе остро критикуван от правозащитни и браншови организации. Той бе написан, за да приложи в българското право новия Общ регламент за защита на личните данни (GDPR), който влезе в сила на 25 май. Макар да имаше двегодишен срок за приема на промените обаче, текстът бе внесен за обсъждане в края на април. \"В България законодателството беше много сходно на това, което в момента ще бъде приложено. Паниката, която се налага от консултантските структури, е изключително неприятна. Бизнесът, който се оказа, че не чете разписаните норми, очевидно не ги е чел в последните 15 години, в момента се подлага на тази паника\", каза Караджов. \"Като публикувахме проекта за прилагане на регламента, нашият Закон за защита на личните данни, тепърва се оказа, че започна да се четат тези правила поради големите санкции. Тези правила съществуват от 2002 година. 90% от тях са част от нашия Закон за защита на личните данни. Защо в тези 15 години не бяха проблем, а сега изведнъж се оказа проблем?\", попита той. Караджов бе категоричен, че санкциите никога не са отивали в бюджета на Комисията за защита на личните данни. Санкциите отиват в централния бюджет и Комисията за защита на личните данни не може да ги използва и това няма да се промени, подчерта той. \"В окончателните предложения, които ще изпратим на МВР, ще премахнем минималните санкции. Предложенията ще бъдат готови до 7 юни. Ще се опитаме максимално да дадем възможност на журналистите да обработват лични данни с цел именно постигане на обществения интерес за информираност. (...) За публичните регистри мисля, че ще направим допълнително уточнение за използването в ЕГН. (...) В регламента ясно казваме, че съдебните производства не подлежат на контрол от надзорния орган и не се прилага Законът за защита на личните данни\". Критиките към закона Асоциацията на европейските журналисти в България  предупреди , че той ограничава правото на изразяване със задължението репортерите да разкриват източниците си, с премахването на възможността за справки в публичните регистри и несъразмерно високите глоби. Висшият адвокатски съвет посочи, че  членовете му няма да могат  адекватно да опазват тайните на клиентите си и критикува предвидения минимум за налагане на имуществени санкции - практика, която не е предвидена в Общия регламент. От камарата на частните съдебни изпълнители се оплакват, че е немислимо страните по всяко висящо изпълнително дело, които в момента са около 800 хил., да бъдат изрично и индивидуално уведомявани. Според всички становища е недопустимо глобите, наложени от Комисията за защита на личните данни, да влизат в нейния бюджет, а не в държавния. КРИБ посочва, че създаването на публичен регистър на длъжностните лица по защита на данните е дописване на регламента.", "date": "2018.06.04", "title": "Законът за личните данни да бъде разгледан до края на юли, поиска регулаторът"}
{"url": "https://www.dnevnik.bg/bulgaria/2018/06/04/3189454_sled_proverkite_na_valeri_simeonov_pet_zavedeniia_v/", "text": "Пет заведения на Южния плаж в Слънчев бряг трябва да бъдат съборени, защото са незаконни. Това са шумните дискотеки, които бяха проверявани заради силната музика миналото лято. Сигнал е подаден от вицепремиера Валери Симеонов, обяви самият той, цитиран от БНР. Според него са незаконни и паркингите и бариерите на общинския път към тях.", "date": "2018.06.04", "title": "След проверките на Валери Симеонов пет заведения в Слънчев бряг трябва да бъдат съборени"}
{"url": "https://www.dnevnik.bg/sport/2018/06/04/3189413_adrian_andreev_debjutira_s_pobeda_v_junosheskiia_rolan/", "text": "Адриан Андреев дебютира с победа в юношеския \"Ролан Гарос\".  17-годишният българин , който е поставен под №7 в основната схема, надигра представителя на домакините Артур Казо с 6:2, 7:6 (6). Двубоят продължи 1.41 часа, а Андреев премина през възходи и спадове в играта си. В началото и двамата тенисисти имаха големи проблеми с началния удар и си размениха по два пробива за 2:2. Българинът заигра доста по-добре в следващите минути и спечели четири поредни гейма, а с това и първия сет. Втората част започна лошо за Андреев, който допусна ранен пробив и изостана с 1:4. В тези минути българинът играеше нервно, допускаше непредизвикани грешки и дори строши ракета в яда си. Андреев все пак успя бързо да върне пробива и да изравни при 4:4. Стигна се до тайбрек, в който българинът показа по-здрави нерви и при третия си мачбол сложи точка на спора след 8:6. Във втория кръг голямата надежда на българския тенис ще срещне Жилберт Соарес Клиер Жуниор. Бразилецът стартира с убедителна победа срещу американския квалификант Тайлър Цинк - 6:2, 6:4. По-късно днес на корта ще излезе и българската представителка в турнира при девойките Габриела Топалова. Тя ще се изправи срещу поставената под №12 Мариа Лурдес Карле от Аржентина в двубой от втория кръг. В първия кръг българката се наложи категорично над американката Наташа Субхаш с 6:4, 6:0.", "date": "2018.06.04", "title": "Адриан Андреев дебютира с победа в юношеския \"Ролан Гарос\""}
{"url": "https://www.dnevnik.bg/sport/2018/06/04/3189377_fotogaleriia_da_biagash_v_surceto_na_biznes_parka/", "text": "Много емоции и добро настроение предложи първото за годината отборно състезание за компании - Postbank Business Run 2018 в София.", "date": "2018.06.04", "title": "Фотогалерия: Да бягаш в сърцето на Бизнес парка"}
{"url": "https://www.dnevnik.bg/bulgaria/2018/06/04/3189450_chasten_sudeben_izpulnitel_prodava_chast_ot_centralata/", "text": "Частен съдебен изпълнител продава половината сграда, в която се намира централата на БДЖ в центъра на столицата, на ул. \"Иван Вазов\" 3. Началната тръжна цена е 7.3 млн. лв., а срокът за подаване на оферти е 2 юли, съобщава  \"Капитал\" . Останалата половина от сградата е собственост на Национална компания \"Железопътна инфраструктура\", но към момента администрацията на холдинг БДЖ обитава цялата сграда. Обявлението за търга е от 2 юни. Това се случи малко след като от ръководството на компанията обявиха, че няма да се разпродават активи заради запорираните сметки на пътническия превозвач \"БДЖ - Пътнически превози\". Обявяването й за продан най-вероятно е по искане на облигационерите по същия този заем. Сградата е най-атрактивният имот на железницата и е обявена за паметник на културата. От съобщението на частния съдебен изпълнител става известно, че административната сграда се състои от избени помещения, сутерен, два високи етажа, трети нормален етаж и частичен тавански етаж в подпокривното пространство в крилото откъм ул. \"6-ти септември\". Общата застроена площ е 1854 кв.м, а разгънатата застроена площ е 7803 кв.м. В конкретния случай със сградата на ул. \"Иван Вазов\" спирачка за заинтересованите може да се окаже съсобствеността с НКЖИ, освен ако те не получат възможност да изкупят и дела на инфраструктурната компания. Това не е първата продажба на имоти на \"Холдинг БДЖ\" от ЧСИ. През 2016 г. на купувачи беше предложена административната сграда на Транспортната полиция, намираща се на столичния булевард \"Княгиня Мария Луиза\". Имотът мина през няколко процедури, като цената падна значително, но купувачи не се появиха. Миналата седмица стана ясно, че \"БДЖ - Пътнически превози\"  е със запорирани сметки след иск на кредитори  по Втория облигационен заем, по който има за плащане още 103 млн. лв.", "date": "2018.06.04", "title": "Частен съдебен изпълнител продава част от централата на БДЖ"}
{"url": "https://www.dnevnik.bg/bulgaria/2018/06/04/3189453_blizo_2800_dushi_sa_bili_podslushvani_ili_sledeni/", "text": "През 2017 г. са били подслушвани и следени 2748 души, което е без промяна спрямо 2016 г., но е 3 пъти по-малко в сравнение с 2011 г. Съдилищата са получили 5939 искания за специални разузнавателни средства, постановили са 1315 отказа и 4624 разрешения, като разрешенията са намалели с 5.34% спрямо 2016 г. Данните показват, че съдебният контрол върху процедурите е чувствително завишен. Това показва докладът на Бюрото за контрол на използването на специални разузнавателни средства, внесен за одобрение в Народното събрание. През 2017 г. заявителите са поискали да приложат общо 17 714 пъти различни оперативни способи – наблюдение, подслушване, проверка на кореспонденцията и др. Разрешени обаче са били 13 614, което е намаление с 5.34% спрямо разрешените през 2016 г., но пък е увеличение с 18.31% спрямо 2015 г. Службите за сигурност са Исканията за наблюдение са 5213, а разрешенията – 3985. Проследяване е било разрешено за 3991 искания. Службите са прибягнали до проверка на кореспонденцията в 398 случаи при поискани над 100 повече. Били са като заявките за това са били многократно повече – 46. През 2017 г. СРС са използвани най-често във връзка образуване или участие в организирана престъпна група - 2040 бр. (43.52% от общия брой); за нелегално производство на наркотици - 686 бр. (14.63%); за продажба на акцизни стоки без бандерол - 334 бр. (7.12%); за кражба - 235 бр. (5.01%); за измама - 156 бр. (3.33%). В 55 случая специални разузнавателни средства са приложени за опазване на живота или имуществото на хора или за опазване на свидетел. В резултат на прилагане на СРС през 2017 г. са изготвени 1670 бр. веществени доказателствени средства, което е с 16.70% повече от 2016 г, когато те са били 1431 бр. Изводът, който прави бюрото, е, че в периода 2011 - 2015 г. има трайна тенденция към намаляване броя на лицата, контролирани със СРС, а в периода 2015 - 2017 г. - стабилизиране. \"Това е резултат на повишеното внимание на ръководителите на органите по чл. 13 ЗСРС за целесъобразно използване на СРС; задължението на заявителя да предостави на съдията материалите, на които се основава искането; засиления съдебен контрол; системното наблюдение, осъществявано от бюрото\", се казва в доклада. Най-много, или 62,79%, от разрешенията са дадени от Специализирания наказателен съд (1808 бр.), от окръжния съд в Пловдив (339 бр.), от този в Стара Загора (320 бр.) и от Софийския градски съд (196 бр.). \"Фактът, че не доведе до адекватно материално-техническо и кадрово обезпечаване на дейността му, което беше констатирано от бюрото и през 2016 г. Условията за работа в него вече не съответстват на огромния обем документи, което затруднява тяхното систематично подреждане, надеждно съхраняване и ползване. Съобразно правомощията си бюрото уведоми ВСС и председателя на ВКС за проблема, но не е известно да са предприети мерки\", пишат от бюрото за контрол на СРС. През 2017 г. са постановени откази по 25,77% от исканията на ДАНС, 25,03% на МВР и 19,84% на прокуратурата. \"Видна е негативната тенденция на увеличаване процентите на отказите по искания на МВР и прокуратурата през последните 3 години, но по този критерий ДАНС е с най-висок дял\", се отбелязва в доклада. От звеното анализират и на какво основно се дължат отказите. Поради липса или на хората към описаната престъпна дейност са постановени над 32% от отказите по искания на МВР, 46% на прокуратурата и 34% на ДАНС. Грешки при определяне на компетентен съд в нарушение на правилата за подсъдността са довели до почти 15,5% от всички откази по искания на МВР, 5% на прокуратурата и 5% на ДАНС. Неспазването на едно от основните изисквания за използване на СРС - да са налице данни за престъпление от изрично посочените в закона, е причина съдиите да постановят над 14% от отказите по искания на МВР, 10% на прокуратурата и 28.5% на ДАНС. В редица процедури заявителите са показали довело до 12% от отказите по искания на МВР и 7% на ДАНС. Те са искали разрешения при вече образувано досъдебно производство, а в тази хипотеза правото да се използват СРС е предоставено единствено на наблюдаващия прокурор. Поради непосочване на постигнатите резултати в исканията за продължаване срока на прилагане съдиите са постановили 12% от отказите за МВР, 18% за прокуратурата и 12% за ДАНС. Липсата на данни за наличие на организирана престъпна група въпреки легалната й дефиниция в Наказателния кодекс е мотивирало съдиите да постановят над 5,5% от всички откази по искания на МВР и над 2% от отказите за прокуратурата. Съдът е сезиран с искания, от съдържанието на които е видно, че заявителите не познават или не се съобразяват с изискването за срочност на прилагането, поради което са постановени 4% от отказите по искания на МВР, над 11% на прокуратурата и 9% на ДАНС. \"Макар и негативни за заявителите, тези данни са основание за извод, че съдебният контрол върху процедурите е чувствително завишен\", отбелязват от бюрото за контрол на СРС. За миналата година бюрото е направило 323 проверки. Отправило е общо 19 препоръки към ръководители на държавни институции за констатирани значими проблеми при използване и прилагане на СРС и относно режима на съхраняване и унищожаване на получената чрез тях информация. Материали за противозаконно съхраняване на информацията извън разрешения срок са изпратени и до главния прокурор, но не е постъпила информация за предприети мерки. В доклада на бюрото се отбелязва, че на звеното, за което са били сезирани компетентните органи. Длъжностни лица от ДАНС са отказали да предоставят на членовете на бюрото достъп до документи, на които се основават искания за използване на СРС по 3 преписки. Не е постъпила информация за предприети мерки във връзка с отказа. През 2017 г. в бюрото са образувани 146 преписки за проверки на не/правомерността на прилагането на СРС. От тях 124 са по сигнали на граждани (в т.ч. двама депутати от 44-ото НС, 8 магистрати, 4 членове на ВСС и 12 адвокати). В 13 случая бюрото се е самосезирало. Към края на миналата година са решени 122 преписки и съответните граждани са уведомени за резултата. Към настоящия момент е приключена работата по още 16 от останалите 24 преписки. В случаите, когато е установено неправомерно прилагане на СРС, засегнатите граждани са били уведомени. В периода 2014 - 2017 г. бюрото е уведомило 20 граждани (един от тях 2 пъти) за неправомерно прилагане на СРС. Девет са предявили искове срещу съответните органи за неимуществени вреди, общият размер на които е около 450 000 лв.", "date": "2018.06.04", "title": "Близо 2800 души са били подслушвани или следени през 2017 г."}
{"url": "https://www.dnevnik.bg/sport/2018/06/04/3189457_purva_liga_shte_ima_dvama_predstaviteli_na_svetovnoto/", "text": "Българският клубен футбол ще има двама представители на световното първенство в Русия. Това са централният защитник на \"Левски\" Холмар Ейолфсон и полузащитникът на \"Лудогорец\" Яцек Горалски. Горалски успя да се пребори със силната конкуренция в националния отбор на Полша и попадна в окончателния списък от 23-ма играчи, на които ще разчита селекционерът Адам Навалка. 25-годишният халф за пръв път получава повиквателна за голямо първенство. Горалски, който беше привлечен в \"Лудогорец\" от \"Ягелония\" през лятото на 2017 г., има три срещи за представителния тим на своята родина. Дебютът му с националната фланелка беше през есента на 2016 г. в приятелски мач срещу Словения (1:1). Другите полузащитници, които селектира Навалка, са Гжегож Криховяк, Камил Гросицки, Пьотр Зелински, Рафал Курзава, Славомир Пешко, Мачей Ребус, Карол Линети и Якуб Блашчиковски. Селекционерът се спря на четирима нападатели - Давид Ковнацки, Лукаш Теодорчик, Аркадиуш Милик и капитана Роберт Левандовски. Избраниците му в отбрана са Камил Глик, Ян Бендарек, Бартош Бересжински, Тиаго Чионек, Артур Йеджейчик, Михал Паздан и Лукаш Пишчек. Лукаш Фабиански, Войчех Шчесни и Бартош Бяловски са тримата вратари. Полша започва участието си в световното на 19 юни срещу Сенегал. Другите два отбора в група Н са Колумбия и Япония. Исландия обяви 23-мата си играчи за световното още на 11 май. a  Ейолфсон очаквано попадна в състава  на Хеймир Халгримсон. Централният защитник, който пристигна в \"Левски\" от \"Макаби\" (Хайфа) през септември, изигра много силен пролетен полусезон. Той взе участие 18 мача на сините във всички турнири. Ейолфсон има девет мача и един гол за националния отбор на Исландия, за който дебютира още през 2012 г. Преди това той преминава през всички юношески гарнитури на страната. Преди две години централният защитник беше включен в разширения състав за европейското първенство във Франция. Той обаче не успя да намери място във финалната селекция. Исландия ще участва на световно първенство за пръв път в своята история. Дебютът на \"викингите\" ще е на 16 юни срещу Аржентина. На 22 юни исландците срещат Нигерия, а четири дни по-късно е мачът им с Хърватия. Още един представител на Първа лига имаше шансове да участва на световното - Стивън Езе от \"Локомотив\" (Пловдив). Защитникът беше в разширения състава на Нигерия, но не попадна в окончателния списък за мондиала.", "date": "2018.06.04", "title": "Първа лига ще има двама представители на световното в Русия"}
{"url": "https://www.dnevnik.bg/bulgaria/2018/06/04/3189049_protestut_na_muzikantite_ot_bnr_za_dostoino/", "text": "Музикантите от Българското национално радио (БНР) ще протестират пред Народния театър \"Иван Вазов\" в София с искане за достойно заплащане. Те ще се съберат заедно с журналисти от обществената медия в 19 ч. Организаторите на протеста припомнят, че музикантите в БНР взимат най-ниските възнаграждения в Европа, като средната заплата е 660 лв., а минималната сред тях е 570 лв., което е близо до минималната за страната - 510 лв., и в пъти по-малко от заплащането на колегите им в Софийската филхармония и Операта. Музикантите са категорични, че подобно заплащане е унизително, защото тези състави създават Златния фонд на БНР. \"За да бъдат удовлетворени исканията на музикантите, са необходими адекватни и отговорни действия както от страна на институциите, така и от страна на ръководството на БНР. Законодателите трябва да преразгледат принципите на финансиране на БНР. В същото време от ръководството на БНР се очаква да управлява и разпределя бюджета така, че институцията най-адекватно да изпълнява своята функция\", пишат още музикантите. Протестите им продължава вече втори месец. След първите недоволства в парламентарната комисия по култура и медии предложиха на директора на БНР  да извади музикалните състави от бюджета на радиото  и те да преминат на делегиран бюджет към Министерството на културата. Според протестиращите обаче \"това означава да бъде унищожена цяла една институция, която създава музикалната памет на българската нация\" Протестиращите призоваваха всички, които ги подкрепят, да се присъединят към тяхната  петиция в интернет.", "date": "2018.06.04", "title": "Протестът на музикантите от БНР за достойно заплащане продължава и днес"}
{"url": "https://www.dnevnik.bg/bulgaria/2018/06/04/3188546_petko_djulgerov_iska_da_izleze_ot_aresta/", "text": "Арестуваният и обвинен за подкуп заедно с кмета на столичния район \"Младост\" Десислава Иванчева и заместника ѝ Биляна Петрова - Петко Дюлегоров, иска да излезе от ареста. Това се разбира от програмата на специализирания наказателен съд, който ще разглежда днес молба от обвиняемия за промяна на най-тежката мярка за неотклонение - задържане под стража. В края на април Иванчева и сочените от прокуратурата  за нейни помагачи останаха окончателно в ареста.  Тогава съдебният състав с председател Даниела Росинова и членове Веселина Вълева и Магдалена Лазарова прие, че има обосновано предположение тримата да са извършили престъплението, за  което са обвинени . И тъй като има опасност да извършат друго, магистратите прецениха, че тримата трябва да останат в ареста. Тогава защитата на Иванчева се опита да прехвърли изцяло вината на Дюлгеров. \"Този човек е с болно око, искал е да спаси зрението си. Взел е там едни 7 000 лв.\", разсъждава пред съда Марковски - посочвайки и с една нула по-малко от сумата, за която е обвинението. По думите му нямало доказателства, че двете кметици са искали пари, а дали Дюлгеров е вземал щяла да обяснява защитата му. Сега бившият кмет на \"Младост\" Петко Дюлгеров обаче иска от съда да му наложи по-лека мярка за неотклонение като най-вероятно искането ще се аргументира с влошено здраве на обвиняемия. Двете жени бяха  зрелищно задържани на 17 април . Тогава бе арестът и на Дюлгеров.", "date": "2018.06.04", "title": "Петко Дюлгеров иска да излезе от ареста"}
{"url": "https://www.dnevnik.bg/bulgaria/2018/06/04/3189029_borisov_zaminava_za_albaniia_shte_uchastva_i_v/", "text": "Премиерът Бойко Борисов ще бъде на посещение в Тирана днес. Той ще се срещне с министър-председателя на Албания Еди Рама, двамата ще обсъдят сътрудничеството между страните от региона за постигане на напредък по пътя на европейската интеграция на държавите от Западните Балкани. По време на визитата си българският министър-председател ще участва в среща по Процеса Акаба по въпросите на Балканите, както и в конференция, посветена на борбата с насилствения екстремизъм, заедно с премиера на Албания и с краля на Йордания Абдулла II. Процесът Акаба е поредица международни срещи, инициирани за пръв път от краля на Йордания Абдулла II през 2015 г. Тяхната цел е поддържане на международната и регионалната координация и сътрудничество в борбата с тероризма, екстремистките идеологии и радикализацията чрез всеобхватен подход. Срещите са част от инициативите на крал Абдулла II за установяване на контакти с различни страни по света, с цел координацията на антитерористичните действия.", "date": "2018.06.04", "title": "Борисов заминава за Албания, ще участва и в конференция срещу тероризма заедно с краля на Йордания"}
{"url": "https://www.dnevnik.bg/razvlechenie/2018/06/04/3188408_festival_na_aziatskite_kulturi_se_provejda_pred/", "text": "Фестивалът на азиатските езици и култури \"Изток в парка\" започва от 12.30 часа днес в градинката на Националния дворец на културата, съобщиха организаторите от асоциация \"Арабис\". Базар, театър на сетивата и разнообразни работилници ще са подредени в пространството на One More Кино (лятната сцена в градината пред НДК). Петото издание на фестивала този път търси общ език с азиатските култури чрез различни средства за комуникация: от думи през картини до танц, музика и философия. Входът е свободен. Танцовата и музикална програма включва съвременни и фолклорни танци от България, Африка, Близкия и Далечен изток. Ще има демонстрации на различни бойни изкуства и други източни практики и изкуства: чаена церемония, хайку, икебана, къна, калиграфия, пясъчна мандала и други. Посетителите ще могат да се сдобият с книги, татуировки с къна, екзотични и био храни и най-различни сувенири и спомени.", "date": "2018.06.04", "title": "Фестивал на азиатските култури се провежда пред НДК"}
{"url": "https://www.dnevnik.bg/sport/2018/06/04/3188476_chetiri_grada_shte_se_vkljuchat_v_blagotvoritelno/", "text": "Четири града ще се включат в инициативата \"Дари времето си на 5km run 2018\". Благотворителното бягане ще се проведе на 9 юни от 9.00 часа в Южния и Западния парк в София, района на Гребния канал в Пловдив и Морските градини във Варна и Бургас. Идеята на организаторите е всеки участник да дари сума, равносилна на пробягането време на дистанцията от 5 км. (1 минута = 1 лев). Предложението е условно, като всеки може да дари пари по собствена преценка. Събраните средства ще отидат за купуването на операционна маса за детското хирургично отделение на УМБАЛ \"Св. Георги\" в Пловдив. Оборудването струва 30 414 лева. През 2017 г. благотворителното събитие на 5kmrun осигури специализирана медицинска техника за Първа детска клиника към Университетска болница \"Света Марина\" във Варна на обща стойност 14 400 лева. Година по-рано бяха предоставени 8000 лева на Неонатологията на Майчин дом в София. Тогава бяха купени три монитора за кувьози. През 2019 г. е предвидено средствата да отидат за лечебно заведение в Бургас. Всеки желаещ може да се регистрира  онлайн в сайта  на 5km run. Предстои да бъде открита банкова сметка за инициативата.", "date": "2018.06.04", "title": "Четири града ще се включат в благотворително бягане на 9 юни"}
{"url": "https://www.dnevnik.bg/sport/2018/06/04/3189132_s_rekord_po_troiki_na_stef_kuri_goldun_steit_specheli/", "text": "С няколко магически изпълнения от далечно разстояние на Стеф Къри \"Голдън стейт уориърс\" пречупи \"Кливланд кавалиърс\" в последната четвърт и спечели убедително втория мач от големия финал в Националната баскетболна асоциация (НБА). Шампионите се наложиха със 122:103 и се доближих на две победи от третата си титла в последните четири години. Къри отбеляза 33 точки и постави нов рекорд за най-много тройки във финален двубой в НБА - 9. Досегашното върхово постижение бяха осемте точни стрелби от далечно разстояние на Рей Алън в мач №2 от финала между \"Бостън селтикс\" и \"Лос Анджелис лейкърс\" през 2010 г. Къри вкара 11 от 26-те си изстрела от игра, включително девет от 17-те зад дъгата. Пет от тройките му дойдоха в последната четвърт и се оказаха ключови за успеха. Към точковия си актив плеймейкърът на \"Голдън стейт\" добави осем асистенции и седем борби. \"Голдън стейт\" водеше в резултата през цялата среща, като няколко пъти успяваше да отвори двуцифрена разлика. \"Кливланд\" обаче се бореше здраво и се държеше на разстояние, което да му позволи да мисли за обрат. В началото на последната четвърт \"кавалерите\" съкратиха пасива си на седем точки с тройка на Леброн Джеймс. Къри обаче отговори с две скоростни попадения от далечно разстояние в рамките на 32 секунди, които вдигнаха разликата на 13 точки. Осем минути преди края Къри вкара болезнена за съперника тройка със сирената от абсурдна позиция. Тя даде 14 точки аванс на домакините - 103:89, и прекърши желанието за борба у гостите. Две минути по-късно всичко приключи, след като плеймейкърът на \"Голдън стейт\" вкара тройка с фаул за 109:93. \"Много специална вечер. Надявам се да се случат още няколко специални неща и да спечелим още две победи\", каза Къри след двубоя. Кевин Дюрант добави 26 точки, девет борби и седем асистенции за успеха на \"Голдън стейт\". Клей Томпсън се отчете с 20 точки, Джавел Макгий завърши с 12 точки, а Дреймънд Грийн се отчете със седем асистенции и осем борби. Шон Ливингстън също имаше важен принос от пейката, след като вкара всяка една от петте си стрелби и записа 10 точки. За \"Кливланд\" най-всички отново беше Леброн Джеймс, който остана много близо до трипъл-дабъл - 29 точки, 13 асистенции и девет борби. Той показа обичайната си висока ефективен в стрелбата от игра - 10 от 20, но беше далеч от изумителните стандарти, които постави в тазгодишните плейофи. Лидерът на \"Кливланд\" игра с ужасяващ кръвоизлив в лявото око, което пострада след груба игра на Грийн в предишния мач. Джеймс не беше толкова агресивен в пробивите си към коша, колкото е обичайно, а в края си пролича, че е доста уморен. Въпреки това той отново записа най-много минути от всички на игрището - 44. Четвъртият пореден финал между \"Голдън стейт\" и \"Кливланд\" ще продължи с два мача в Охайо - на 7 и 9 юни от 4.00 часа българско време.", "date": "2018.06.04", "title": "С рекорд по тройки на Стеф Къри \"Голдън стейт\" спечели и втория мач с \"Кливланд\""}
{"url": "https://www.dnevnik.bg/sport/2018/06/04/3189058_sled_zagubite_v_sofiia_plamen_konstantinov_shte_dade/", "text": "Селекционерът на националния отбор по волейбол Пламен Константинов заяви, че занапред ще дава път на млади състезатели в Лигата на нациите. Думите му дойдоха след третата поредна загуба в надпреварата. Българският отбор отстъпи и в трите си срещи от домакинския минитурнир в София. В неделя  националите загубиха тежко с 0:3 от Русия . Според Константинов  поражението с 2:3 срещу Сърбия  в петък се е отразило отрицателно на отбора. \"Може би там изпуснахме евентуално шансовете за нещо по-голямо. Защото гоненето на евентуални финали минаваше през две победи в София. Така че оттук насетне ще дадем възможност на тези, които имат някакви травми, а те са доста - пет-шест човека са, да не ги претоварим\", каза Константинов. По думите му целта до края на турнира ще са победи срещу отбори на сходно ниво и запазване на мястото в елитната група. Селекционерът смята, че българският отбор е изиграл четири от шестте си мача дотук в Лигата на нациите на нелошо ниво. \"Мисля, че срещу сърбите играхме добре и показахме някакъв потенциал. Но след това Русия ни надигра категорично, най-вече физически. Така че малко по-реалистични да сме в очакванията си\", добави той. Погледите на отбора този сезон са насочени основно към световното през септември, на което България е домакин съвместно с Италия. Разпределителят Георги Братоев, който се контузи по време на мача с Австралия, очаква да се завърне в игра до месец.", "date": "2018.06.04", "title": "След загубите в София Пламен Константинов ще даде път на младите волейболисти"}
{"url": "https://www.dnevnik.bg/tehnologii/2018/06/04/3189133_ljudo_antonov_kolkoto_poveche_izpolzvash_pinterest/", "text": "- За разлика от повечето други социални мрежи \"Пинтерест\" е ориентирана към това потребителят да се вдъхновява, а не да гледа снимки на приятелите си (и да им завижда). Как това изигра роля за успеха ѝ? - Това е едното от нещата, което всъщност е много важно. Kогато се прави проучване на социални платформи, обикновено се вижда, че ползването им води до повече тревожност, чувство за самота. \"Пинтерест\" е единствената социална платформа, която, колкото повече я използваш, толкова по-добре се чувстваш. Това всъщност е част от онова, което прави самия продукт толкова добър. - Интересното е, че всъщност не не се опитваме много-много. Вградено в самия продукт е това, че начинът, по който \"Пинтерест\" се развива, е хората да са много щастливи от това, че използват продукта, да продължават да го използват и да казват на приятелите си. За нас лоялността е въпрос на това как можем да създадем повече вдъхновение, цялата цел е хората да го ползват отново. - Не знам дали мога да кажа точното съотношение, но главно са жени. Виждаме, че те предприемат първия ход, те започват първи да използват новите възможности. Жените са първите, които идват. Но също така хората, които търсят креативност и вдъхновение – там има добро съотношение мъже-жени. Въпреки че жените са повече, виждаме, че повече и повече работим с мъже. Причината е, че самият шаблон беше оптимизиран за публиката и сега сме израснали и имаме доста повече системи, които следят съдържанието и дали се харесва повече от жени или мъже и по този начин гледаме дали информацията, която хората виждат, е много персонализирана и наистина вдъхновява. - Това определено е нещо, което планираме. Опитваме се да не стигаме докъдето други социални мрежи са стигнали – пристрастяване и липса на вдъхновение. Затова търсим как можем да запазим тази част от компанията и ценността ѝ, която според нас наистина е полезна. По отношение на това, което целим - сега работим, правим нещо, което от перспективата на потребителите не знам колко е ефикасно. Заради това се движим малко по-бавно в този смисъл. Търсим начин да създаваме вдъхновение (чрез видео - бел. ред), но без аутоплей. - Мисията на компанията е \"да помогне на хората да откриват и да се вдъхновяват\". И това, което мисля, че сме направили много добре, е да вдъхновяваме. Това, което искам да направим, е в следващите години да развием това вдъхновение, да помогнем на повече хора да реализират идеите, започнали в \"Пинтерест\", в живия си живот.", "date": "2018.06.04", "title": "Людо Антонов: Колкото повече използваш \"Пинтерест\", толкова по-добре се чувстваш"}
{"url": "https://www.dnevnik.bg/sviat/2018/06/04/3189144_bivsh_premier_s_antiimigrantski_pozicii_specheli/", "text": "Лидерът на дясната консервативна и антиимигрантска Словенска демократическа партия Янез Янша спечели парламентарните избори вчера в Словения, съобщи Държавната избирателна комисия, цитирана от ДПА и ТАСС. СДП получава 25 процента от гласовете, сочат резултатите от преброяването на почти всички бюлетини. На второ място е левоцентриската \"Листа на Марян Шарец\" с 12.7 процента от гласовете, следвана от социалдемократите с 10 на сто и Партията на модерния център с 9.7 на сто. Активността на избирателите е 52 на сто - приблизително колкото и на предишните избори преди четири години. Тъй като нито една от политическите сили не преодолява 40-процентната бариера, необходима за съставяне на самостоятелно правителство, предстои словенските политици да преговарят за коалиция. Антиимигрантската партия на Янша иска да затегне имиграционната политика по модела на съседна Унгария, отбелязва ДПА. Резултатите от изборите сочат, че технически е възможно и дясно, и ляво правителство, но президентът Борут Пахор очаква сложни преговори за коалиция, които могат да продължат няколко месеца. Янша е бил два пъти министър-председател - от 2004 до 2008 и от 2012 до 2103 г. Той бе опетнен от най-големия корупционен скандал в Словения и бе в затвора през 2014 г., напомня ДПА. /БТА", "date": "2018.06.04", "title": "Бивш премиер с антиимигрантски позиции спечели изборите за парламент в Словения"}
{"url": "https://www.dnevnik.bg/politika/2018/06/04/3189148_bulgariia_da_vtvurdi_tona_kum_evropeiskiia_sujuz/", "text": "Крайно време е България да излезе от тази приспивна песен, че в Европа ни третират като равни. Това обяви в ефира на \"Нова телевизия\" вицепремиерът и министър на отбраната Красимир Каракачанов. Припомни затварянето на четири блока от АЕЦ \"Козлодуй\", прекратяването на проекта \"Южен поток\" и сега проблема с превозвачите. \"Крайно време е да излезем от този дълбок сън\", заяви Каракачанов. Посочи, че няма случай в световната история, в който силна държава се да се е трогнала от воплите и от интересите на по-малка държава, освен ако няма интерес за нещо друго. Според него България трябва да спре да се държи мило и любезно, а да втвърди тона, макар че не може да си позволи това да е до степента, в която се прояви Великобритания с решението си да напусне ЕС. Българският интерес е да развива отношенията си с Русия заради енергетиката и приходите от руски туристи, което обаче не налага промени в приоритетите на управление на страната, анализира още Каракачанов, като подчерта, че не е русофил, а за него българският интерес е над всичко.", "date": "2018.06.04", "title": "България да втвърди тона към Европейския съюз, препоръча Красимир Каракачанов"}
{"url": "https://www.dnevnik.bg/evropa/2018/06/04/3189151_noviiat_katalunski_lider_zaiavi_che_shte_produlji/", "text": "Новият премиер на Каталуня Ким Тора заяви, че ще продължи усилията за независимост на областта, предадоха световните агенции, цитирани от БТА. \"Това правителство е ангажирано да се движи напред към независима държава под формата на република\", каза Тора, чийто кабинет  положи клетва в събота . Той посочи, че иска да започне преговори с  новия испански министър-председател Педро Санчес  за уреждане на конфликта между Барселона и Мадрид. \"Педро Санчес, нека да разговаряме, да поемем рискове, двамата с теб, нека да седнем на маса и да разговаряме, правителство с правителство\", заяви Тора. Социалистът Санчес , който също в събота положи клетва като премиер на Испания, е за разговори с Каталуня, но е против референдум за независимост. Предшественикът му - консерваторът Мариано Рахой - наложи прякото управление върху Каталуня в края на октомври, след като националистите начело с Пучдемон проведоха референдум за независимост, обявен за незаконен от испански съдилища. Ким Тора е близък съратник на бившия каталунски лидер Карлес Пучдемон. Според извънредните правомощия, дадени на испанското централно правителство от Сената, значителна част от автономното управление на областта ще й бъде върнато веднага щом сформира правителство след нови избори. Сепаратистите спечелиха през декември изборите и посочиха за регионален лидер Ким Тора. Членовете на предишното каталунско правителство ще бъдат съдени по обвинения, сред които и за бунт. Няколко от тях са в предварителния арест, а други избягаха в чужбина.", "date": "2018.06.04", "title": "Новият каталунски лидер заяви, че ще продължи усилията за независимост"}
{"url": "https://www.dnevnik.bg/sviat/2018/06/04/3189149_kraliat_na_iordaniia_moje_da_smeni_premiera_dnes_sled/", "text": "Хиляди йорданци протестираха вчера за четвърти ден по улиците на столицата Аман срещу увеличението на цените и данъците, поискано от Международния валутен фонд, и настояха за оставка на министър-председателя Хани ал Мулки, предадоха Асошиейтед прес и \"Ройтерс\". Крал Абдула Втори поиска премиерът да отиде в двореца днес, което предизвика предположения, че той ще бъде уволнен, посочва АП. Антиправителствените протести са най-големите от години. В някои райони станаха сблъсъци между протестиращите и полицията. \"Играта свърши, правителство от крадци\", скандираше множеството. Един от лозунгите гласеше: \"Йорданският гражданин не е банкомат\". Йорданското правителство е под натиск от МВФ да извърши икономически реформи и да въведе политика на ограничения, за да постави под контрол растящия държавен дълг. Прозападното кралство преживява спад на икономиката, съчетан с безработица, отчасти заради конфликтите в съседните Сирия и Ирак и големия приток на бежанци. Мнозина йорданци са на мнение, че са притиснати финансово от правителство, което смятат за корумпирано и че не получават адекватни услуги за данъците, които плащат. Организаторите на протестите призоваха краля да отмени увеличението на данъците. Десетина синдикати и професионални организации с близо половин милион членове се готвят за еднодневна стачка в сряда. В събота Мулки отказа да отмени закона за увеличение на данъците, но кралят има последна дума по всички политически въпроси и често уволнява или реорганизира правителствата, за да потуши общественото недоволство. Миналата седмица той отмени увеличението на цените на горивата за периода на рамазана, който приключва в средата на юни. Неотдавна крал Абдула Втори заяви, че йорданците не бива да поемат цялото бреме на икономическите реформи, отбелязва АП. /БТА", "date": "2018.06.04", "title": "Кралят на Йордания може да смени премиера днес след 4 дни протести заради цени и данъци"}
{"url": "https://www.dnevnik.bg/na_put/2018/06/04/3186532_kafene_na_smurtta_-_novata_atrakciia_na_bankok/", "text": "Кафене в Банкок е предприело нестандартен маркетингов подход за привличане на клиенти - \"потапяне в смъртта\". Основна атракция на заведението е предложението докато човек се наслаждава на напитката си, да полегне в истински ковчег, пише CNN. Реакциите са противоречиви. Повечето посетители се шокират и се отказват от преживяването. Тези, които се съгласяват, само след три минути се чувстват разтърсени, треперещи, но и успокоени или заредени. 5-годишната Тами, например, се престрашава да влезе в ковчега, но не остава вътре за повече от няколко минути, заради тревожно чувство и страх. Отвореният бял ковчег, разположен точно до масите на посетителите, очаква своите гости безплатно. Притъмненият декор се допълва от скелети и статуи на Буда. Идеята за необичайната услуга е на професор от Университета в Банкок като част от неговата докторска дисертация в областта на психологията и религията. Конкретната тема е \"Как да намалим корупцията и да повишим прозрачността в Тайланд чрез използването на будизма\". Пред CNN той разяснява, че Буда често преподавал за осъзнаването на смъртта и казвал, че когато мислим и осъзнаваме смъртта си, ще намалим \"Аз-а\" в ума си, алчността и гнева. Освен ковчега заведението предлага и тематични разхладителни напитки и дребни сладки с недвусмилените пророчества \"остава ви една година\", \"остава ви един месец\" или \"това е последният ви ден\". Най-популярни са комбинацията от десерти \"раждане\", \"зрялост\", \"болка\" и \"смърт\". За всички тях има отстъпка от 10%, ако полегнете в ковчега.", "date": "2018.06.04", "title": "Кафене на смъртта - новата атракция на Банкок"}
{"url": "https://www.dnevnik.bg/citat_na_deniia/2018/06/04/3189153_citat_na_denia_az_sum_doktor_po_mejdunarodni/", "text": "Това заяви в сутрешния блок на \"Нова телевизия\" вицепремиерът Красимир Каракачанов. Коментарът му бе в отговор на въпрос, свързан с изявления на Веселин Марешки, лидер на \"Воля\" и зам.-председател на Народното събрание. Той призова да не се харчат много пари за военна техника, за излизане от НАТО и поиска оставката на Каракачанов. Вицепремиерът обясни, че това е глупав популизъм и че няма държава в света и в Европа, която не поддържа своята армия. В отговор на въпрос посочи, че няма договор за защита на въздушното пространство на България с Турция, а мисията по така наречения ерполисинг се изпълнява от ВВС. Такова споразумение в момента имало само с Италия, а със съседните Румъния и Гърция договор за презгранични операции. То се налага, за да може да бъде разпознат български самолет, на който се налага да прекрачи чужда граница в преследване на нарушител.", "date": "2018.06.04", "title": "Цитат на деня: Аз съм доктор по международни отношения, не по психиатрия"}
{"url": "https://www.dnevnik.bg/evropa/2018/06/04/3189155_irlandiia_dade_na_velikobritaniia_dve_sedmici_za/", "text": "В следващите две седмици Великобритания трябва да предостави писмени предложения как планира да запази безпроблемна граница с Ирландия, в противен случай я чака несигурно лято на преговори, заяви ирландският външен министър Саймън Ковъни, цитиран от \"Ройтерс\". Границата между Северна Ирландия,  която е част от Обединеното кралство , и Република Ирландия ще остане единствената сухоземна граница на Великобритания с ЕС след Брекзит. Двете страни повтарят, че искат да оставят тази граница отворена, но все още не е намерено практическо решение. ЕС и Дъблин настояват в договора за напускане на Великобритания да се съдържа споразумение, което гарантира, че Северна Ирландия ще спазва регулациите на ЕС, ако бъдещо търговско споразумение не премахне необходимостта от граничен контрол. Лондон е съгласен с това, но не приема начините, по които ЕС иска да го извърши. \"Трябва да видим писмени предложения през следващите две седмици. Това трябва да стане две седмици преди срещата на върха\", каза Ковъни за в. \"Айриш таймс\", имайки предвид срещата на върха на лидерите на ЕС в края на месеца, от която се очаква да регистрира значителен напредък по този въпрос. \"Ако няма напредък по споразумението за границата, ни чака несигурно лято. На този етап имаме нужда от писмени предложения по ирландската граница, които да отразяват договореното. Чакаме писмени предложения от британската страна\", заяви ирландският външен министър. В предложението на ЕС е предвидено, че в случай на неуспех на всички други опити за договаряне по ирландската граница, Северна Ирландия ще образува \"общ регулаторен район\" с ЕС, с което този британски район фактически ще остане в митнически съюз с ЕС. Великобритания отхвърля този вариант като заплаха за конституционната цялост на Обединеното кралство. В петък британски правителствен представител заяви, че Лондон обмисля предложение, с което на Северна Ирландия се дава съвместен статут на член на Обединеното кралство и на ЕС, за да може да търгува свободно с тях. Тази идея обаче бе отхвърлена от ирландски официални представители, от ЕС и от подкрепящата Брекзит северноирландска партия, която поддържа правителството на малцинството на британския министър-председател Тереза Мей./БТА", "date": "2018.06.04", "title": "Ирландия даде на Великобритания две седмици за предложения за границата след Брекзит"}
{"url": "https://www.dnevnik.bg/sport/2018/06/04/3189055_shampion_v_nba_prizna_che_e_pushil_kanabis_predi/", "text": "Баскетболистът Мат Барнс, който сложи край на кариерата си след спечелената титла с  \"Голдън стейт уориърс\"  преди година, призна, че системно е пушил канабис преди мачове. Крилото прекара 15 сезона в НБА и игра за девет отбора. Той добави, че подобна практика е широко разпространена в най-силното баскетболно първенство. \"Пушех канабис шест часа преди мач. По традиция имахме лека тренировка сутринта, след това се прибирах вкъщи, пушех един джойнт, лягах да поспя, взимах душ и отивах в залата да играя\", каза Барнс пред BBC. Според 38-годишното крило, който се пенсионира през миналия юни, пушенето на канабис е много разпространено в НБА, независимо че е в разрез с правилата на Лигата. Той дори обяви, че е разговарял на темата с бившия си треньор в \"Уориърс\" Стив Кър. Наставникът също е пушил канабис заради хронични болки в областта на гърба. Употребата на марихуана за медицински цели е легализирана в 29 щата в Америка и в общо девет от тези, в които се играят баскетболни мачове. \"Марихуаната е част от моя живот, откакто съм 14-годишен, но не мога да кажа, че съм пристрастен. Това по-скоро ми помогна да спя по-добре, да не усещам болка след толкова много мачове, както и да съм във вътрешен мир\", каза още крилото. Друг бивш играч от НБА Кениън Мартин подкрепи думите на Барнс. През април той обясни, че 85% от играчите пушат по време на кариерата си. Като всяка друга спортна организация  НБА  също има антидопингови правила. Те обаче се разделят на стимуланти, които подобряват представянето на състезателите, и марихуаната, която е в отделна категория. Ако играч бъде хванат да употребява марихуана, при първо провинение той подлежи на специална програма за помощ и среща със специалисти. При втори случай се налага глоба от 25 хиляди долара, а при трета наказание от пет мача. За стимуланти, които подобряват представянето, санкциите са сътветно – 25 мача, 55 мача и накрая минимум две години извън спорта.", "date": "2018.06.04", "title": "Шампион в НБА призна, че е пушил канабис преди мачове"}
{"url": "https://www.dnevnik.bg/evropa/2018/06/04/3189168_es_triabva_da_pomogne_na_italiia_a_ne_da_ia_pouchava/", "text": "Европейският съюз трябва да помогне на Италия, а не да я поучава, защото това може да доведе в бъдеще до още по-голяма победа на популистите в тази страна, заяви американският милиардер Джордж Сорос, цитиран от \"Франс прес\". Приемайки за даденост, че съставящите  новото италианско правителство  крайнодясна партия \"Лига\" и антисистемното Движение \"Пет звезди\" имат различни цели, що се отнася до електората и бюджетните приоритети, Сорос смята, че кабинетът на Джузепе Конте \"може да падне и да се произведат избори в края на тази или началото на следващата година\". \"Резултатът от следващите избори много ще зависи от това как ЕС ще реагира на нестабилността в Италия. В Европа има склонност да се използва всяка възможност да се правят наставления на Италия\", пише Сорос в писмо, публикувано от в. \"Кориере дела Сера\". \"Ако ЕС възприеме този подход, той копае собствения си гроб, защото ще предизвика отрицателна реакция сред италианските избиратели, които ще дадат още по-голямо мнозинство\" на популистите, смята Сорос. \"ЕС е изправен пред множество проблеми, но Италия се превърна в най-належащия, защото са застрашени основните ценности на ЕС\", предупреди роденият в Унгария 87-годишен американски милиардер. Една от главните причини за победата на антисистемните партии в Италия е проблемът с мигрантите, които масово пристигат и са принудени да останат там заради европейските правила, съгласно които първата приемна страна носи отговорност за тях, отбелязва Сорос и предлага \"Европа да изплаща на Италия финансова компенсация за пристигащите в тази страна мигранти\". /БТА", "date": "2018.06.04", "title": "ЕС трябва да помогне на Италия, а не да я поучава, каза Джордж Сорос"}
{"url": "https://www.dnevnik.bg/sviat/2018/06/04/3189166_vulkan_izrigna_v_gvatemala_ima_desetki_zaginali_i/", "text": "Най-малко 25 са загиналите, след като Огненият вулкан изригна вчера в Южна Гватемала, съобщават местните власти, цитирани от \"Ел паис\". Официално пострадалите засега са около 20 души, но броят може да се увеличи. В атмосферата в района има пепел и дим на височина над 6000 м, на някои места - до 10 хил. метра. Над 3000 души са били евакуирани, затворено е летището в столицата. Според Серхио Гарсия, служителят, отговарящ за координацията при бедствия в страната, засегнатите жители на Гватемала може да са около 1.7 млн. души - около 10% от населението. Вулканичната дейност продължи и през нощта и дори скоро да затихне, министърът на здравеопазването предупреждава, че бедствието ще създаде значителни рискове като замърсяването на водата. Огненият вулкан, висок 3763 м, е на 35 км от столицата Гватемала. Последното му голямо изригване беше през 2012 г., когато бяха евакуирани 10 хил. души.", "date": "2018.06.04", "title": "Вулкан изригна в Гватемала, има десетки загинали и ранени"}
{"url": "https://www.dnevnik.bg/bulgaria/2018/06/04/3189170_cvetanov_radev_se_e_chuvstva_izoliran_ot_evropeiskata/", "text": "Президентът Румен Радев се чувства изолиран от европейската и световна политика и затова търси противопоставяне с премиера Бойко Борисов. Такъв анализ направи зам.-председателят на ГЕРБ и депутат Цветан Цветанов в ефира на Би Ти Ви. Обяви, че в ГЕРБ се работи за прозрачност. \"Правихме няколко консултативни съвета за национална сигурност, но едно се говори вътре, а след това - друго навън. Това създава възможност за различни тълкувания. Ние сме с протегната ръка\", каза Цветанов и добави, че президентът Радев е в правото си да дойде да изпие едно кафе в Народното събрание и да се срещне с премиера, където да се дискутират всички спорни въпроси. По повод срещата между Борисов и Путин в Москва преди дни, Цветанов не смята, че тя е била следствие от посещението на държавния глава в Русия малко преди това. Той каза, че тя е на база преговори от 2015 година, когато президентът Радев не е бил на власт. \"Имаше добра протоколна среща на господин Радев с Путин, но същинската среща беше с българската делегация, където присъстваха министри и е била с подкрепата на ЕК\", посочи той. Цветан Цветанов засегна и темата за енергийните проекти. \"България загуби възможността за газа към Турция. След срещата в Москва е съвсем реалистично енергийният хъб да бъде зареден от Москва, от Азербайджан и от други източници. След провала на \"Южен поток\" се направи  цялостна стратегия  с подкрепата на Европейската комисия. Той акцентира, че правителството на Пламен Орешарски е нарушило европейското законодателство с \"Турски поток\". През април  задочният словестен спор  между президента Румен Радев и председателя на парламентарната група на ГЕРБ Цветан Цветанов ескалира. Стигна се до тежка размяна за обвинения, включително и до заплахи за съд в Страсбург. По повод обвиненията, че кандидатът на ГЕРБ, който спечели изборите в Галиче, е близък до задържания кмет Ценко Чоков, Цветанов отговори: \"Майката на кандидата на БСП за изборите в Галиче, също е в ловната дружинка на Ценко Чоков освен нашия кандидат. Политическото противопоставяне на БСП е техен стил, когато губят избори\".", "date": "2018.06.04", "title": "Цветанов: Рaдев се чувства изолиран от европейската и световна политика"}
{"url": "https://www.dnevnik.bg/sport/2018/06/04/3189173_kiril_nikolov-dizela_specheli_balkan_run_s_rekord/", "text": "Планинският бегач Кирил Николов-Дизела спечели състезанието \"Балкан рън\". Той постави и нов рекорд в надпреварата за изкачване от Калофер до връх Ботев (2376 м), като завърши за 2.01:02 часа. Състезанието беше първият кръг от веригата Five Mountains на сдружение \"Маратон\". Биатлонистът Владимир Илиев завърши втори с 2.06:25 ч. В надпреварата по планинско колоездене шампион стана Димитър Михайлов с 2.21:35 ч. \"Много тежко трасе, особено в последната част, която минава по \"Тарзановата пътека\". Но най-приятното нещо в цялото състезание беше това, че мога най-накрая да бягам по начина, по който искам и за който тренирах цяла зима\", каза Николов след победата си.", "date": "2018.06.04", "title": "Кирил Николов-Дизела спечели \"Балкан рън\" с рекорд"}
{"url": "https://www.dnevnik.bg/evropa/2018/06/04/3189180_germanskiiat_prezident_se_izvini_na_homoseksualnite/", "text": "Германският президент Франк-Валтер Щайнмайер поднесе извинение на хомосексуалните хора в Германия, които са били преследвани от строг закон, останал в сила десетилетия след Втората световна война, предаде ДПА. Германската държава е причинила огромно страдание на тези хора - преди всичко по времето на националсоциализма, но и след това в Източна Германия и много дълго в Западна Германия, каза той. Затова искам прошка днес - за цялото страдание и несправедливост, до които се е стигнало и за продължителното мълчание след това, каза Щайнмайер. Той говори вчера на събитие в Берлин по повод десетата годишнина от откриването на мемориала на хомосексуалните хора, преследвани от нацистите. Около 50 000 мъже са били осъдени в Западна Германия между 1945 и 1969 година по прословутия член 175 от наказателния кодекс. Законът е приет още през 1871 година, а строгите мерки, предвидени в неговия член 175, са допълнително затегнати от нацистите през 1935 г. - две години след идването им на власт, и после адаптирани от следвоенните правителства както в Западна, така и Източна Германия (бившата ГДР). В Западна Германия законът бе смекчен през 1969 година, но бе изцяло отменен през 1994 година. В Източна Германия е отменен през 1968 година. Миналата година германският парламент одобри компенсации за хилядите преследвани хомосексуални хора. Те получиха еднократно 3000 евро плюс по 1500 евро за всяка година, прекарана в затвора. Поправянето на грешките и извинението за престъпленията е изключително важно за демократичните правителства, посочи Щайнмайер. Обръщайки се към преследваните от закона, той каза: \"Вашата страна ви накара да чакате прекалено дълго.\" /БТА", "date": "2018.06.04", "title": "Германският президент се извини на хомосексуалните, които са били преследвани от закона"}
{"url": "https://www.dnevnik.bg/bulgaria/2018/06/04/3189222_dvijenieto_po_ljulin_shte_bude_spirano_na_30_minuti/", "text": "През половин час днес до 16 ч. ще се спира изцяло движението по АМ \"Люлин\" в участъка от пътен възел \"Даскалово\" до граница с област София за обрушването на скатове при 9-и км, съобщи пътната агенция. Първото спиране е от 11 ч. до 11:30 ч. В 11:30 ч. трафикът ще бъде пуснат и ще бъде отново ограничен в 12 ч. за половин час. Движението ще бъде преустановявано на интервали от 30 минути до приключването на предвидените дейности по обрушването на скатовете. Агенция \"Пътна инфраструктура\" благодари на шофьорите за търпението от причинените неудобства, които обаче са наложителни, за да се пътува удобно и безопасно, се посочва в съобщение на ведомството. Алтернативният маршрут на АМ \"Люлин\" по направлението София - Перник - Благоевград за леките автомобили е по път I-1 през Владая. Тежкотоварните МПС над 12 тона ще изчакват на място.", "date": "2018.06.04", "title": "Движението по \"Люлин\" ще бъде спирано на 30 минути"}
{"url": "https://www.dnevnik.bg/bulgaria/2018/06/04/3189185_maksimalniiat_osiguritelen_dohod_triabva_da_se_vdigne/", "text": "Mаксималният осигурителен доход трябва да се вдигне двойно - сега е 2600 лв., но трябва да стане поне 5000 лв, коментира в ефира на БНТ бившият вицепремиер Ивайло Калфин.. Той обясни, че процесът трябва да се ускори, защото последните промени са били правени много отдавна, а таванът на пенсиите също е свързан с осигурителния доход. \"Единият начин за вдигане на пенсиите е да се увеличава коефициентът за стаж, засега вървим около минимума. Другият начин, който е най-справедлив социално, е да се изчислят таксите на основа на сегашния осигурителен доход\", каза той. Калфин коментира, че ако някой се е осигурявал на реалната заплата, доходът му няма да падне чувствително: \"Проблемът е със старите пенсии, за които вноските са били нормални, но сега те не са адекватни на ситуацията в страната\", обясни той. Посъветва хората да се поинтересуват спрямо дохода си и плащаните осигуровки каква пенсия биха получавали. За протестите на майките с деца с увреждания той призова реформата да се направи цялостно, като се стимулира човекът с увреждания и близките му да имат достъп до трудовия пазар.", "date": "2018.06.04", "title": "Mаксималният осигурителен доход трябва да се вдигне двойно, смята Калфин"}
{"url": "https://www.dnevnik.bg/ot_vas/novini_ot_vas/2018/06/04/3189138_malkata_veneciia/", "text": "Малка Венеция в Градската градина на София. Общ план на водния \"атракцион\" Със специалните благодарности към СО", "date": "2018.06.04", "title": "Малката Венеция"}
{"url": "https://www.dnevnik.bg/sport/2018/06/04/3189184_trenyorut_na_hofenhaim_e_otkazal_na_real_madrid/", "text": "Треньорът на \"Хофенхайм\" Юлиан Нагелсман е отказал на \"Реал\" (Мадрид), твърди \"Билд\". Според информацията европейският клубен шампион се е свързал с 30-годишния наставник на отбора от Бундеслигата. \"Реал\" търси треньор, който да застане на освободения от Зинедин Зидан пост. Французинът  изненадващо напусна клуба  дни след спечелването на третата поредна титла в Шампионската лига. Наскоро Нагелсман поднови договора си с \"Хофенхайм\" и вече е обвързан с клуба до 2021 г. Дори така обаче привличането му би излязло на мадридчани по-евтино сравнено с другите варианти - Маурисио Почетино, Масимилиано Алегри и Юрген Клоп. Нагелсман  стана най-младият треньор в Бундеслигата, като едва на 28 години започна предизвикателството си с \"Хофенхайм\" . Той направи отлично впечатление с работата си, а сега успя да класира отбора за Шампионската лига. Възможно е Зидан да се насочи към \"Ювентус\", ако Алегри премине на \"Сантяго Бернабеу\", пише италианският \"Тутоспорт\".", "date": "2018.06.04", "title": "Треньорът на \"Хофенхайм\" е отказал на \"Реал\" (Мадрид)"}
{"url": "https://www.dnevnik.bg/bulgaria/2018/06/04/3189263_v_dps_proveriavat_kazusa_s_chlenstvoto_na_vladimir/", "text": "Тече проверка, скоро ще съобщим, изчакайте резултатите. Това беше лаконичният коментар на ръководителя на софийската организация на ДПС Нихат Кабил на въпрос станал ли е бившият депутат от \"Атака\" Владимир Кузов член на ДПС. Кабил отказа да потвърди или отрече информацията, че Кузов вече от две седмици има партийна книжка. И заяви, че единственото, което ще каже, е, че тече проверка. Отказа да допълни и дали се проверява това член ли е Кузов на ДПС или как точно е станал такъв. От ръководството на партията коментираха пред \"Дневник\", че с ужас са прочели информациите за евентуалното членство на Владимир Кузов и приема му от столичната организация в \"Оборище\". Уточниха, че всеки има право да иска членство и местните структури са сравнително независими, но в случая става дума за огромно петно, което ще трябва да понесе партията. И въпросът не е толкова безобиден. От ръководството коментираха, че все още не са получили официална информация от столичната организация и не могат също да потвърдят членството. Ако изнесеното в медиите се окаже вярно обаче, темата ще бъде поставена на утрешното заседание на тясното партийно ръководство. Късно снощи в медии се появи информация, че бившият депутат от \"Атака\" и условно осъден за склоняване на напълнолетен към блудствени действия Владимир Кузов вече е член на ДПС. \"24 часа\" цитира Нихат Кабил да потвърждава за членството и да казва: \"Колегите от района така са преценили и щом уставът е спазен, няма пречка.\" Пред изданието шефът на организацията на ДПС в \"Оборище\" Антон Тепавичаров дори уточнява, че \"Кузов идва в организацията от около 2 месеца, има интересни идеи за развитието ѝ, ще бъде полезен за партията, а личният живот си е личен\". Той обясни, че Кузов е реабилитиран, а и за членство в партията не се искало свидетелство за съдимост. Днес пред \"Дневник\" Кабил не потвърди и не отрече информацията, а само каза, че тече проверка.", "date": "2018.06.04", "title": "В ДПС проверяват казуса с членството на Владимир Кузов в партията"}
{"url": "https://www.dnevnik.bg/bulgaria/2018/06/04/3189262_akusherki_shte_pomagat_na_maiki_s_malki_deca_bezplatno/", "text": "След успеха на подкрепяната от УНИЦЕФ безплатната домашна консултация за майки и малки деца в областите Шумен и Сливен Министерство на здравеопазването се ангажира да разшири програмата за всички 28 области в България, съобщиха от пресцентъра на УНИЦЕФ - България. От 2014 година се изпълнява иновативният проект на детския фонд на ООН, чрез който бяха създадени центрове за майчино и детско здраве за подкрепа на семейства с малки деца. Оттогава сестрите и акушерките са достигнали до над 11 хиляди деца в Шумен и Сливен, което е близо 70% от всички деца до 3-годишна възраст в двете области. След съвместната оценка на предимствата на тази услуга, Министерството на здравеопазването реши да я въведе във всички области на България с финансиране от европейските фондове. Центрове за майчино и детско здраве предлагат домашни посещения от обучени медицински сестри и акушерки за бременни жени и родители (или за други хора, грижещи се за малките деца). С посещенията си те се стремят да популяризират добри практики за отглеждане, водещи до здравословно развитие на децата, ранно идентифициране на деца в риск от изоставане в развитието, насилие, липса на адекватна грижа или риск от изоставяне на детето. Родителите получават информация и насоки за здравето, кърменето, емоционалното и когнитивно развитие на децата, имунизацията, майчиното здраве, позитивното родителство, също и как да получат достъп до здравни и социални услуги. Патронажната грижа помага за идентифициране на бременни жени без здравни осигуровки и ги подкрепя при достъпа до квалифицирана акушеро-гинекологични грижи.", "date": "2018.06.04", "title": "Акушерки ще помагат на майки с малки деца безплатно в цяла България"}
{"url": "https://www.dnevnik.bg/bulgaria/2018/06/04/3189266_kratki_novini_mvr_razsledva_poboi_sled_otkusnal_se_ot/", "text": "Мъж е задържан за гавра с българското знаме Собственикът на сайта \"Гласът на Стара Загора\" е задържан за 24 часа, след като прокуратурата се е самосезирала за публикуван на него клип. Във видеото се вижда, че мъжът запалва българското знаме и уринира върху него. Образувано е досъдебно производство за опетняване на националното знаме и за хулиганство с изключителен цинизъм и дързост. Задържането за момента е за 24 часа. Предстои на задържания да му бъдат повдигнати две обвинения от Специализираната прокуратура. Делото срещу Марешки е отложено за есента  Причина за отлагането стана отсъствието на подсъдимата с заедно със зам.-председателя на парламента и лидер на \"Воля\" Веселин Марешки - Красимира Колева, информира news.lex.bg. Двамата са подсъдими за рекет. Адвокатът на Колева обяснил, че тя има здравословни проблеми и е трябвало да замине за чужбина. Документи за това обаче не били представени своевременно и затова съдебният състав предупреди, че при следващо отсъствие без предварително уведомяване, мярката ѝ за неотклонение ще бъде изменена. Съдът назначи експертиза, която да установи актуалното здравословно състояние на подсъдимата. Бивш земеделски министър защити бивш външен министър в съда Десислава Танева - министър на земеделието във втория кабинет на Борисов свидетелства днес по делото срещу бившия министър на външните работи Даниел Митов и заместника му Христо Ангеличин. Двамата са обвинени, че са ощетили външното ведомство след неправомерно платени пари на фирма за организиране на служебни пътувания. Става дума за забавена процедура по Закона за обществени поръчки, заради което ръководеното от Митов ведомство сключва споразумение с Министерството на земеделието и \"влиза\" в техния договор за осигуряване на самолетни билети. Пред съда днес Танева каза, че това е било нормална практика и би сключила такова споразумение ако е министър и сега.  Съд отмени присъда на прокурор, опитала да спаси съпруга си от разследване  Софийският апелативен съд отмени присъдата на окръжния прокурор от Добрич Румяна Желева, защото на първа инстанция е била съдена от незаконен съдебен състав, който я наказа с пробация, информира news.lex.bg. Обвиненията срещу нея са, че преди шест години е използвала служебното си положение и е лъжесвидетелствала, за да спаси бившия си съпруг от разследване, след като той е бил спрян на пътя от полицаи, докато шофира пиян. Предвиденото в закона наказание по обвиненията ѝ е до 5 години затвор. Размерът на наказания определят и съставите, в които първата инстанция разглежда делата. Градският съд е гледал процеса срещу Желева в състав от съдия и двама съдебни заседатели, а е трябвало в състава да има само съдия. Виновните за бягството от Софийския затвор няма да бъдат уволнени Това се разбра от думите на зам.-правосъдния министър Николай Проданов пред БНР. Над 10 бяха наказаните служители на затвора след бягството на двамата рецидивисти Владимир Пелов и Радослав Колев. Наказаните са признали вината си и не са възразили срещу наложените им санкции. Двамата затворници бяха въоръжени и почти безпроблемно избягаха. Само чистачката опита да им попречи. Вероятно уволнен ще бъде единствено бившият зам.-шеф на затвора Анатолий Борисов, но проверката на правосъдното ведомство е открила и други негови нарушения. Проданов увери, че МВР продължава с активното издирване на двамата бегълци.  Това стана по време на среща на министъра и представители на бранша в Министерство на транспорта. \"Компромиси няма да бъдат правени, защото ефектът от тези промени ще бъде катастрофален за икономиката на държавата, като засегне не само транспорта, но и други сфери\" е позицията около която се обединиха двете страни. \"В Европейската комисия се пишат закони, които не се знае как ще работят или как ще се контролират. В същото време същите тези закони няма да важат за държави от трети страни, което ощетява българските превозвачи\", заяви министър Московски. Флотилията на \"Уиз ер\" достигна 100 самолета Унгарският нискотарифен авиопревозвач \"Уиз ер\" обяви, че флотилията му вече наброява 100 самолета 14 г. след започване на бизнеса. Компанията припомни и плановете си до 2026 г. да получи поръчаните вече 268 самолета. Тогава се очаква и годишно компанията да превозва 100 млн. пътници. В момента унгарският превозвач лети по 600 маршрута. Конкретно от България новите маршрути през тази година са пет - от София до Атина, Ница, Лисабон и Малага, а пътниците от Варна могат да посетят Виена. Мъж опита за подпали кметството в село Широко поле Той запалил кашон в коридора на първия етаж на кметството в кърджалийското село и само бързата реакция на служители предотвратила разрастване на пожара, съобщи БНР. Мотивите за деянието са в процес на изясняване. Извършителят е задържан, както и негов приятел, защото се нахвърлил с обиди и ругатни към полицаите. МВР разследва побой след откъснал се от впряг кон Вчера около обед в района на столичния булевард \"Владимир Вазов\" впрегнат в каруца кон е успял да се откъсне от впряга и, бягайки по булеварда, е увредил движеща се кола, както и няколко паркирани автомобила. В спор след инцидента шофьорът на един от автомобилите бил нападнат от каруцаря и негови роднини. Полицията е задържала трима, двама от които са разпознати като преки извършители на хулиганската проява. По случая е образувано досъдебно производство за хулиганство, а на каруцаря са съставени и актове за нарушение на Закона за движение по пътищата. Пристигналите на място пътни полицаи са успели да заловят бягащото животно, което е настанено в конна база.", "date": "2018.06.04", "title": "Кратки новини: Мъж е задържан за гавра с българското знаме"}
{"url": "https://www.dnevnik.bg/bulgaria/2018/06/04/3189253_vajni_vuprosi_ne_poluchiha_otgovori_sled/", "text": "Според бившия енергиен министър Трайчо Трайков по време на обявените като исторически срещи в Москва два пъти за един месец (на президента Румен Радев и на премиера Бойко Борисов - бел. ред.) не са били дадени отговори на съществени въпроси за енергетиката на страната. \"Не е ясно дали са били обсъждани важни въпроси като плащането на транзитните такси за газ даже след спирането на трасето през Украйна или за връщането на парите, които България е надплатила на \"Газпром\", аргументира се Трайчо Трайков в ефира на Би Ти Ви. Според него проектът \"Турски поток\" е политическа хрумка, за да се демонстрира, че може и без Украйна. \"Газът, който ще стигне по единствената засега тръба на \"Турски поток\", е за Турция. Най-добрият начин за Европа е преносът да става по съществуващата инфраструктура\", каза още той. \"За да се съгласи да участва, Турция получи 10% отстъпка за горивото със задна дата. Това го постигат страни, които нямат комплекс за малоценност, когато преговарят с Русия – не се извиняват\", добави бившият министър. За проекта АЕЦ \"Белене\" Трайков призова след евентуалното отпадане на мораториума да има заложен таван на разходите преди вземането на конкретно решение, защото иначе \"има риск да заминат няколкостотин милиона по консултанти\". Той добави, че за да не губи този проект, някой трябва да компенсира разликата между цената на производството и пазарната цена. \"Това означава или инвеститорът да губи много пари в продължение на години, или ние да платим масрафа\", смята Трайков.", "date": "2018.06.04", "title": "Важни въпроси не получиха отговори след посещенията в Москва, коментира Трайчо Трайков"}
{"url": "https://www.dnevnik.bg/sviat/2018/06/04/3189272_putin_e_pokanil_kim_chen_un_v_rusiia_prez_septemvri/", "text": "Президентът Владимир Путин е поканил севернокорейския лидер Ким Чен Ун да посети Русия през септември по повод  Източния икономически форум  във Владивосток. Това съобщи РИА \"Новости\", цитирайки Иван Мелников, зам.-пресдедател на Държавната дума. Малко по-късно говорителят на Кремъл Дмитрий Песков потвърди, че става дума за събитието, което тази година ще се проведе между 11 и 13 септември. Диктаторът на Северна Корея, който доскоро бе подложен на международна изолация, рязко увеличи контактите си с ключови за интересите си държави. Освен срещата с южнокорейския президент и предстоящата на 12 юни историческа среща с американския президент Доналд Тръмп в Сингапур през последните седмици той разговаря в Пхенян с държавния секретар Майк Помпео и руския външен министър Сергей Лавров. Именно на срещата с Лавров е била предадена поканата за руския форум, твърди Мелников. В същото време няма напредък за среща Путин-Тръмп, като руският президент обвини в понеделник за това вътрешнополитическите борби в САЩ. През март Тръмп каза, че двамата лидери ще се срещнат скоро, но темата бе изместена от поредните санкции срещу руски олигарси и лидери, отравянето на Сергей Скрипал във Великобритания и ракетните удари в Сирия.", "date": "2018.06.04", "title": "Путин покани Ким Чен Ун в Русия през септември"}
{"url": "https://www.dnevnik.bg/biznes/2018/06/04/3189277_pechalbata_na_bankite_spada/", "text": "Печалбата на банките намалява на годишна база за трети пореден месец, показват данните на БНБ към края на април, цитирани от  \"Капитал\" . В края на април тази година печалбата на банковата система е в размер на 396.5 млн. лв. На годишна база намалява с 4% (или с 16.5 млн. лв.) при спад със 7.64% през март и 2.5% през февруари. Това се случва в условията на ускоряващо се кредитиране, но при ниски лихви. Така основният източник на доход за банките остава с негативен принос за финансовия резултат. Нетният лихвен приход към края на април е с 3.1% по-малко спрямо година по-рано, или с 27.7 млн. лв., достигайки 864 млн. лв. Въпреки на практика подобряването на приходите от лихви основната причина за размера на този доход – ниските лихви по кредити, все още е валидна в пълна степен. Това не може да бъде преодоляно и с увеличаващото се кредитиране. Кредитите на годишна база показват растеж във всички сегменти. Жилищните растат с 12.6% до 9.996 млрд. лв., а потребителските - с 4.4% до 9.2 млрд. лв. Кредитирането допринася за видимия ръст на другия източник на приходи за банките – таксите и комисионите. Те донякъде компенсират спада в лихвения доход. През април приходите от тях се увеличават с 5.9% годишно, или с 18.3 млн. лв. до 328.2 млн. лв. Продължават да намаляват и разходите за обезценки – през април годишното им свиване е 19%, или с 30.6 млн. лв. по-малко и са били 131.3 млн. лв. ", "date": "2018.06.04", "title": "Печалбата на банките спада"}
{"url": "https://www.dnevnik.bg/photos/2018/06/04/3189224_fotogaleriia_ulichno_v_neapol/", "text": "Испанският Квартал (Quartieri Spagnoli), както го наричат хората в италианския град Неапол, е най-бедният, най-мръсният и отруден квартал в града. Той се появява официално на картата през 1536 г., когато по нареждане на дон Педро де Толедо там са построени казарми, в които са настанени испански войници. По-късно кварталът се превръща в дом за работници от пристанището, проститутки, бездомници, бежанци, емигранти и за най-ниско платените служители на камората.", "date": "2018.06.04", "title": "Фотогалерия: Улично, в Неапол"}
{"url": "https://www.dnevnik.bg/bulgaria/2018/06/04/3189275_kak_da_zapochnem_uspeshen_biznes_ot_nulata/", "text": "Имате идея за успешен и  иновативен бизнес ? Но не знаете как да започнете или просто ви е страх. В същото време знаете, че конкуренцията е огромна, а пазарът е малък. Определено в днешно време е доста трудно създаването на бизнес, особено в самото начало, когато пречките се появяват една след друга. За да успеете, трябва да бъдете гъвкави, да имате добро планиране и организационни умения. Ето и няколко от стъпките, които трябва да направите, за да  се развивате в тази посока . Като за начало е добре да си  направите бизнес план  с краткосрочни и дългосрочни цели. Обяснете си какво ще прави вашата фирма, как ще работи, кои са вашите клиенти и каква е крайната цел. Отговорете си как би изглеждал, звучал и как би се усещал големият успех за вас. За да потръгне вашият проект , трябва да има потенциални клиенти. За тази цел трябва да се отличите сред конкуренцията на пазара по някакъв начин. Измислете нещо по-различно, нещо, което не съществува, въпреки че е доста трудно. Опитайте се да не копирате, а да създавате нещата под собствена марка и дизайн. Това след някакво определено време ще ви направи по-лесно разпознаваеми от клиентите. Рекламата е друг много важен аспект от началото на вашия бизнес. Трудно една фирма може да потръгне, без да се инвестира в  реклама . За да е ефективна тя, трябва да разберете кой ще купува вашия продукт и чак тогава ще може да си отговорите на въпроса къде и как трябва да пуснете реклама на производството си. Анализирайте вашите конкурентни фирми и компании. Вземете само положителните неща и тези, които наистина ви харесват, но отбележете и негативните, които не искате да се прилагат във вашия проект. Ако пък все още не сте готови за създаването на собствен бизнес, разгледайте актуалните топ обяви за работа на  Karieri.bg , където може да намерите страхотни възможности.  търси  HR Administration & Payroll Specialist with Turkish  търси  Електротехник в завод в гр. Луковит  търси  Digital Marketing  търси: School Psychologist Full-Time Teacher in Mathematics Full-Time Teacher in History Full-Time Teacher in Bulgarian Language and Literature  търси: Advisor, Internal Audit Administrative Assistant  търси: Главен експерт в дирекция \"Кредитна политика и управление на портфейл\" Главен експерт в отдел \"Управление на операционния риск\" Мрежов специалист Специалист \"Инфраструктурна сигурност\" търси: Marketing Coordinator Marketing and Business Development Manager Pitch & Proposal Executive  търси  Shopper Marketing Manager  търси  Юридически секретар  търси: Team Lead – CRM Team Lead – Gambling Content Team Lead – Platform UX Designer Product Owner CRM & Internal Tools Product Owner / Gambling Content Manager Product Owner – Platform", "date": "2018.06.04", "title": "Как да започнем успешен бизнес от нулата"}
{"url": "https://www.dnevnik.bg/evropa/2018/06/04/3189296_policiiata_razchisti_oshte_dva_migrantski_lagera_v/", "text": "Френската полиция започна днес разчистването на още два незаконни бежански лагера в Париж, след като миналата седмица  вече евакуира един , предаде \"Ройтерс\", цитирана от БТА. Това са последните два големи бежански лагера във френската столица. Хигиенните условия в тях са лоши, отбелязва \"Франс прес\". Операцията е част от най-новия опит на френското правителство да се справи с наплива на мигранти в страната през последните три години. Тя започна в 6.30 ч. сутринта (7.30 ч. българско време) в лагера при канала Сен Мартен в Северен Париж, където живеят 550 души. Другата евакуация бе проведена в близост до Порт дьо ла Шапел, също в северната част на френската столица, където се бяха настанили около 450 души. Миналата седмица  властите евакуираха  около 1000 души от по-голям лагер в Североизточен Париж. Тези мигранти впоследствие бяха отведени в различни центрове за настаняване в столицата. Ситуацията в лагерите от няколко седмици създаваше притеснения заради здравеопазването и социалното напрежение. През май мигрант се удави в лагера край канала Сен Мартен, а бежанец пострада тежко при сбиване в евакуирания миналата седмица лагер. Европа се изправи през 2015 г. пред мигрантска криза, последвала войните в Либия и Сирия. Повече от един милион души от Африка и Близкия изток, а също така и от Афганистан, достигнаха континента през Турция или по море.", "date": "2018.06.04", "title": "Полицията разчисти още два мигрантски лагера в Париж"}
{"url": "https://www.dnevnik.bg/zdrave/2018/06/04/3189278_edin_limon_na_den_pazi_ot_letni_virusi/", "text": "Човек боледува от инфекции средно пет пъти годишно, децата - осем. Това е напълно нормално, коментира в сутрешния блок на БНТ директорът на Националния център по заразни и паразитни болести Тодор Кантарджиев. : стомашно-чревни, свързани с консумацията на развалена вода и храна, които са бактериални. Това са инфекциите на мръсните ръце, затова ръцете трябва да се мият минимум 20 секунди. Около 90% от инфекциите при децата са от бактерии, хигиената е много важна, каза той. Кантарджиев препоръча през лятото да се ползват мокри кърпи с хлор хиксидин, а не на спиртна основа, защото спиртът не действа на ентеровирусите. Именно те съставляват втората група инфекции, които не причиняват диария, обясни Кантарджиев. При тях вирусът се размножава в сливиците, затова и боли гърло. Профилактиката е сутрин след закуска да се изпие сокът от един лимон, препоръча специалистът. Заразен с ентеровирус има един ден висока температура, болни в мускулите и се чувства много зле, на втория ден е здрав. При децата неразположението продължава три дни с болки в гърлото, висока температура, а понякога обрив по дланите, ходилата, в устата, понякога по тялото. През лятото често се срещат и  , които също причиняват диария. Това са салмонелите. В момента има взрив от салмонела в 3 детски заведения в София, а в цялата страна са няколко десетки, като взривовете на инфекцията са периодични, обяви Кантарджиев. Основната причина за салмонела е недобре съхранена храна от животински произход, уточни той. Тя трябва да е термично обработена, а ако е стояла повече от 4 часа на стайна температура, може да е опасна за здравето. Млякото трябва да е пакетирано и ако се купи мляко от друго място, задължително е да се вари, защото има бактерии, които се развиват и на ниска температура, които са особено опасни за бременни жени, заяви още Кантарджиев. Той открои, че  и препоръча  , ако не са ваксинирани против морбили. Най-вече да не се ходи с тях в Северна Гърция, където има морбили. Проф. Кантарджиев коментира и ухапванията от кърлежи, като заяви, че   при ухапване - възрастните две таблетки по 100 мг доксициклин, а децата - цефуроксим или азитромицин. С приема на антибиотик се намалявала десетократно опасността от заразяване. \"В столицата например имаме заразени с лаймска болест кърлежи и хората трябва да се информират за районите, в които има заразени кърлежи\", отбеляза директорът Националния център по заразни и паразитни болести.", "date": "2018.06.04", "title": "Един лимон на ден пази от летни вируси"}
{"url": "https://www.dnevnik.bg/zelen/2018/06/04/3189297_da_zapazim_koral_sezirat_ministur_angelkova_zaradi/", "text": "Сдружение \"Да запазим Корал\" сезира министъра на туризма за ограничаване достъпа до плаж Корал. Гражданите подчертават, че става дума за извършено нарушение, което изисква налагане на наказание на поставилия ограждението на плажа, и настояват министърът да го наложи. Става дума за  оградата на частна испанска фирма , която я постави през април и още тогава провокира протести. Според министъра на околната среда Нено Димов отговорен за проверката на място е кметът на Царево Георги Лапчев. Конфликтът между инвеститори, институции и граждански сдружения как да се ползва един от най-красивите плажове е от години, но ескалира миналото лято, когато кметът на общината с представители на различни институции и няколко министри проверяваха често плажа и къмпинга. Според природозащитници поставените в началото на летния сезон колове са върху дюни, което е забранено по закон. В сигнала си от \"Да запазим Корал\" призовават министъра да разпореди проверка за ограничен свободен достъп до морски плаж Корал поради \"завършено и установимо\" нарушение върху територията на пясъчните дюни, намиращи се непосредствено зад плажната ивица. \"Дневник\" изпрати запитване до ведомството дали и кога ще направи проверка по сигнала. Става дума за ограда от дървени колове, забити в дълбочина непосредствено в сивите и облесени дюни зад плажа, напречно свързани с преграждане от тел в цялост. Ограждението възпрепятства свободния достъп на гражданите до територия, представляваща изключителна държавна собственост, предназначена за публично ползване. Поставеното съоръжение ограничава и прави невъзможен достъпът за пешеходци или хора, използващи детски или инвалидни колички, мотивират искането си от сдружението.", "date": "2018.06.04", "title": "\"Да запазим Корал\" сезира министър Ангелкова заради ограничен достъп до плажа"}
{"url": "https://www.dnevnik.bg/sviat/2018/06/04/3189177_nov_balkanski_marshrut_za_migrantite_raztrevoji/", "text": "Албанската гранична полиция взима мерки, за да укрепи границата с Гърция и да спре новия приток на мигранти в момент, когато все повече мигранти опитват да я пресекат, съобщават албански издания и агенция \"Синхуа\". Полицията в страната казва, че натискът по границата се е засилил в последните 2 месеца. Задържаните мигранти са официално около 70 души, но няма данни колко може да са преминали оттам. Междувременно Албания ще подсили границата си с помощта на европейската агенция за охрана \"Фронтекс\", пише македонското електронно издание МКД. Само преди дни албанският премиер Еди Рама каза, че е нужно европейските партньори да помогнат на Тирана и да направят други стъпки, за да не преживее Европа ситуацията по Западнобалканския маршрут от 2015 г. От Гърция до Хърватия В петък сп. \"Шпигел\" публикува интервю с директора на \"Фронтекс\" Фабрис Леджери, в което той каза, че 45 служители на агенцията му за пръв път ще охраняват границата. \"Наблюдаваме, че по крайбрежието се е оформил нов бежански маршрут,\" казва Леджери. По думите му мигрантите вече минават през Северна Гърция, Албания, Черна гора, Босна и Херцеговина и Хърватия и така опитват да влизат в страни - членки на ЕС. За сравнение - в разгара на кризата преди няколко години пътят беше през Гърция, Македония, Сърбия и Унгария (за кратко - и през Хърватия). Повечето от новодошлите са от Сирия, Ирак и някои африкански държави. \"Някои държави от Западните Балкани отново изпадат в трудности, говорят за хиляди новопристигнали. Хърватия и Словения, и двете членки на ЕС, също съобщават за много мигранти. Сега трябва да открием как идват и как да бъдат спрени. Според Леджери Еврокомисията е предложила \"Фронтекс\" да изгради корпус от 10 хил. служители на бреговата охрана до 2027 г. \"Трябва да станем по-добри\",  казва той за \"Шпигел\" . Германското списание отбелязва в разговора с Леджери, че броят на мигрантите, влезли в Гърция от Турция, се е увеличил с 92% за първите три месеца тази година в сравнение с предходното тримесечие. По-рано новият вътрешен министър на Италия Матео Салвини вече каза, докато беше на остров Сицилия, че той вече няма да е \"бежанският лагер на Европа\", припомня Би Би Си. Лидерът на крайнодясната, евроскептична и антимигрантска \"Лига\" каза, че плановете на кабинета за миграцията далеч не са \"радикални, а здрав разум\".", "date": "2018.06.04", "title": "\"Нов балкански маршрут\" на мигрантите разтревожи \"Фронтекс\" и Албания"}
{"url": "https://www.dnevnik.bg/sviat/2018/06/04/3189313_nju_iork_taims_feisbuk_e_daval_na_desetki_partnyori/", "text": "Фейсбук\" е сключил споразумения за обмен на данни с поне 60 производители на телефони още преди приложенията му за смартфони да бъдат масово достъпни, пише в. \"Ню Йорк таймс\", позовавайки се на свои източници. Сделките са помогнали на социалната мрежа да разшири обсега си. Въпросът е доколко тези партньорства, чийто обсег досега не бе известен публично, са били в рамките на закона. \"Фейсбук\" е давал на създателите на устройства достъп до данните на  \"приятелите\" на потребителите , без те да са дали изрично съгласие за това, и дори след като обяви, че вече не споделя такава информация с трети лица и институции. Повечето от тези партньорства още са в сила, макар социалната мрежа да започна да ги прекратява в края на април. Скандалът с консултантската компания  \"Кеймбридж аналитика\" , която по подобен начин се бе сдобила с информация от акаунтите на  десетки милиони потребители , постави практиките на \"Фейсбук\" под погледа на властите в САЩ, Великобритания и  ЕС . Тогава лидерите на \"Фейсбук\" се оправдаха, че практиките от 2014 г. са били по-различни и оттогава този достъп до данни е забранен на трети лица. Това обаче не е важало за производителите на телефони, таблети и друг тип хардуер. Служители на компанията настояват, че тази практика е в рамките на  политиките ѝ за неприкосновеност  и закона и че не е имало злоупотреби. Според фирмата има голяма разлика между партньорствата с производители на устройства и тези със създатели на приложения. Но експерименти, проведени от \"Ню Йорк таймс\", показват, че те могат получат данни за интимните връзки, религията, политическите убеждения и предстоящи събития на потребителите, както и информация за \"приятелите\" им, дори когато въпросните \"приятели\" са забранили те да се дават на трети лица. Няколко бивши софтуерни инженери и експерти по сигурността изразяват изненада от тази възможност да се прескочат ограниченията. \"Това се разглеждаше вътрешно като проблем\", обяснява Санди Паракилас, който напусна компанията тази година и започна остро да критикува практиките ѝ. \"Шокиращо е, че се случва и шест години по-късно. Това противоречи и на свидетелството на \"Фейсбук\" пред Конгреса, в което се твърдеше, че всички разрешения за споделяне на данни на приятели са забранени.\" \"Това е все едно да сложиш ключалка на вратата и после да разбереш, че ключарят е дал ключове на своите приятели\", казва Ашкан Солтани, консултант по сигурността, който преди е работил във Федералната търговска комисия. Въпросните партньорства са били споменати в документите, пратени от социалната мрежа на германски депутати, които разследват практиките ѝ, но \"Фейсбук\" е посочил името само на BlackBerry. В интервю за вестника компанията посочва още Apple, Samsung и Amazon. Според говорител на Apple фирмата няма същия достъп до социалната мрежа от миналия септември, другите две компании се отказали да отговорят на въпроси. Говорител на BlackBerry твърди, че фирмата е използвала данните само за да дава на клиентите си достъп до мрежите и съобщенията им и не е събирала информация за тях.", "date": "2018.06.04", "title": "\"Ню Йорк таймс\": \"Фейсбук\" е давал на десетки партньори данните на потребители"}
{"url": "https://www.dnevnik.bg/sviat/2018/06/04/3189295_polsha_prouchva_kak_da_postroi_nai-goliamoto_letishte/", "text": "Президентът на Полша даде разпореждане да започне процес за строителство на ново летище в страната с амбиция то да стане едно от най-натоварените в Европа и света. Централният комуникационен аеропорт (CPK) трябва да обслужва до 45 милиона пътници на първата фаза, а в окончателния вариант броят им може да надхвърли 100 милиона души. В момента само едно летище в света - \"Хартсфийлд-Джаксън\" в Атланта, САЩ - отчита поток от пътници над 100 милиона души. По официални данни лондонското \"Хийтроу\" (най-натовареното в Европа) отчита за миналата година 78 млн. пътници. Все още не е определено точното място на СРК, но като най-вероятно се посочва пространство от около 3000 хектара в района на Стануславув между Варшава и Лодз. На това място летището ще се намира на не повече от два часа и половина път от всички големи полския градове без Шчечин, който е близо до границата с Германия. Проектът има и сериозни противници, според които той е символ на грандоманските идеи на управляващите и ще е в ожесточена конкуренция с новото летище на Берлин едва на около 500 км на запад. Реалното строителство би трябвало да започне в края на 2019 г. Преди това през 2018 г. трябва да се определи максималното покритие на инвестиционния район (в момента той е малко над 66 кв. км), да се проведат обществени обсъждания и да се публикува доклад за проекта. След това започва година и половина за преговори на инвеститорите с жителите на района и собствениците на терени. За 2019 г. е планиран вторият етап - официално определяне на обхвата на бъдещото летище с два варианта за разположението му и приключване на преговорите с местното население. През 2020 г. окончателно трябва да се посочи къде ще е СРК и терените да станат собственост на държавата. Летището, на което ще има и жп гара, трябва да заработи през 2027 г. и да започне изграждане на подвеждаща към него инфраструктура с капацитет да поема 100 милиона пътници годишно. Международното летище \"Фредерик Шопен\" във Варшава ще бъде закрито. Властите смятат, че то е изживяло времето си, защото е открито през 1934 г., разрушено е по време на Втората световна война и е изцяло ремонтирано след това, но вече не отговаря на нуждите.", "date": "2018.06.04", "title": "Полша проучва как да построи най-натовареното летище в Европа"}
{"url": "https://www.dnevnik.bg/sport/2018/06/04/3189321_ludogorec_obiavi_transferen_udar_s_privlichaneto_na/", "text": "Футболният шампион \"Лудогорец\" обяви, че е направил трансферен удар. Клубът от Разград привлече румънския национал Драгош Григоре. Централният защитник идва като свободен агент, като от 2015 г. се състезава за катарския \"Ал Сайлия\". Авторитетният transfermarkt.de оценява 31-годишния бранител на 1.2 млн. евро. Григоре, който е един от капитаните в румънския национален отбор, започва тренировки с отбора на 7 юни в Смолян. Играчът има 33 мача за Румъния. Той имаше важна роля в отбора по време на европейското първенство във Франция през 2016 г. Основна част от кариерата му минава в \"Динамо\" (Букурещ), където изиграва 135 мача и вкарва девер гола. Следва трансфер във френския \"Тулуза\", а след това в \"Ал Сайлия\". Това е вторият входящ трансфер за шампионите. В отбора се завръща полузащитникът Димо Бакалов. От клуба припомнят, че той е авторът на първия гол на отбора в елита при победата с 2:1 срещу \"Берое\".", "date": "2018.06.04", "title": "\"Лудогорец\" обяви \"трансферен удар\" с привличането на румънски национал"}
{"url": "https://www.dnevnik.bg/evropa/2018/06/04/3189327_frenskata_finansova_prokuratura_shte_razsledva/", "text": "Френската финансова прокуратура започна разследване на твърденията, че генералният секретар на френското президентство е нарушил правилата за конфликт на интереси, предаде \"Ройтерс\". Това се случва, след като френската асоциация \"Антикор\" подаде жалба срещу известния като дясна ръка на Еманюел Макрон Алекси Колер за незаконно участие в собственост, търговия с влияние и пасивна корупция, съобщи \"Франс прес\", цитирана от БТА. Той потвърди информацията, която вече бе разпространена от радио Ер Те Ел и в. \"Монд\". Базирайки се на статии на сайта \"Медиапар\", \"Антикор\" изобличава съществуването на тесни семейни и професионални връзки между Колер - генерален секретар на френското президентство - и италианско-швейцарската компания за морски транспорт Ем Ес Си (MSC), важен клиент на френската корабостроителница Ес Те Икс (STX) в Сен Назер. През някои години Ем Ес Си е била единственият клиент на корабостроителницата и е играла ключова роля в дискусиите за бъдещето й, водени с френската държава, отбелязва \"Франс прес\". Според радио Ер Те Ел компанията е получила от френската държава множество договори и участва в дейността на корабостроителницата в Сен Назер, посочва ТАСС. В жалбата си \"Антикор\" упреква 44-годишния Колер, че е приел да представлява държавата в управителния съвет на \"Ес Те Икс Франс\" (STX France) от 2010 до 2012 г., при все че е бил налице явен конфликт на интереси, тъй като Ем Ес Си е основана и се управлява от братовчеди на майка му. Елисейският дворец нееднократно е заявявал, че в работата си Алекси Колер спазва строго всички етични норми, припомняйки, че той не заема каквито и да било постове в компания Ем Ес Си, отбелязва ТАСС.", "date": "2018.06.04", "title": "Френската финансова прокуратура ще разследва дясната ръка на Макрон"}
{"url": "https://www.dnevnik.bg/analizi/2018/06/04/3189374_germaniia_-_s_miliardi_za_bejancite_kakvo_shte_kaje/", "text": "Преди няколко дни \"Франкфуртер алгемайне цайтунг\" (ФАЦ) писа, че Германия може да получи допълнителни 4.5 милиарда евро през следващия бюджетен период - от 2021 до 2017 година - като компенсация за финансовите разходи по време на бежанската криза. Също и другите страни, които са приели повече бежанци – като Италия, Гърция и Швеция – биха могли да разчитат на повече пари. ФАЦ пише, че това ще стане чрез преразпределение на средствата от структурните фондове на ЕС, предназначени за слабо развитите региони. Досега миграцията не играеше роля при разпределението на европейските финансови средства. Говорителят на правителството Щефен Зайберт обаче призна, че Германия е настоявала за промените. \"По време на преговорите Германия се застъпи и за това ангажиментът на регионите и общините, които са приели особено много бежанци и мигранти, да се отрази на плащанията\", заяви Зайберт. Само че тази идея, която сега се разчу от източници в Еврокомисията, трябва тепърва да получи одобрението на страните членки и на Европарламента. Неясно е обаче дали перспективата именно Германия да получи повече пари от европейските фондове ще се хареса на източноевропейските държави. \"Никога не е ставало дума за наказание\" Германската канцлерка, която настояваше пред Брюксел да се отпускат по-малко пари на онези страни членки, които не спазват квотния принцип за бежанците, не успя да се наложи. Щефен Зайберт категорично опровергава предположенията, че могъща Германия е искала да наложи наказание на въпросните държави. \"Федералното правителство никога не е имало намерение да наказва някого. Наказанията не са особено подходящо средство, когато става дума за сътрудничеството между 27 европейски държави\", заяви говорителят. ЕС обаче отдавна не може да постигне единодушие относно по-справедливото разпределение на бежанците и мигрантите. По официални данни между 2013 и 2017 година в ЕС са пристигнали 1.7 милиона души. Половината от тях са били приети в Германия. Германия всъщност не е класически получател на средства от структурните фондове на ЕС. Парите, които получава страната оттам, са по-скоро скромни. Но ако започне да се взима предвид и миграционната политика, ситуацията ще се промени до известна степен. Според експертите Германия може да разчита на над 15 милиарда евро за периода между 2021 и 2027 година. Близо една трета от тази сума ще са средствата, предназначени за приема на бежанците. Минимална част от общите фондове Не е изключено обаче много от по-малките страни членки и най-вече източноевропейските държави да изразят несъгласие относно подобен критерий за разпределяне на парите. За тяхно успокоение може да се каже, че ако Германия действително получи тези пари, това ще бъде нищожна част от общите структурни фондове. Само за сравнение - между 2014 и 2018 година ЕС е разпределил 280 милиарда евро от структурните и инвестиционни фондове сред страните членки. За следващите години са предвидени дори още по-големи суми.", "date": "2018.06.04", "title": "Германия - с милиарди за бежанците. Какво ще каже Източна Европа"}
{"url": "https://www.dnevnik.bg/politika/2018/06/04/3189380_bsp_iska_stranite_ot_vishegradskata_chetvorka_da/", "text": "Лидерът на БСП Корнелия Нинова поиска обединение на страните от Вишеградската четворка за постигане на блокираща квота за пакета за мобилност. Днес тя участва в среща на лидери на партии от държавите от Вишеградската четворка в Словашкия парламент по покана на Роберт Фицо, лидер на \"СМЕР - Социална демокрация\". \"Пакетът за мобилност защитава големите и засяга най-много малките. Българското правителство предпочита да се моли на големите за снизхождение. Не вярвам това да се случи. Г-н Вебер обеща в България всички депутати от ЕНП да ни подкрепят, после те гласуваха срещу нас в комисиите на парламента. Предлагаме ви друг подход - да се обединим и да се опитаме да постигнем в Съвета на ЕС блокираща квота\", каза Нинова, цитирана от пресцентъра на БСП. Според нея, ако пакетът бъде приет в този вид, в българския транспортен сектор ще бъдат засегнати 10 000 фирми и 120 000 българи ще пострадат. Лидерът на БСП каза още, че Унгария, Чехия, Словакия и България не са ратифицирали Истанбулската конвенция, а Полша го е направила с резерви, които не са признати. \"Българското правителство настояваше да я ратифицираме. Ние се възпротивихме. Над 70% от българското общество не желае конвенцията. Българската православна църква, католическото и мюсюлманското вероизповедание също. Сега чакаме решение на Конституционния съд. Надявам се да обявят текстовете, касаещи социалния пол, за противоконституционни\", обяви още Нинова. Тя заяви, че БСП е срещу насилието над жени и деца и уважава различните. \"Нашата конституция им гарантира правата, но не можем да приемем трети пол. Това противоречи на християнските, семейните, традиционните български ценности. През юли очакваме делегация от нашето политическо семейство ПЕС. Те смятат, че правим голяма грешка, като не подкрепяме конвенцията. Знам, че и г-н Фицо имаше същите проблеми, но аз се надявам, че в нашето семейство различното мнение се зачита и уважава и че не може конвенция против насилието да бъде приета насила - не само от една партия, но и от мнозинството от българския народ\", обяви Нинова. ", "date": "2018.06.04", "title": "БСП иска страните от Вишеградската четворка да блокират пакета за мобилност"}
{"url": "https://www.dnevnik.bg/sport/2018/06/04/3189293_akciite_na_fenerbahche_skochiha_sled_kato_chlen_na/", "text": "Член на едно от най-богатите семейства в Турция оглави спортните клубове на \"Фенербахче\". Али Коч, който е част от най-големия индустриален конгломерат в страната - \"Коч холдинг\", беше избран за президент. След напрегнат балотаж той надделя убедително с 16 092 срещу 4 644 гласа срещу досегашния собственик Азиз Йълдъръм. Новоназначеният президент обеща да използва връзките си в бизнеса, за да съживи клубовете. Али Коч е един от тримата синове на Рахми Коч, който ръководи семейния бизнес. Според \"Форбс\" състоянието му се оценява на 1.76 милиарда долара.  Промяната е повратна точка в историята на \"Фенербахче\", която сложи край на 20-годишния престой на Йълдъръм. Турският бизнесмен си спечели слава на противоречива личност след  скандала с уредени мачове в турския футбол  в периода 2010-11 година. През 2011 г. \"Фенербахче\" спечели титлата в Суперлигата с по-добра голова разлика от \"Трабзонспор\", но по-късно 36 футболисти бяха арестувани за манипулиране на резултати. Част от тях получиха присъди, сред които и Йълдъръм. Влиятелният бизнесмен трябваше да влезе в затвора за шест години и три месеца. Йълдъръм изпълни една година от присъдата си, като през октомври 2015 г. беше оправдан от съда в Истанбул. От \"Фенербахче\" все още чакат потвърждение на решението от Висшия съд, за да потърсят компенсация за причинените вреди. Заради скандала УЕФА наложи забрани на \"Фенербахче\" да участва в Шампионската лига за два сезона след разследването през 2013 г. В последните години Йълдъръм беше критикуван заради скъпите трансфери на играчи, които не доведоха до силни резултати. По време на престоя му клубът спечели шест титли в Суперлигата и три купи на страната. Отборът достигна до четвъртфиналите в Шампионската лига през сезон 2007-08, а през 2012-13 тимът играл полуфинал във втория по сила европейски турнир Лига Европа. Новината за идването на Коч начело на \"Фенербахче\" доведе до скок на акциите на клуба с близо 9%.", "date": "2018.06.04", "title": "\"Фенербахче\" започва нова ера с президент от най-богатото семейство в Турция"}
{"url": "https://www.dnevnik.bg/bulgaria/2018/06/04/3189287_blizo_19_hil_ekstremistki_suobshteniia_sa_svaleni_ot/", "text": "За миналата година са идентифицирани над 19 хил. съобщения с екстремистко съдържание в интернет. По заявка на ГДБОП и други европейски полицейски служби, които си сътрудничат с Европол, от платформите на социалните мрежи и доставчиците на интернет услуги са премахнати над 90% от докладваното незаконно съдържание. Това се разбира от отчет на МВР за 2017 г. Хилядите съобщения са установени на около 53 онлайн платформи, като са били на над 10 различни езика - без български. ГДБОП не разполага с информация за съпричастност на български граждани към публикациите, пропагандиращи насилие, информира в днешния си брой в. \"Сега\". Отчита се ръст на екстремистките публикации. В края на 2016 г. на страницата на Европол е посочено, че през изминалите 12 месеца са премахнати 11 хил. съобщения на 8 езика. Наблюдението на съобщения, които пропагандират насилие, се прави от специализирани звена в службите в различните страни. Тяхната работа се контролира от Европол. \"По силата на споразумение с държавите членки Internet Referral Unit в Европол се фокусира върху сезиране за съдържание, публикувано от \"Ал Кайда\" и \"Ислямска държава\". Идентифицираното екстремистко или терористично съдържание се посочва на платформите на социални медии, които действат в съответствие със собствените си правила за премахване на съдържание. Посочването на терористично и екстремистко онлайн съдържание на засегнатите онлайн доставчици на услуги не съдържа принудителен акт, решението за премахване на съдържанието се взема от доставчика на услугата. EU IRU не премахва съобщения, тъй като това не е част от правомощията му. В крайна сметка около 85% от посочените съобщения биват унищожавани\", коментират от Европол пред вестника. Оттам не са отговорили каква част от заявките за премахване са направени от България, тъй като не дават данни за отделните държави. Престъпленията се увеличават, но разкриваемостта намалява В отчета на МВР се вижда още, че броят на регистрираните през миналата година престъпления се е увеличил в сравнение с 2016 г. За сметка на това обаче разкриваемостта намалява, както и броят на образуваните досъдебни производства,. За миналата година са регистрирани общо 104 237 престъпления, 88% от които са против личността и собствеността и 12% са икономическите. Спрямо 2016 г. се отчита увеличение с около 0.5% на регистрираните престъпления. Нивото на разкриваемост пък намалява с 2.3 пункта. Разкритите престъпления са 47 373, или 45.4%, докато през 2016 г. са разкрити 49 460 престъпления, т,е. 47.7%. В сравнение с 2016 г. се отчита намаление и на общия брой образувани досъдебни производства - със 7968. Основаната част сред установените от полицията извършители на престъпления са на възраст между 18 и 30 години - 34.5% Непълнолетните са 8.6%, а малолетните - 3.1%. В сравнение с 2016 г. общият брой на установените извършители е намалял с 2.7%. А с близо 10 % се е увеличил броят на непълнолетните извършители. Най-честото престъпление сред децата е кражбата, става още известно от доклада на вътрешното министерство. Бургас е лидер по престъпления на глава от населението Лидер по брой престъпления на 100 хил. души е Бургас, следват София, Плевен, Враца, Варна, Видин и др. В отчета на полицията се казва, че в повечето области има увеличение на престъпленията в сравнение с 2016 г. То е най- голямо в областите Монтана, Русе, Търговище и София. Намаление пък се отчита в областите Кърджали, Габрово, Кюстендил, Пазарджик и др. Намаляват кражбите и измамите От отчета на МВР се разбира още, че намаляват кражбите и измамите, сред които висок дял запазват телефонните измами. Регистрираните за 2017 г. кражби са 39 733 при 42 888 за 2016 г. Основна част от кражбите са извършени чрез взлом. Наблюдава се положителна тенденция при домовите кражби, като се отчита спад от 19.3% спрямо 2016 г. МВР набляга на превенцията във връзка с телефонните измами. \"С цел повишаване информираността на гражданите за тези престъпления експерти участват в радио- и телевизионни предавания. В цялата страна са проведени превантивни беседи с възрастни хора, разпространени са брошури и информационни материали за повишаване осведомеността и бдителността на гражданите. С превантивна насоченост са и осъществените работни срещи със служители по сигурността на банките и на трите мобилни оператора в България\", се посочва в полицейския доклад. За миналата година са изпратени над 1.2 млн. информационни писма с имената и телефоните за контакт с полицейския инспектор и дежурната част на районното управление. През миналата година се забелязва ръст на иззетите наркотици През 2017 г. самостоятелно и съвместно с Агенция \"Митници\" са иззети 698 кг хероин, 42 кг кокаин, близо 34 тона канабис, 727 кг синтетични наркотици и други. Увеличение спрямо 2016 г. се наблюдава при количеството на иззетите синтетични наркотици с 59%, марихуаната - 42%, и при хероина - 13%, а намаление при количеството на иззетите таблетки, кокаина и др. Намаляват катастрофите и миграционният натиск За 2017 г. са регистрирани 6890 тежки катастрофи с 682 загинали и 8681 ранени, което спрямо 2016 г. показва намаление на тежките. Най-разпространените фактори за настъпване на пътнотранспортни произшествия остават несъобразената и превишена скорост; отнемане предимство на друга кола и на пешеходец; неправилни маневри; употреба на алкохол и други упойващи вещества, показва отчетът на МВР. С 81% са намелели опитите за преминаване през границата на страната. За 2017 г. 8044 граждани на трети страни са опитали нерегламентирано да влязат в България. За сравнение - през 2016 г. са опитали 42 466 души. В статистиката на полицията преобладават гражданите на Сирия (35%), Ирак (22%) и Афганистан (19%).", "date": "2018.06.04", "title": "Близо 19 хил. екстремистки съобщения са свалени от интернет, показва отчет на МВР"}
{"url": "https://www.dnevnik.bg/biznes/2018/06/04/3189415_es_udulji_s_esenta_na_2019_g_visokite_mita_sreshtu/", "text": "Европейският съюз формално започна в понеделник разследване за това дали има основание да бъде удължен срокът на наказателните мита срещу велосипеди, произведени предимно в Китай и азиатски страни. В момента вносът от Китай, Индонезия, Малайзия, Шри Ланка, Тунис, Камбоджа, Пакистан и Филипините се облага с 48.5% мито, защото се смята, че цените им са умишлено занижени. Европейски производители поискаха през март удължаване с 5 години действието на антидъмпинговите мерки, които са със срок до 6 юни. Подобно разследване най-вероятно ще продължи 15 месеца - до началото есента на 2019 г., и през това време специалният режим се запазва. Той е в сила от 1993 г. и обхваща и страни, през които се внасят китайски велосипеди. Ако проверката приключи със заключение високите мита да се запазят за още 5 години, това означава удължаване до 2024 г. За съхраняване на митническата защита се бори Европейската асоциация на производителите на велосипеди (EBMA). Членовете ѝ се опасяват, че отпадането ѝ ще ликвидира бизнеса на повечето от компаниите в ЕС в този сегмент, както се е случило с колегите им в САЩ и Япония. Китайските цени за енергия, метали и химикали са силно деформирани и е редно реалната цена на китайските велосипеди да се изчислява на базата на международни показатели, призоваха от EBMA. Цитирани от тях данни сочат, че през миналата година вносът на китайски велосипеди в ЕС се е увеличил с 15% до 1.66 млн. броя, докато продажбите на европейска продукция са намалели с 6%. Еврокомисията добави днес, че разследва и китайските електрически велосипеди - отново след оплакване на EBMA. И двете проверки засягат тайванската Giant, световен лидер с предприятия в Китай, макар че компанията спечели през 2017 г. съдебно оспорване на високите европейски мита. Според годишния доклад на Конфедерацията на европейските производители на велосипеди (CONEBI) през 2016 г. членовете ѝ са свили продукцията с 3.7% спрямо предходната година, когато на пазара са предложени 13.152 млн. колелета. Най много европейски велосипеди произвежда Италия (почти 2.4 млн. бр.), следвана от Германия (близо 2 млн. бр.) и Португалия (над 1.9 млн.). Трите страни са контролирали заедно 49% от европейското производство през 2016 г. Китайската статистика показва, че износът към ЕС през същата година е бил 1.438 млн. броя и се е увеличил до 1.658 млн. през 2017 г. В същото време в Китай има свръхпредлагане на колелета за споделено ползване - над 20 млн. броя за по-малко от година - довело до срив с над 50% и на производството на електроколелета, и на продажбите. ЕС трябва да продължи с антидъмпинговите мита, ако не иска това да се повтори и в Европа, твърдят от EBMA. От асоциацията смятат, че Пекин умишлено създава световни лидери в сектора и дават за пример случая с Fushida. Компанията получава големи субсидии от централната и от местните власти. С подобни политики се е стигнало до сръхкапацитет на китайските производители - през миналата година те са можели да произведат 130 милиона велосипеда при 120 милиона броя глобално търсене, посочват от EBMA.", "date": "2018.06.04", "title": "ЕС удължи до есента на 2019 г. високите мита срещу азиатски велосипеди"}
{"url": "https://www.dnevnik.bg/sport/2018/06/04/3189509_serena_uiliams_se_otkaza_ot_macha_s_sharapova/", "text": "Дългоочакваният двубой между Серена Уилямс и Мария Шарапова в четвъртия кръг на \"Ролан Гарос\" няма да се състои. Носителката на 23 индивидуални титли от Големия шлем се оттегли от турнира заради травма в удрящата ръка. \"За съжаление имам проблем с пекторалния ми мускул. В момент изобщо не мога да сервирам. За пръв път усетих травмата срещу Гьоргес\", заяви Уилямс на извънредна пресконференция. Американката играеше своя първи турнир от Големия шлем, откакто стана майка. Предишната й поява на най-голямата сцена беше в Australian Open 2017. Тя вдигна трофея в Мелбърн, докато беше бременна в третия месец, и се доближи на една титла от рекорда на Маргарет Корт. Уилямс се завърна в \"Ролан Гарос\" след двегодишно отсъствие. Трикратната шампионка в Париж отстрани последователно Кристина Плишкова, Ашли Барти и Юлия Гьоргес, за да стигне до мача с Шарапова. Въпреки победите й обаче си личеше, че е далеч от предишното ниво. Американката влезе в тазгодишния \"Ролан Гарос\" само с четири мача за сезона. Тя се намираше в серия от две поредни загуби, след като отпадна в третия кръг в Индиън Уелс и още на старта в Маями. Шарапова също прави завръщане в Париж след дълго отсъствие. Тя пропусна последните две издания на турнира, след като в началото на 2016 г. беше наказана за употреба на забранени вещества, а преди година беше много назад в ранглистата и не получи \"уайлд кард\" за участие. Шампионката в Париж от 2012 и 2014 г. стигна до четвъртфиналите във френската столица за девети път. Нейна съперничка ще е победителката от мача между украинката Леся Цуренко и шампионката от 2016 г. Гарбине Мугуруса от Испания. Напред продължава и световната №1 Симона Халеп. Румънката разби Елиз Мертенс с 6:2, 6:1 и очаква Анжелик Кербер или Каролин Гарсия в другия четвъртфинал в горната половина. В долната половина вече са известни и четирите четвъртфиналистки. Рускинята Даря Касаткина отстрани шампионката от Australian Open Kаролин Вознячки - 7:6 (5), 6:3. Мачът започна вчера, но беше прекъснат при 3:3 във втората част. В първия си четвъртфинал в Големия шлем Касаткина ще срещне шампионката от US Open Слоун Стивънс. Другата останала американка в турнира - Мадисън Кийс, ще премери сили с представителката на Казахстан Юлия Путинцева.", "date": "2018.06.04", "title": "Серена Уилямс се отказа от мача с Шарапова"}
{"url": "https://www.dnevnik.bg/biznes/2018/06/04/3189388_nacionalna_lotariia_predogovariame_otnosheniiata_si_s/", "text": "Дружествата \"Национална лотария\" и \"Нова броудкастинг груп\" са започнали преговори за промяна на договореностите помежду им. Това потвърди пред \"Дневник\" изпълнителният директор на \"Национална лотария\" Димитър Ганев. \"Имаме известни проблеми с \"Нова телевизия\", но отношенията ни продължават на този етап. Работим повече от 6 години и много неща са свършени коректно от двете страни. Сега имаме проблеми, защото ние бихме желали да настъпят промени във връзка с новата ситуация, която се случва политически, и очакваме да видим как ще реагират нашите партньори на това наше желание. Търсим форма, по която можем да продължим отношенията си по малко по-различен начин\", каза Ганев, но отказа коментар и подробности какви промени искат, как са свързани със случващото се и какви условия са поставили. Той уточни, че в момента двете страни са в кореспонденция. Ако двете страни не се разберат, предаването \"Национална лотария\" (излъчвано всяка събота и водено от актьора Захари Бахаров) и другите телевизионни форми, които представят всеки ден игри от лотарията, вероятно ще преминат в друга телевизия - БНТ или Би Ти Ви (в двете медии в момента се излъчват предавания на държавния тотализатор). \"Съществува и вариант само предаването да се премести, а реклами да продължат да се излъчват по \"Нова тв\", каза още Ганев. Той отказа да отговори на въпросите какви са общите маркетинг инвестиции в медиите на \"Нова броудкастинг груп\" за 2017 г. и от началото на тази година, обвързани ли са договореностите за реклама и предаванията, какво би загубила лотарията от прекратяването им с думите: \"Отношенията ни са частни и не би трябвало да ги коментираме през медиите.\" По данни на системата за измерване на зрителски интерес Nielsen AdMosphere \"Национална лотария\" е най-големият рекламодател в телевизиите през 2017 г. Въпреки че липсват официални данни, най-големият бюджет в медии на лотарията вероятно отива в \"Нова тв\", където освен класическа телевизионна реклама тя излъчва предаване и други тв форми за представяне на игрите и победителите. Към това се прибавя и реклама в другите тв канали на групата, както и в онлайн медиите й. Компанията рекламира не само игрите с лотарийните билети, но и спортни онлайн залози. Вероятно и за \"Нова тв\" това е най-големият й рекламодател и загубата му би оказала сериозно влияние върху приходите на групата. Потърсени от \"Дневник\", от медията засега отказват всякакъв коментар по темата. Проблемите в отношенията между двете компании идват (или стават публични) около месец след като по инициатива на вицепремиера Валери Симеонов депутати от партията му \"Национален фронт за спасение на България\" (НФСБ) внесоха в парламента  предложение за промяна в Закона за хазарта . То предвижда забрана за реклама на хазартните игри, включително и допустимите сега обявяване на тиража, джакпот и печалби и показване на печелившите. Подкрепа за законопроекта изразиха от ГЕРБ и БСП. В проекта има и ограничения за местата за разпространението на лотарийните билети. Срещу промените реагираха от Конфедерацията на работодателите и индустриалците в България (КРИБ), Асоциацията на радио- и телевизионните оператори (АБРО), \"Интерактив адвъртайзинг бюро България\" (\"IAB България\") с обяснения какъв ще бъде ефектът им. Поправките в проекта ще засегнат и спонсорството в спорта и с декларации излязоха от Българския футболен съюз (БФС), клубовете \"Левски\" и ЦСКА, волейболната федерация. Много от клубовете са спонсорирани от компаниите за спортни залози, а \"Национална лотария\" стана спонсор на волейболната федерация. От лотарията започнаха и кампания с подписка срещу поправките. След тези реакции Симеонов обяви, че ще помисли и за увеличаване на данъците за хазарта. Засега промените на Симеонов не са внесени за разглеждане в парламентарните комисии, защото се съгласуват с Министерството на финансите. В същото време  \"Нова броудкастинг груп\" е в процес на придобиване от PPF Group  - холдинг, контролиран от чешкия бизнесмен Петр Келнер, и не е ясно дали подобни ограничения за реклама, които влияят върху приходите, ще се отразят на финализирането на сделката. Както и дали промени в договора с \"Национална лотария\" също може да имат ефект върху това. Комисията за защита на конкуренция обяви, че ще направи задълбочена проверка на сделката, която ще приключи в края на тази година. \"Национална лотария\" е акционерно дружество, коeто заедно с \"Ню геймс\" АД организира лотарийните игри със същото име. Основни акционери и в двете през свои дружества са братята Димитър и Милен Ганеви, Васил Божков (който има сериозни инвестиции в хазарта) и Георги Попов. За 2017 г. \"Ню геймс\" АД и \"Национална лотария\" АД са обявили оборот от 88.5 млн. евро и 15.3 млн. евро, като след облагане с данъци печалбата им е около 77 млн. евро, показва  системата  Amadeus на Moody's в България . Последният финансов отчет на \"Нова броудкастинг груп\" в Търговския регистър е от 2016 г., като от него се вижда, че приходите на телевизията са се повишили с 18% спрямо 2015 г. Повишението идва от ръста на приходите от рекламата - 13%, плащания от кабелни оператори и нови интерактивни проекти. Печалбата на \"Нова броудкастинг\" за 2016 г. е 29.3 млн. лева, като натрупаните загуби са за 19.7 млн. лева. Освен \"Нова телевизия\" част от \"Нова броудкастинг груп\" са телевизиите \"Кино нова\", \"Нова спорт\", спортните и филмови канали на \"Диема\".", "date": "2018.06.04", "title": "\"Национална лотария\": Предоговаряме отношенията си с \"Нова телевизия\""}
{"url": "https://www.dnevnik.bg/evropa/2018/06/04/3189502_lider_na_alternativa_za_germaniia_nareche_nacizma/", "text": "Думите на лидер на крайнодясната партия \"Алтернатива за Германия\", който описа 12-годишното управление на нацистите като \"само курешка\" в историята на страната, предизвикаха възмущение в целия традиционен политически спектър, предаде Би Би Си. Съпредседателят на партията Александър Гауланд отправи тези думи по време на обръщение към младежкото й крило. Политици в управляващата коалиция и президентът Франк-Валтер Щайнмайер обвиниха Гауланд, че се опитва да омаловажи извършените от нацистите жестокости. В събота Гауланд каза, че германците трябва да поемат отговорност за 12-те години на управлението на нацистите, но добави, че \"Хитлер и нацистите са само курешка в над хилядагодишната успешна германска история\". В отговор генералният секретар на консервативния Християндемократически съюз на Ангела Меркел написа в \"Туитър\": \"50 милиона жертви на войната, Холокост и тотална война са само \"пилешка курешка\" за \"Алтернатива за Германия\" и Гауланд! Така в действителност изглежда партията зад маската си на почтеност\". Президентът коментира, че всеки, който отрича този разрив с цивилизацията, или го омаловажава, не само се подиграва с милионите жертви, но и съзнателно иска да отвори стари рани и да сее нова омраза. В неделя Гауланд отрече да обижда жертвите на \"престъпния\" нацизъм и каза, че \"пилешка курешка\" е едно от най-презрителните описания в немския език. В позиция от снощи на фракцията \"Алтернативен център\" се посочва, че изказването на Гауланд в най-добрия случай звучи неясно и че \"това не бива да се случва на политик, който има поне минимално чувство за отговорност пред германската история\". Дори председателят на парламентарната група на \"Алтернатива за Германия\" отправи критики към Гауланд за \"неподходящия избор на думи\". Крайнодясната партия влезе в парламента за пръв път през септември миналата година, подсилена от недоволството в много региони заради притока на мигранти през 2015-2016 г. Сега тя разполага с 94 места.", "date": "2018.06.04", "title": "Лидер на \"Алтернатива за Германия\" нарече нацизма просто \"курешка\" в историята на страната"}
{"url": "https://www.dnevnik.bg/bulgaria/2018/06/04/3189533_sudut_otkaza_da_osvobodi_obvineniiat_za_pomagach_pri/", "text": "Специализираният наказателен съд отказа да освободи от ареста бившия кмет на \"Младост\" Петко Дюлгеров, който е обвинен като помагач при вземане на подкуп в особено големи размери. Съдия Мариета Райкова прие, че макар да има здравословен проблем, свързан със зрението, той не налага спешно лечение, както твърди обвиняемият. А ако спешност се появи, тогава отново ще се преценява мярката му за неотклонение.  Дюлгеров беше задържан на 17 април , когато по обвинение в корупция бяха арестувани кметът на \"Младост\" Десислава Иванчева и нейният заместник Биляна Петрова. Определението на съда не е окончателно и подлежи на обжалване. Аргументите на съда дойдоха от експертиза, направена от вещо лице от института на МВР. В нея експертът Венцислав Цанков е посочил, че заболяването на Дюлгеров е напреднало, прогресира, но в момента не налага спешна намеса. Същевременно той заяви, че във всеки момент може да се влоши състоянието му и да наложи операция по спешност. Заболяването било с давност от 20 години, от 2016 г. Дюлгеров е \"определен за операция\" и досега е можел да я направи, коментира още Цанков. По думите му здравословният проблем на обвиняемия е съвместим с условията в ареста, защото не се влияе от външни условия като стрес, липса на светлина и др. Самият Дюлгеров пък се оплака, че там му е трудно, защото лещите постоянно му падали и се надрасквали. По думите му в ареста няма нужните хигиенни условия да се грижи за заболяването си. Без да е част от въпроса на производството, което се въртеше около това дали Дюлгеров се нуждае от спешно лечение, което да наложи излизането му от ареста, Цанков на няколко пъти даде мнението си, че в случая не е препоръчителна трансплантация и тя следвало да се направи на възможно най-късен етап. Съдия Райкова каза, че няма данни Дюлгеров да е планиран за трансплантация на роговицата след 20 дни, а ако това било неговата воля, то той трябва да я съобрази с наложената му най-тежка мярка за неотклонение \"задържане под стража\". Иначе съдията коментира и другите свързани с процеса въпроси. По думите ѝ обоснованото предположение, че Дюлгеров е извършил престъплението, в което е обвинен, не е разколебано като дори са постъпили нови доказателства, които го потвърждават. Освен това съществува риск да извърши престъпление ако бъде освободен от ареста. Съдия Райкова прие, че той е задържан от месец, което не е дълъг период. В същото време органите на досъдебното производство са извършили множество действия и същностната дейност по разследването е приключила, затова съдията не предполага, че разследващите ще се бавят с внасянето на обвинението в съда. Съдът постанови, че на обвиняемия трябва да се осигурят хигиенни условия в ареста във връзка с очното му заболяване. Прокурор Илиян Рангелов заяви пред журналисти след заседанието, че обвинителният акт ще бъде внесен в най-скоро време, а дотогава прокуратурата ще съдейства при поява на нужда от спешно лечение, както и за подобряване на условията му преди това.", "date": "2018.06.04", "title": "Съдът отказа да освободи обвинения за помагач при подкупа за кмета на \"Младост\" (допълнена в 17:28)"}
{"url": "https://www.dnevnik.bg/photos/2018/06/04/3189445_fotogaleriia_izkustvoto_da_vecheriash_v_bialo/", "text": "Хиляди хора, облечени в бяло, изпълниха снощи Площада на инвалидите в Париж, за да участват в 30-ата \"Вечеря в бяло\" - огромен шикозен пикник \"под знака на изкуството да се живее\", предаде \"Франс прес\".", "date": "2018.06.04", "title": "Фотогалерия: Изкуството да вечеряш в бяло"}
{"url": "https://www.dnevnik.bg/zelen/2018/06/04/3189514_do_plaja_na_koral_ima_dva_peshehodni_dostupa_ustanovi/", "text": "До плажа за природосъобразен туризъм \"Корал\" може да се стига пеша на две места, като единият достъп минава през общински път, а другият – през частен имот. Това е установила проверката на място, разпоредена от министър Николина Ангелкова днес, информира от Министерство на туризма. Поводът за инспекцията, направена от експерти на ведомството със съдействието на община Царево, е сигнал на сдружение \"Да запазим Корал\" за ограничен достъп до плажа. За пешеходното преминаване през частния терен, собствениците на имота са уверили, че през летния сезон няма да възпрепятстват туристите да преминават пеша, за да стигат до плажа. Предстои още една проверка с ръководството на РДНСК за град Бургас. Според регламентите на Закона за устройство на Черноморското крайбрежие (ЗУЧК) задължително трябва да бъде подсигурен пешеходен достъп до всички морски плажове. За Корал изискването е спазено, изтъкват от министерството в съобщение до медиите и допълват, че проверките за спазване на правилата за управление и стопанисване на морските плажове вече са започнали. \"Тази година контролът как концесионерите и наемателите изпълняват договорите си ще бъде още по-силен, за да бъде осигурена безопасна почивка на туристите,\" твърдят от ведомството на Ангелкова. Става дума за  оградата на частна испанска фирма , която я постави през април и още тогава провокира протести. Конфликтът между инвеститори, институции и граждански сдружения как да се ползва един от най-красивите плажове е от години, но ескалира миналото лято, когато кметът на общината с представители на различни институции и няколко министри проверяваха често плажа и къмпинга. Според природозащитници поставените в началото на летния сезон колове са върху дюни, което е забранено по закон. Според сдружението е налице \"завършено и установимо\" нарушение върху територията на пясъчните дюни, намиращи се непосредствено зад плажната ивица. Става дума за ограда от дървени колове, забити в дълбочина непосредствено в сивите и облесени дюни зад плажа, напречно свързани с преграждане от тел в цялост. \"Ограждението възпрепятства свободния достъп на гражданите до територия, представляваща изключителна държавна собственост, предназначена за публично ползване. Поставеното съоръжение ограничава и прави невъзможен достъпът за пешеходци или хора, използващи детски или инвалидни колички\", мотивират искането си от сдружението.", "date": "2018.06.04", "title": "Проверка установи, че до плаж Корал може да се стига пеша на две места"}
{"url": "https://www.dnevnik.bg/bulgaria/2018/06/04/3189547_predavaneto_na_barekov_shte_e_po_evrokom/", "text": "Авторското предаване на европейския депутат и журналист Николай Бареков ще е по телевизия \"Евроком\", като първото издание е следващата събота - 16 юни, съобщиха от медията. Вчера беше съобщено, че с Бареков на екран ще се появява и бившият депутат от Националния фронт за спасение на България Димитър Байрактаров. \"Бареков и Байрактаров без цензура\" ще върви на живо всяка събота сутрин от 9 до 10.30, непосредствено преди \"Време и нрави\" на професор Юлиян Вучков. Уточнява се, че в предаването ще има гости в студиото, журналистически разследвания, свързани с корупция, и открита линия със зрителите. В \"Бареков и Байрактаров без цензура\" ще има специална рубрика, която ще бъде посветена на най-важното от дейността на Европейския парламент. \"Моята цел е новото ни предаване да покаже лицето на истинската и качествена журналистика и публицистика в България, което в последните години беше забравено\", посочва Бареков в разпространената до медиите информация. В телевизия \"Евроком\" свое предаване има и Сашо Диков, като то се излъчва в петък вечер от 20 до 22 часа. Дълги години Бареков водеше сутрешния блок на Би Ти Ви, а неговата фраза \"мисля, че имаме новина\" стана нарицателна, често и обект на закачки. Той се отказа от ефира, за да се впусне в политиката, основа партия и стана евродепутат. Наскоро от документите по делото за фалита на КТБ се разбра, че Бареков  е бил финансиран безотчетно , а парите са идвали и с чували. ", "date": "2018.06.04", "title": "Предаването на Бареков ще е по телевизия \"Евроком\""}
{"url": "https://www.dnevnik.bg/evropa/2018/06/04/3189548_brjuksel_privetstva_predpazlivo_predlojeniiata_na/", "text": "Европейската комисия приветства днес предпазливо предложенията на германския канцлер Ангела Меркел за реформи в еврозоната, предаде \"Франс прес\", цитирана от БТА. \"Тези предложения предлагат параметър, по наше мнение, за постигане на споразумение по по-важните теми\", обясни говорителят на Еврокомисията Маргаритис Схинас на редовната седмична пресконференция. Той отговори на въпрос за  предложенията на Меркел , представени подробно в интервю за неделния брой на вестник \"Франкфуртер алгемайне цайтунг\". \"Следващият етап ще бъде срещата на върха на държавните и правителствени ръководители на 29 юни. И ние продължаваме да се надяваме или по-скоро да сме убедени, че срещата на върха за еврото няма да бъде среща, на която ще има дискусии, а среща, на която ще се взимат решения\", каза Схинас. Еврокомисията представи детайлно визията си за реформата в еврозоната на 6 декември, след като президентът на Франция Еманюел Макрон направи това през септември. Макрон предложи специфичен и достатъчно голям бюджет, който да насърчава инвестициите, но и да стабилизира еврозоната в случай на икономически шок. Европейската комисия предложи по-малко амбициозен бюджетен план, към който, изглежда, се присъединява частично и Меркел, отбелязва АФП. \"Подкрепям ги при две условия\", заяви по повод предложенията на Меркел за Европейски валутен фонд (ЕВФ) европейският комисар за икономическите и финансовите въпроси, данъчното облагане и митническия съюз Пиер Московиси. \"Бъдещият ЕВФ трябва да отговаря пред Европейския парламент, тъй като еврозоната и нейните граждани имат нужда от повече демокрация, а не от повече технокрация\", каза той. \"Освен това европейските договори трябва да бъдат спазвани, особено що се отнася до бюджетния надзор, който е поверен на комисията от 28-те страни членки\", добави еврокомисарят. Моксовиси набляга на това ЕВФ да бъде орган от ресора на Европейския съюз и не си присвоява прерогативи на Еврокомисията. Германия си представя ЕВФ като междуправителствен орган, който в замяна на заеми има правото да наблюдава националните политики на страните членки заедно с комисията.", "date": "2018.06.04", "title": "Брюксел приветства предпазливо предложенията на Меркел за еврозоната"}
{"url": "https://www.dnevnik.bg/sport/2018/06/04/3189476_nadal_se_izpoti_zdravo_sreshtu_germanski_debjutant_no/", "text": "Световният №1 Рафаел Надал премина през неочаквано труден двубой с германския дебютант Максимилиан Мартерер, но стигна четвъртфиналите на \"Ролан Гарос\". Десеткратният шампион в Париж се наложи с 6:3, 6:2, 7:6 (4) след два часа и половина игра. Мачът предложи много здрава битка между двама левичари със солидна игра от основната линия, които допускат много малко непредизвикани грешки. Маратонските разигравания започнаха от първата точка, а изиграването на първите пет гейма отне половин час. Мартерер, за когото това е първо участие в \"Ролан Гарос\" и общо трето в турнирите от Големия шлем, проби още в откриващия гейм. 23-годишният германец затвърди предимството си и поведе с 2:0. Надал успя бързо да изравни за 2:2. В петия гейм испанецът отново беше изправен пред пробив, но спаси двете възможности, които се откриха пред Мартерер, и поведе с 3:2. В ответния гейм десеткраният шампион на свой ред стигна до три поредни точки за пробив и успя още при първата. С пробив аванс той не изпусна първия сет от контрол, печелейки уверено следващите си две подавания. Във втората част Надал вдигна оборотите и за 70-ия в световната ранглиста стана трудно да следва темпото му. Световният №1 проби още на старта. Той поддържаше преднината си до 5:2, когато реализира втори пробив, с който сложи край на сета. Изоставането на прекърши устрема на Мартерер, който показа много качествен тенис в третия сет и не беше далеч от спечелването му. Германецът проби рано и поведе с 3:1. Надал бързо изравни при 3:3. След това испанецът два пъти трябваше да сервира за оставане в сета - при 4:5 и 5:6, но се справи. Двамата стигнаха до тайбрек, в който Мартерер реализира първия минипробив, за да поведе с 2:1. По-голямата класа на Надал обаче си пролича в решаващите моменти. Той спечели пет от следващите седем и вдигна победоносно ръце. Носителят на 16 титли от Големия шлем записа победа №900 в професионалната си кариера. С повече от него са единствено Гилермо Вилас (929), Иван Лендъл (1068), Роджър Федерер (1149) и Джими Конърс (1256). Надал се изкачи и на третото място по брой победи в Големия шлем. Той вече има 234, като изпревари с една Джими Конърс. Федерер е рекордьор с 332, а Новак Джокович има 244. Испанецът обаче поддържа най-високия процент победи - 87.3% срещу 86.4% за Федерер и 85.9% за Джокович. Надал се намира в серия от 13 последователни победи в \"Ролан Гарос\" и 39 поредни спечелени сета на червените кортове в Париж. Последният, който победи и взе сет на Надал в любимия му турнир, беше Новак Джокович в четвъртфиналите през 2015 г. Надал завърши мача с Мартерер с 39 печеливши удара и 29 непредизвикани грешки. Мартерер пласира 25 уинъра при 35 непредизвикани пропуска. Испанецът реализира пет пробива от десет възможности, а германецът - две от своите пет. В спор за място в четвъртфиналите лидерът в световната ранглиста ще срещне поставения под №11 Диего Шварцман. Сърцатият аржентинец направи изключителен обрат срещу финалиста от Australian Open Кевин Андерсън. Високият само 170 см тенисист от Буенос Айрес загуби тежко първите два сета срещу 203-сантиметровия южноафриканец, но показа страхотен характер и спечели с 1:6, 2:6, 7:5, 7:6 (0), 6:2 след близо четири часа игра.", "date": "2018.06.04", "title": "Надал се изпоти здраво срещу германски дебютант, но отново не загуби сет"}
{"url": "https://www.dnevnik.bg/sport/2018/06/04/3189484_video_s_topka_v_rodilnoto_ili_kak_ludogorec_podkrepi/", "text": "Футбол в родилното? Няма невъзможни неща. Трима от основните футболисти на шампиона \"Лудогорец\" играха с топка в болница \"Надежда\" в подкрепа на каузата да се раждат повече деца в България, обявиха от клуба. Капитанът Светослав Дяков, Марселиньо и Козмин Моци са главните герои във видео. Първите двама влизат в болницата и започват да си подават топката, след което се намесва и румънският защитник. \"Не е важно дали ще се родиш добър футболист. Важното е да се родиш\", гласи посланието в края на видеото. Инициативата е свързана със спада на раждаемостта в България. С 25% по-малко са новородените от началото на годината до 24 май в сравнение със същия период на 2017 г., показват данните от информационната система на Министерство на здравеопазването за ражданията, цитирани от сайта на \"Лудогорец\". Според прогнозите в края на тази година населението на България ще бъде под 7 милиона души, допълват от клуба.", "date": "2018.06.04", "title": "Видео: С топка в родилното, или как \"Лудогорец\" подкрепи кауза за увеличаване на раждаемостта"}
{"url": "https://www.dnevnik.bg/bulgaria/2018/06/04/3189588_v_sledvashtite_dva_dni_shte_produljat_spiraniiata_na/", "text": "И в следващите два дни ще се спира движението на всички превозни средства по магистрала \"Люлин\",  както това се правеше и днес , съобщиха от Агенция \"Пътна инфраструктура\". Причината е обрушване на скатове при девети километър. Магистралата ще се затваря в участъка от пътен възел \"Даскалово\" до пътен възел \"Мало Бучино\" в периода от 10 до 18 часа. Пътуващите за София могат да ползват обходният маршрут през Владая, а в посока Перник - пътя през Владая и Мало Бучино. Камионите над 12 тона ще бъдат спирани на интервали от два часа и ще изчакват на място. Първото спиране е от 10 ч. до 12 ч. Движението на тежкотоварния трафик ще бъде пуснато за един час от 12 ч. до 13 ч. След това преминаването на камионите отново ще бъде спряно за два часа.", "date": "2018.06.04", "title": "В следващите два дни ще продължат спиранията на движението по \"Люлин\""}
{"url": "https://www.dnevnik.bg/biznes/2018/06/04/3189593_v_transportnata_komisiia_na_evropeiskiia_parlament/", "text": "Абсолютна и безусловна капитулация на пакета \"Макрон\", свързан с промените в транспорта, и пълна победа за българската позиция - така евродепутатът Андрей Новаков определи одобрените днес от комисията по транспорт на Европейския парламент промени в пакета за мобилност. Той поясни, че е отпаднало предложението за тотална забрана за използване на кабините на камионите за почивка. Не била приета и идеята на всеки три седмици шофьорите да се прибират вкъщи, а също така е отпаднало и намерението на комисията международните шофьори да попадат в обхвата на Директивата за командированите работници, т.е. на всеки 72 часа, прекарани в някоя страна членка да бъдат налагани местните изисквания и местното законодателство. По повод решението на летище София, на връщане от Тирана,  премиерът Бойко Борисов обяви , че не приема позицията, че става въпрос за \"победа над президента Макрон\". Според Андрей Новаков днешното решение е много силен сигнал и към Съвета на министрите, и към Европейската комисия, така че той очаква финалното решение да не се отличава от днешното. Какво бе одобрено от комисията на Европарламента В  официалното съобщение  за резултата от днешния вот, в което Новаков бе единственият българин с право на глас, се посочва, че Директивата за командированите работници по принципа \"еднакво заплащане за еднаква работа\" ще важи за шофьорите по време на каботажните курсове. За действието ѝ ще са необходими изясняване на операциите и осигуряване на равни условия за труд на водачите. Евродепутатите предлагат съкратени срокове, в които националните власти да отговарят на искане за информация от друга страна при разследване на измами, свързани с работното време, почивките и командированите шофьори. Въвеждат се минимален брой синхронни проверки - спиране на камионите на пътя по едно и също време от прилагащите органи на две или повече държави. За намаляване на бюрократичните пречки и подобряване на ефективността, прилагането на бъдещите мерки би трябвало да се фокусира върху компании с висок риск за извършване на нарушения. Евродепутатите искат също така страните членки да налагат глоби на възложители, подизпълнители и други страни по превозите, които знаят или са длъжни да знаят, че превозвачите нарушават правилата. Понеже расте броят на компаниите, използващи само лекотоварни средства, евродепутатите от комисията предлагат компаниите за международен транспорт с автомобили над 2.4 тона също да спазват правилатна на ЕС за каботажни превози и време на пътя с цел да се избегнат пропуски в законодателството, позволяващи нарушения. За справяне с проблема с компании, работещи само по поръчки без реално да имат съответната база и техника (т.нар. letterbox companies) ще се изисква превозвачът да има \"реално и продължително присъствие\" в страната, където е регистриран, т.е. достатъчно често да извършва дейност в тази страна член на ЕС и достатъчно места за паркиране на автомобилите му. Страните трябва често да проверяват тези критерии и националните им регистри за товарни превозвачи да бъдат свързани помежду си, а властите да отговарят бързо на запитвания при разследване в друга държава. Каботажните превози ще са допустими за 7 дни. В този срок може чуждестранният превозвач да извършва операции в страната на доставката до 48 часа след това, за да се избегнат системни злоупотреби. Останалите дни са за държавите по пътя на водача обратно. Каботажни превози няма да се позволяват в същата страна преди да са изминали 72 часа, откакто камионът да се е прибрал в държавата, където е регистриран. Ще може да се почива в кабината на камиона, коeто е задължителнf на всеки 6 дни работа и е допустима, единствено, когато камионът е паркиран на паркинги със съответните помещения за готвене, санитарни възли, безжичен интеренет и охрана. Евродепутатите прилагат подробен списък какво представлява този набор от изисквания за паркингите. Не може да се спи в камиона, докато той е на ферибот или на товарен влак. Когато става дума за дневна почивка, е достатъчно да има канапе, но за седмичната почивка задължително трябва да е платена каюта за спане. За да не намали продължителният престой на пътя, работата на шофьорите трябва да е така планирана, че седмичната им почивка да се пада, докато са у дома или да могат да си почиват по места по техен избор, направен преди края на 3 последователни работни седмици. Ако поискат да се приберат у дома, работодателят трябва да поеме разходите. Допуска се гъвкавост при правилата за седмичната почивка, стига това да бъде компенсирано по-късно с равностойно време. Позволява се водачите да шофират 2 часа повече на ден, ако целта е да се приберат в централата и стига това време да им бъде компенсирано като почивка по-късно. Какво следва Текстовете, одобрени от евродепутатите от Комисията по транспорт и туризъм, трябва да получат подкрепа и от пленарно заседание на целия Европарламент. Тогава те стават официална позиция на Европейския парламент за преговорите му със Съвета на ЕС. Те могат да започнат, след като и Съветът приеме своята позиция. Днешното решение за командированите шофьори, времето за почивката им и правилата за достъп до пазара за превози е част от  Пакета за мобилност , предложен от Европейската комисия през май 2017г.  Позицията  за таксуването на превозите бе одобрена в комисията на ЕП на 24 май 2018г.", "date": "2018.06.04", "title": "Българската позиция за превозвачите победи, съобщи евродепутатът Новаков (обновена)"}
{"url": "https://www.dnevnik.bg/photos/2018/06/04/3189600_snimka_na_denia_cacheva_predade_shtafetata_v/", "text": "В края на днешното заседание на съвета \"Правосъдие и вътрешни работи\" в област правосъдие министър Цецка Цачева предаде председателството на съвета на австрийския си колега Йосеф Мозер. Днес в Люксембург беше последното редовно заседание на съвета в област правосъдие в рамките на българското европредседателство. От 1 юли Австрия поема председателството на Съвета на ЕС. Цачева връчи на Мозер и чукчето на председателството на правосъдието - символ на приемственост.", "date": "2018.06.04", "title": "Снимка на деня: Цачева предаде щафетата в правосъдието на Австрия"}
{"url": "https://www.dnevnik.bg/bulgaria/2018/06/04/3189607_poroi_navodni_osnovni_ulici_vuv_varna_i_spria_vlakovete/", "text": "Пороен дъжд, изсипал се над Варна днес в следобед, превърна основни булеварди и улици в града в реки. Влаковете не могат да стигнат гарата в града или да потеглят от нея. За час и половина в града са се изсипали 71 литра на квадратен метър, което е повече от месечната норма. Според радио \"Фокус\" – Варна най сериозен е проблемът в района на бул. \"Цар Освободител\" и ул. \"Цар Асен\", улица \"Струга\", ул. \"Подвис\", също и бул. \"Цар Освободител\" в района на Техникумите. Под вода е и бул. \"Владислав Варненчик\" в района на Двете кули. В тези зони пешеходците са принудени да газят във вода до коленете. Сериозна е и ситуацията в района на автоподлеза на улица \"Шипка\", който също е под вода. Проблемни участъци има и в направлението Варна-\"Златни пясъци\". Поради влошени метеорологични условия в района на Варна беше прекъснато движението на влаковете, съобщиха от Национална компания железопътна инфраструктура. Бързият влак от Варна за Пловдив през Карнобат, със 110 пътника, е престоял в района на Варна в продължение на 75 минути поради наводнен железен път. Влакът е потеглил към гара \"Тополите\" в 17.53 часа с разрешена скорост до 5 км/ч в засегнатия участък. Екипи на НКЖИ извършват проверка на железния път за щети от наводнението в участъка от Варна товарен парк към гара Варна. Пътническият влак от Добрич за Варна чака в гара Тополите от 17.30 часа. От 17.52 часа бързият влак от София за Варна чака в гара \"Езерово\". Пътническият влак от Варна за Шумен не е тръгнал от гара \"Варна\" и закъснението му към 19 часа е било 90 минути.", "date": "2018.06.04", "title": "Порой наводни основни улици във Варна и спря влаковете"}
{"url": "https://www.dnevnik.bg/zelen/2018/06/04/3189596_neno_dimov_jali_sudebnoto_reshenie_za_ekoocenka_na/", "text": "Министърът на околната среда Нено Димов обжалва  съдебното решение,  че новият план за национален парк Пирин трябва да мине през екологична оценка. След решението на първа инстанция на Върховния администртивен съд от края на април, е ксперти на ЮНЕСКО също настояха за извършване на пълна екологична оценка на новия план  за управлението на парка, както и за отлагане на промените в настоящия план от страна на правителството. Въпреки тези констатации и на ВАС, и на ЮНЕСКО, Димов внесе жалба на втора инстанция срещи решението на съда за Пирин. Като мотив за исканата от него отмяната на съдебното решение Димов посочва, че то е неправилно, защото нарушение на материалния закон, постановено е при съществени нарушения на съдопроизводстените правила и е необосновано. Сред основанията за неправилност на съдебното решение Димов повтаря и тезата си, че смисълът на плановете за управление на защитени територии е да играят роля на рамков документ за водене на политика, а не да предвиждат конкретни инвестиционни намерения. Това твърдение отново влиза в противоречие с констатацията в проекторешение на Комитета за световното наследство, което ще бъде гласувано през юни 2018 г., че плановете за управление не са рамков документ. През април тричленният съдебен състав  отмени  решението на министъра на околната среда и водите от 1 март 2017 г.,  с което тогавашният служебен екоминистър разпорежда да не се извършва екологична оценка на проекта. Без да изчака съдебното решение кабинетът избърза да гласува промени за план за управление на Пирин на заседание между празничните дни - 28 декември 2017 г., с които позволи строителство на спортни съоръжения в ски зоната и на водохващания за питейна вода в 48% от територията на парка (текстът на промените съдържа неточности и пропуски, които дават възможности за различно тълкуване на плана в бъдеще). Измененията са съществени за функционирането на намиращия се под закрилата на ЮНЕСКО парк и са направени отново без да се оцени как новите дейности ще се отразят на околната среда. Природозащитни организации в коалиция \"За да остане природа в България\" настояват за идентична екологична оценка на промените в стария план на Пирин. Но правителството и ресорният министър Нено Димов категорично отказват до момента да изпълнят тази  задължителна процедура  с аргумент, че оценка за въздействие върху околната среда се правела само когато има заявено инвестиционно намерение, а такова в момента липсвало. Като мотив за негативното си становище Димов обичайно изтъква, че в плана липсват каквито и да било действия и инвестиционни намерения, а става дума само за въвеждане на режими, които не трябва да се оценяват. Целта на екологичната оценка на план за управление на национален парк е да установи възможните рискове за защитените територии и околната среда в парка. При положение че сегашните изменения разрешават нещо, което преди е било забранено, а именно строителство на ски съоръжения и писти в определени зони, е редно тази съществена промяна да бъде подложена на анализ и оценка. В края на миналата година и от  Европейската комисия в писмен отговор  на запитване по казуса, отправено от Тома Белев от Асоциацията на парковете в България, също заявиха, че българската държава трябва да подложи на екологична оценка промените в плана на Пирин в изпълнение на европейското законодателство.", "date": "2018.06.04", "title": "Нено Димов обжалва съдебното решение за екооценка на плана за Пирин"}
{"url": "https://www.dnevnik.bg/sviat/2018/06/04/3189608_fifa_shte_vurne_chervenata_petoluchka_na_kremul_sled/", "text": "Международната федерация по футбол (ФИФА) ще коригира официалната телевизионна заставка за световното първенство по футбол след недоволството на руски фенове, съобщи ТАСС. Клипът бе представен едва преди два дни и наблюдателни запалянковци забелязали как за секунда на него се появява Спаската кула на Московския Кремъл, но вместо с известната от десетилетия насам червена петолъчка на върха стои кръст. От ФИФА благодарят на реакцията, благодарение на която е забелязана грешката и обещават тя бързо да бъде поправена. Отличаваща се от останалите и с това, че на нея има часовник, това е единствената кула на Кремъл, където и след разпадането на бившия СССР остана да свети рубинена петолъчна звезда. От XVI век до 1935г. на върха е имало двуглав орел. Последната му версия е от 1912г. и тя е била позлатена. В средата на 30-те години болшевиките свалят имперския знак и го заменят с петолъчка със сърп и чук, символ на пролетарската революция. Сегашната звезда е от 1937г.", "date": "2018.06.04", "title": "ФИФА ще върне червената петолъчка на Кремъл след протест на руски фенове (видео)"}
{"url": "https://www.dnevnik.bg/sviat/2018/06/04/3189466_erdogan_niama_da_specheli_izborite_na_purviia_tur/", "text": "Турският президент Реджеп Тайип Ердоган няма да победи с абсолютно мнозинство още на първия тур на вота за държавен глава, насрочен за 24 юни заедно с извънредните парламентарни избори. Това сочи проучване на агенция \"Консенсус\", чиито прогнози за референдума за президентска република миналата година се сбъднаха в най-голяма степен. Анкетата показва, че президентът и лидер на управляващата Партия на справедливостта и развитието (ПСР) ще получи 47.9% от гласовете. Това няма да е достатъчно, за да избегне балотаж (евентуално на 8 юли), въпреки че преднината му ще е значителна. Проучването не е първото, което дава подобни резултати, откакто турски институти започнаха да публикуват данни през май. От проведените между 25 април и 1 юни четири (две на Remres и по едно на Sonar и Mediar) дават на Ердоган между 42 и 43 на сто от вота, едно (това на Konsensus) - 47.9, а две (Politic's и MAK) съответно 51.4% и 52.2%. Агенция ORC в изследване, осъществено от 28 май до 1 юни, дава на Ердоган 53.4%, а на Индже - 23.8 на сто. Турската опозиция се представя с няколко популярни кандидати на изборите, вместо да се обедини, както предлагаха някои критици на Ердоган. Резултатът от това ще е, че няколко кандидати ще получат над ило около 10 на сто от гласовете. Втори е Мухарем Индже - кандидатът на Републиканската народна партия (РНП), която е най-голяма опозиционна сила - с 26.8 на сто от вота. На трето място по подкрепа ще е Мерал Акшенер, лидерът на Добрата партия, с 14.8 на сто, а четвърти - кандидатът на кюрдската Демократична партия на народите Селяхатин Демирташ с 9.7 на сто. За другите двама участници във вота - Темел Карамолаоглу и Доу Перинчек - подкрепата ще е под един процент. Без кюрдска партия в парламента Очаква се предизборният съюз, който създадоха ПСР и Партията за националистическо действие (ПНД) преди вота (ПНД няма собствен кандидат, а подкрепя Ердоган), да спечели мнозинство в парламента с 50.4% от гласовете. Блокът на РНП и Добрата партия, който те изградиха за парламентарния вот, ще получи 39.7%. За кюрдската ДПН резултатът ще е около 9.7 на сто - под нужния праг от 10%. Така тя може да остане недпредставена, след като имаше депутати в последните 2 парламента. Проучването е направено в периода от 1 до 28 май с извадка от 2000 избиратели от 42 турски провинции. Това е изследването с най-малка извадка в сравнение със споменатите общо осем.", "date": "2018.06.04", "title": "Ердоган няма да спечели изборите на първия тур, сочат пет проучвания"}
{"url": "https://www.dnevnik.bg/evropa/2018/06/04/3189318_novata_vlast_v_madrid_e_dobra_novina_za_evropa_i_shans/", "text": "През следващите месеци испанските медии ще бъдат буквално наводнени с нови информации за корупционни скандали. Защото след отпадането на консервативната партия от централното правителство след  вота на недоверие  срещу Мариано Рахой, също и повечето консервативни медии в Испания ще тръгнат да търсят истината, ако не искат да загубят зрители, читатели и слушатели. Досега те не обелваха и дума за многото съществуващи  подозрения около консервативната Народна партия на Мариано Рахой . В опозиция консерваторите ще трябва да прочистят редиците си, ако не искат да пропаднат окончателно на следващите избори. Според някои анкети те са само третата по сила партия след либералите и социалистите. Даже бившият премиер Хосе Мария Аснар, който досега беше недосегаем, вече няма да може да избегне правосъдието. Защото почти всички случаи на корупция, които разглежда съдът, съвпадат с неговото управление. Неговият вицепремиер Родриго Рато вече лежи в затвора за укриване на данъци и незаконно присвояване. А бившият му довереник и бивш премиер на Валенсия Едуардо Саплана беше арестуван и обвинен в участие в престъпна корупционна мрежа около регионален парк за възобновяема енергия. Консерваторите имат нужда от основно обновление Социалистическата партия на  новия премиер Педро Санчес  проведе обновителния процес още през миналата година. Тя проведе демократични вътрешни гласувания и се раздели с много политици от старата гвардия, които също бяха отговорни за спукването на балона на недвижимите имоти. Срещу подкупи много социалистически кметове и други регионални политици си затваряха очите за нарушения, вършени от изпълнители на различни строителни проекти. На 46-годишния Санчес ще му се наложи да се доказва, но той може да положи ново начало в Социалистическата партия. ЕС няма защо да се безпокои за Испания. Местните концерни и много средни предприятия преодоляха най-тежката фаза от започналата през 2007 година криза, която през 2012 година доведе до нуждата испанските банки да бъдат спасявани с европейска помощ. Повечето испански фирми, впрочем както и испанците, се научиха да пестят. Те подобриха производствените си процеси, инвестираха в изследователска дейност и вече са водещи в модерните технологии и изкуствения интелект. Същото важи и за развитието на медицината и инфраструктурните проекти. По показателите ефикасност и иновации испанските банки пък са водещи в световен мащаб, а концернът \"Телефоника\" и испанският високоскоростен влак станаха символи на модерна Испания. Шанс за отваряне към света Педро Санчес сега може да постигне същата стабилност и в политиката. Испания получава шанс за втора transicion, както испанците наричат прехода от диктатура към демокрация. Много социолози и политически анализатори насърчаваха този процес. И вотът на недоверие представлява обществен вододел за Испания: корупцията вече няма да бъде толерирана, а етиката и моралът на политиците изглеждат за испанците вече по-важни, отколкото икономическите умения на управниците им. Една анкета на социологическия институт CIS показва, че корупцията и измамите създават най-големи грижи на испанците след безработицата, която все още съставлява 16 процента. Очаква се постът на министър на правосъдието да бъде поверен на Маргарита Роблес, която може да направи така, че испанското правосъдие да си върне доверието и да даде тласък на свободата на мненията в испанските медии. От месеци насам работещите в испанската обществена телевизия RTVE се оплакват от масирания натиск, на който са били подложени от управляващата Народна партия, за да не информират за определени корупционни афери и подозрения. Маргарита Роблес трябва да следи строго новия премиер Санчес, за да не се изкуши той да тръгне по стъпките на своите предшественици и да използва RTVE като пропагандна машина.", "date": "2018.06.04", "title": "Новата власт в Мадрид може да се окаже шанс за Испания"}
{"url": "https://www.dnevnik.bg/sport/2018/06/04/3189432_rusiia_ostana_bez_domakinstvo_v_biatlona_za/", "text": "Русия няма да организира стартове от Световната купа по биатлон през следващите два сезона. Страната не попадна сред домакините при публикуването на предварителния календар със състезанията 2019-2020 от Международния съюз по биатлон (IBU). В началото на май IBU обяви стартовете за сезон 2018-2019, в който също  не попада нито един руски зимен център .  За последно в Тюмен се проведоха заключителните стартове от Световната купа през миналия сезон. Състезанията бяха бойкотирани от отборите на САЩ, Канада, Чехия и Украйна заради продължаващите допинг скандали в руския спорт. Тогава  олимпийският шампион Себастиан Самуелсон  с щафетата на Швеция също не пътува за Тюмен. Русия няма да е домакин и във втората по сила надпревара в биатлона – Купата на IBU. През миналия сезон страната имаше два старта - в Уват и Ханти-Мансийск. Световната купа по биатлон за сезон 2019-2020 ще се проведе от 1 декември до 22 март. Първият старт е в шведския зимен център Йостерсунд, а норвежката столица Осло ще закрие шампионата. Световното първенството ще се проведе от 12 до 23 февруари в Антхолц, Италия. Австрия, Франция, Германия, Словения, Чехия и Финландия също ще организират стартове за сезон 2019-2020.", "date": "2018.06.04", "title": "Русия остана без домакинство в биатлона за следващите два сезона"}
{"url": "https://www.dnevnik.bg/sviat/2018/06/04/3189615_kak_indiia_pecheli_vse_poveche_vliianie_v_jugoiztochna/", "text": "Почти изгубила се в глъчката около предстоящата среща на върха между САЩ и Северна Корея и новото напрежение между Вашингтон и Пекин от миналата седмица, Индия затвърди дипломатическите си връзки и тези в областта на сигурността в Югоизточна Азия, в явно предизвикателство към Китай. Не е ясно само точно колко далеч Делхи ще стигне в тези отношения, като се вземат предвид годините обещания и парламентарните избори след 11 месеца, които могат да отвлекат вниманието на премиера Нарендра Моди. И въпреки че Индия вече смущава Китай, тя няма да иска да разпали открита конфронтация. Моди обаче предприе няколко конкретни стъпки във външната политика и сигурността в Югоизточна Азия през последните дни. Той подписа споразумение с Индонезия за изграждането на пристанище в град Сабанг, което да наблюдава западния вход в Малайския проток, един от най-натоварените водни пътища в света, и договори съглашение със Сингапур за логистична поддръжка на плавателни кораби, подводници и военни самолети по време на посещенията си. Моди също така летя до Куала Лумпур за насрочено в последния момент посещение при малайзийския премиер  Махатир Мохамад , който спечели на парламентарните избори миналия месец, успешно затвърждавайки връзките с три от най-влиятелните държави в Югоизточна Азия. В петък Моди каза на форума Диалог \"Шангри Ла\" в Сингапур, водещия в областта на отбраната в Азия, че Индия ще работи с Асоциацията на страните от Югоизточна Азия (АСЕАН) за поощряване на основан на правила ред в Индийско-тихоокеанския регион. \"Ще работим с тях, индивидуално или във формати по трима или повече, за стабилен и мирен регион\", каза той в централната реч на форума. Няколко делегати, включително министърът на отбраната на САЩ Джим Матис, изразиха подкрепата си. В края на форума в неделя, министърът на отбраната на Сингапур Нге Ън Хън заяви: \"Сигурен съм, че много държави са радостни, че Индия изказа силния си ангажимент към региона.\" Китай е хладен Терминът \"индийско-тихоокеански\" придоби по-голяма популярност в дипломатическите кръгове и тези по сигурността в САЩ, Австралия, Индия и Япония през последните години, кратко название за по-широк и ръководен от демокрации регион на мястото на \"азиатско-тихоокеанския\", за който някои хора казват, че поставя Китай твърде здраво в центъра. Признавайки нарастващото регионално значение на Индия, тихоокеанското военно командване на САЩ на Хаваите се преименува на индийско-тихоокеанско командване на САЩ на церемония в сряда. Въпреки външната демонстрация на приятелство между Китай и Индия и заявленията на Моди за силните връзки помежду им, Пекин даде видимо студен отговор на стратегията му. Китайският държавен вестник \"Глоубъл таймс\" предупреди в статия от миналата седмица: \"Ако Индия наистина се стреми към военен достъп на стратегическия остров Сабанг, тя може погрешно да се вкара в капана на стратегическо съперничество с Китай и в крайна сметка да си изгори пръстите\". Старши полковник Чжао Сяочжу, учен в Института за военни изследвания към Академията на военните науки на Народната освободителна армия каза пред репортерите в кулоарите на Диалога \"Шангри Ла\", че Моди е направил няколко ангажирани заявления относно това какво мисли за индийско-тихоокеанската идея\". Сяочжу не коментира повече, но \"Глоубъл таймс\" са го цитирали да казва: \"Индийско-тихоокеанската стратегия и псевдосъюзът между САЩ, Япония, Индия и Австралия няма да издържи дълго\". По-широк отпечатък Служители на индийското външно министерство заявиха, че има силен користен елемент в усилията на Делхи да си осигури открит достъп до Малайския проток, тъй като оттам минава около 60 процента от външната търговия на Индия. Целите на Индия обаче изглежда са по-големи. В края на миналия месец, три индийски бойни кораба за първи път проведоха учения с виетнамския флот в Южнокитайско море, за което Китай претендира почти изцяло. Виетнамски подводничари се обучават в Индия, а двете страни значително увеличиха споделянето на разузнавателна информация и проучват продажбата на модерни оръжия. На запад Индия подписа споразумение за достъп до пристанището Дукм, на южното крайбрежие на Оман, по време на посещение на Моди по-рано тази година. Съгласно споразумението, според медии, индийският флот ще има възможност да използва пристанището за логистика и поддръжка, позволявайки му да провежда дългосрочни операции в западната част на Индийския океан. През януари Индия финализира договор за логистичен обмен с Франция, според който може да използва френска военна инфраструктура в Индийския океан. Анализатори казаха, че една по-твърда Индия ще уталожи опасенията в Югоизточна Азия за нарастващото китайско влияние в региона и че Съединените щати се отдръпват. Търговският спор на САЩ с Китай и предполагаемият завой на 180 градуса в американската външна политика в преследване на мир със Северна Корея, преобърна много представи в региона, заявиха те. \"Има известно напрежение (в АСЕАН) за диверсификация на отношенията по сигурността, за застраховане\", каза Раджа Мохан, директор на Института за южноазиатски изследвания в Националния университет на Сингапур. \"Една активна Индия в такъв случай наистина се вписва в ситуацията\". Въпреки че Моди започна силно, не стана ясно колко добре ще бъде поддържана стратегията му\", добави Мохан. \"Прилагането на практика винаги е било основно предизвикателство за Индия. (Моди се) опитва да подобри капацитета на Делхи да върши неща зад граница. Има някакъв напредък, но това е структурно предизвикателство, което остава\". /БТА", "date": "2018.06.04", "title": "Как Индия печели все повече влияние в Югоизточна Азия"}
{"url": "https://www.dnevnik.bg/photos/2018/06/04/3189531_fotogaleriia_svetovnite_snimki_na_denia_4_juni_2018g/", "text": "Хора очакват ифтар по време на светия месец Рамадан в джамия \"Истигъл\" в Джакарта, Индонезия.", "date": "2018.06.04", "title": "Фотогалерия: Световните снимки на деня 4 юни 2018 г."}
{"url": "https://www.dnevnik.bg/sport/2018/06/04/3189625_gergana_topalova_otpadna_pri_devoikite_na_rolan_garos/", "text": "Българката Гергана Топалова отпадна във втория кръг на турнира за девойки на \"Ролан Гарос\". 18-годишната тенисистка допусна обрат срещу поставената под №12 Мария Лурдес Карле след изтощителна битка, продължила малко над два часа. Аржентинката се наложи с 3:6, 6:4, 6:4 и се класира за осминафиналите, където ще срещне осмата в схемата - Сюи Уан от Китай. Двубоят премина през 13 пробива, а накрая двете тенисистки бяха разделени от едва три точки. Лурдес Карле спечели 66, а Топалова - 63. Те имаха еднакъв брой възможности за проби - по 9, но аржентинката реализира седем, а българката - шест. В края на третия сет двете тенисистки бяха изключително изморени. Лурдес Карле получаваше крампи в краката и наглед изпитваше сериозни болки. Въпреки това по-агресивната й игра даде резултат и тя се възползва от третия си мачбол, сервирайки за победата при 5:4. За Топалова това беше второ участие в турнирите от Големия шлем. Дебютът й беше в Australian Open, където отпадна в първия кръг след изключително драматична загуба от американката Пейтън Стиърнс - 1:6, 7:6 (6), 6:7 (7). На старта в Париж българката постигна първата си победа в Шлема, след като надигра по категоричен начин американката Наташа Събхаш - 6:4, 6:0. Топалова ще продължи участието си на червените кортове във френската столица с надпреварата при двойките. Тя си партнира с латвийката Данела Висман, а техни съпернички в първия кръг са рускините Елина Аванесян и Мария Тимофеева. По-рано днес българският представител при юношите  Адриан Андреев дебютира с победа в Париж . 17-годишният тенисист, който е поставен под №7 в основната схема, надигра французина Артур Казо в два сета. Във втория кръг българинът ще срещне бразилеца Жилберт Соарес Клиер Жуниор.", "date": "2018.06.04", "title": "Гергана Топалова отпадна при девойките на \"Ролан Гарос\" след тежка битка"}
{"url": "https://www.dnevnik.bg/citat_na_deniia/2018/06/04/3189634_citat_na_denia_v_nasheto_evropeisko_semeistvo_neshtata/", "text": ", с тези думи премиерът Бойко Борисов коментира  днешното решение на комисията по транспорт  в Европейския парламент. Както \"Дневник\" писа, най-спорните моменти, които не се приемат от българските превозвачи не бяха приети. Борисов подчерта, че не е съгласен с тезата, че става въпрос за победа над президента Макрон. Според него, по-скоро се е стигнало до разбиране на позициите. \"Не е повод за фанфара и да викаме \"Победа\"\", каза още премиера по повод решението на комисията. \"Ако някой си мисли, че може да пребори Германия, Франция и Холандия заедно, значи е един наивник на средна възраст\", подчерта още Борисов.", "date": "2018.06.04", "title": "Цитат на деня: В нашето европейско семейство нещата не стават с тропане по масата"}
{"url": "https://www.dnevnik.bg/sviat/2018/06/04/3189635_der_shtandart_rusiia_nikoga_ne_e_izpuskala_bulgariia/", "text": "\"Те си имат собствено товарно пристанище, хиляди паметници и дори държавен глава, който цял живот е летял руски изтребители. Инвестират тук толкова много, колкото в никоя друга източноевропейска страна (с изключение на Беларус), държат в джоба си поне четири от петте фракции в Народното събрание, а повечето възрастни хора в тази страна направо си припадат по тях. Да, руснаците са стъпили здраво в България. Поне 400 хиляди от тях притежават имоти по българското Черноморие, в планинските курорти или в столицата София. България е портата на Русия към ЕС\" - така започва статия на австрийския \"Дер Щандарт\", озаглавена \"Българската привързаност към големия брат Русия\". Българите и Големият брат Авторът Маркус Бернат пише, че макар от 2004 България да членува в НАТО, а от 2007 да е част и от ЕС, Големият брат от другия бряг на Черно море никога не е изпускал страната от сферата си на влияние.\"Всяка информация, която се обсъжда в София, няма как до три часа да не бъде на бюрото на Владимир Путин\", е цитиран да казва бившият правосъден министър и лидер на партия \"Да, България\" Христо Иванов. По неговите думи, политическата сцена в България се дели не на ляво и дясно, а на проевропейски и проруски лагери. Енергийният сектор е най-важното стратегическо и икономическо поле за действие на руснаците в България. \"Газпром\" покрива нуждите на страната от природен газ, а \"Лукойл\" доставя нефт през собственото си пристанище в Бургас. И след като го преработи в гориво, го продава в собствената си верига от бензиностанции в цялата страна. \"Росатом\" пък планира изграждането на следващата атомна електроцентрала в България. Този проект ту напредва (когато социалистите от БСП дойдат на власт), ту буксува (когато управлява дясноцентристката партия на Бойко Борисов), пише авторът на статията. Самият Борисов маневрира доста предпазливо между Брюксел и Москва. Твърди се, че повечето български политици имат бизнес интереси с Русия, но симпатиите за Путин сред широки слоеве от българското население са политически капитал, който се опитват да осребрят както социалистите, така и националистите, коментира австрийският журналист и продължава: \"Докато несгодите обикновено се приписват на Запада и на прехода към дивия капитализъм, в колективното съзнание на българите Русия си остава Големият брат, помогнал им да се освободят от турско владичество и да положат основите на бъдещата си независимост. После, в годините на социализма, България живееше в икономическа симбиоза със Съветския съюз, а днес българите виждат в Путин лидера, който не се церемони с Брюксел и Вашингтон. Ново сближаване В България Москва може да разчита на социалистите от БСП, на партията на бизнесмените ДПС и на нейния олигарх Делян Пеевски, на дясноекстремистката партия \"Атака\" и на популистката формация на бизнесмена Веселин Марешки, който иска да организира референдум за излизането на България от НАТО. А фактът, че премиерът Бойко Борисов не подкрепи новите западни санкции срещу Русия заради отравянето на Сергей Скрипал, със сигурност истински е зарадвал Кремъл. С други думи: двустранните отношения отново набират скорост, а разногласията от 2014 около замразяването на проекта \"Южен поток\" очевидно са забравени\", пише в заключение австрийският журналист Маркус Бернат.", "date": "2018.06.04", "title": "\"Дер Щандарт\": Русия никога не е изпускала България"}
{"url": "https://www.dnevnik.bg/video/2018/06/04/3189581_video_drugite_novini/", "text": "Ограда спира достъпа до плажа на \"Корал\" Созопол очаква сериозен туристически поток през летния сезон Бил Клинтън издава роман Продуцентът на \"Мулен Руж\" Мартин Браун със специален клас в НАТФИЗ Започва \"Световен театър\" в София 17 000 участници в юбилейната вечеря в бяло в Париж", "date": "2018.06.04", "title": "Видео: Другите новини"}
{"url": "https://www.dnevnik.bg/sviat/2018/06/04/3189576_v_bulgariia_se_pazete_ot_obir_v_hotela_agresivni/", "text": "Зачестиха кражбите от хотелски стаи в Слънчев бряг, внимавайте с проститутките около Бургас и Слънчев бряг, има редовни съобщения за обири или застрашително поведение на шофьорите в Слънчев бряг. Това са част от  предупрежденията на британското външно министерство  към желаещите да почиват в България. Те основно повтарят вече известни проблеми за британците и в обновената версия се казва, че \"нивото на престъпност е ниско и рядко има престъпления с употреба насилие, но трябва да се грижите за себе си и вещите си по същия начин, по който го правите във Великобритания\". Сред стандартни препоръки от типа на \"пазете се от джебчии\", \"дръжте ценните си вещи в сейф\" или \"стойте далеч от бездомни кучета, особено ако са на глутница\", има и съвети, които не изглеждат като обещание за безметежна почивка. Ето част от тях: Бъдете бдителни непрекъснато, особено късно през нощта. Туристите са обект на нападения от крадци и джебчии на Слънчев бряг и други курорти. Не носете ценни вещи на плажа и избягвайте след залез Слънце зле осветени пътища около курорта. Заключвайте стаята си, включително прозорците и балконските врати. Проституцията не е незаконна в България, но полухиме множество съобщение за британци с пребъркани джобове, обири на публични места и дори нападения със сила от проституки или техните сутеньори. Избягвайте районите, където действат проститутки особено през нощта, включително паркинги, плажовете, зле осветени места, храсти и дървета. Придържайте се към основните алеи, избягвайте страничните улици и пътеките за прекосяване набързо в Слънчев бряг. В София и курорти като Банско, Боровец и Слънчев бряг някои туристи са ставали жертва на доста солени сметки в струптийз барове. Става дума за стотици британски лири, а жертвите са заплашвани, че ще ги пребият, ако не платят. По магазини в Бургас или Слънчев бряг свободно се продават електрошокови устройства за защита, фенерчета с насочена ярка светлина за заслепяване и оръжия като ножове, лютив спрей и сълзотворен газ, които могат да ви създадат сериозен проблем при прибиране във Великобритания, стигащи до попадане в затвора. Имаме съобщения за преднамерено пукане на автомобилни гуми и отвличане вниманието на шофьора, докато някой друг обира колата. Внимавайте, когато спирате при такива обстоятелства и дръжте документите и вещите на сигурно място. Избягвайте таксита, паркирани пред хотели или туристически зони. Помолете да ви извикат такси от рецепцията или си спрете преминаващо на улицата, но проверете на тарифата, отбелязана на прозореца преди да влезете, защото разликите може да се окажат огромни. Има редовни съобщения за обири и заплашително поведение от таксиметровите шофьори на Слънчев бряг, така че използвайте компания, препоръчана от туристическия ви оператор или от хората, където сте настанени. Внимавайте при шофиране, особено нощем - много пътища са в лошо състояние, а ремонтните по тях често не са осветени или маркирани. Общо взето се кара лошо. Избягвайте конфронтация с агресивни шофьори. През 2016г. са регистрирани 9.9 смъртни случая на 100 000 души население, докато във Великобритания този показател за катастрофи е 2.8 на 100 000. Ако колата ви е с реистрация в страна извън ЕС (такъв е случаят с остров Ман и британските острови в Ламанша), внимавайте да не ви я откраднат, защото влизането се брои за \"временен внос\" и собственикът подлежи на съответните мита и такси. Влаковете са в много лошо състояние по европейските стандарти, по тях действат крадци (особено добре си пазете документите и ценните вещи), имаше и няколко пожара. Междуградските автобуси се движат начесто, относително бързо и са комфортни, но се слуват и катастрофи. Нарушения, свързани с употреба на наркотици, секс, хулигански прояви и безредици може да бъдат третирани от българските власти по-сериозно, отколкото тези във Великобритания. Може да ви осъдят на няколко дни арест. Хомосексуалността не е забранена, но българите са по-нетолерантни. Ако планирате участие в прайд парад, прочетете внимателно инструкциите за безопасност, разтпространявани от организаторите. Зачестиха съобщенията за това, че туристи са убеждавани да подават оплаквания, че са пострадали от проблеми с храната по време на престоя (бел.ред. - целта е да бъде принуден собственикът на хотел или заведение да плати обезщетение и така почивката излиза безплатна). Търсете правата си, само ако наистина сте пострадали или сте се разболели, защото ако подадете фалшиво оплакване, сте заплашен от съдебно преследване и в България, и във Великобритания.", "date": "2018.06.04", "title": "В България се пазете от обир в хотела, агресивни таксиджии и неосветени места, съветват от Лондон британските туристи"}
{"url": "https://www.dnevnik.bg/biznes/companii/2018/06/04/3189603_citat_na_denia_v_belene_posmurtno_ne_e_sushtestvuvala/", "text": ", каза днес по Би Ти Ви бившият министър на енергетиката Румен Овчаров. Той обаче предупреди, че такава може да се реализира при осъществяването на проекта, ако той се оскъпи. \"Чуждестранният инвеститор може да постави нещата на много ясна основа и трябва да има обществен контрол върху развитието на този проект\", коментира още Овчаров. Според него потенциалният китайски инвеститор изглежда по-сериозен от руския. Румен Овчаров подчерта, че себестойността на тока от АЕЦ \"Белене\" ще е по-ниска от тази на \"Козлодуй\".", "date": "2018.06.04", "title": "Цитат на деня: В Белене посмъртно не е съществувала корупционна схема"}
{"url": "https://www.dnevnik.bg/sviat/2018/06/04/3189639_rusiia_ne_iska_da_vnasia_razdori_v_es_obiavi_putin/", "text": "Русия не си поставя за цел да внася някакви раздори в Евросъюза, каза руският президент Владимир Путин в интервю за австрийската телевизионна и радиокомпания О Ер ЕФ в навечерието на своето посещение в Австрия, предаде ТАСС, цитирана от БТА. \"Обратно, ние сме заинтересувани Евросъюзът да бъде единен и процъфтяващ, защото той е най-големият ни търговско-икономически партньор. И колкото повече проблеми има вътре в ЕС, толкова повече са рисковете и неопределеността за нас самите\", допълва той. Русия се стреми да сътрудничи в Европа само с онези политически сили, които самостоятелно искат и публично изявяват готовност да работят с Москва, посочи Путин. \"Само в това трябва да търсите причината за контактите на нашите политически партии, формирования и движения с европейските, а не в желанието нещо-там да разклатим или някакси да попречим за нещо в Евросъюза. Бих искал Австрия и другите страни от ЕС да си избият тази мисъл от главата\", подчерта руският президент. Той се спря по-конкретно на тесните контакти на партия \"Единна Русия\" с Австрийската партия на свободата, която влиза в управляващата сега коалиция във Виена. Според него става дума изключително за политически контакти на партийно равнище, като добави, че самият той, е сред основателите на \"Единна Русия\", но като държавен глава сега е прекратил членството си в нея. Президентът се спря и на традиционно добрите и близки отношения между Австрия и Русия, добавяйки при това, че Виена е доверен партньор на Москва в ЕС. Руският лидер също така отхвърли твърденията за руска намеса в избирателната кампания в САЩ и се спря по-конкретно на частната дейност на често споменавания на Запад Евгений Пригожин. \"Моля ви да правите разлика между руското правителство, руската държава и отделни юридически лица. Вие казвате, че наричат господин Пригожин \"готвача на Путин\". Той наистина работи в сферата на гастрономията, има ресторанти в Санкт Петербург. Но сега искам да ви попитам: сериозно ли мислите, че собственикът на ресторант, дори и ако той има способности на хакер и притежава фирма от тази сфера - аз не зная с какво се занимава той там, - че този човек може да повлияе на изборите в САЩ или в която и да е друга европейска страна? Колко ниско трябва да паднат масмедиите и политиката на Запад, ако собственикът на ресторант от Русия може да окаже влияние на изборите в САЩ\", посочи Путин.", "date": "2018.06.04", "title": "Русия не иска да внася раздори в ЕС, обяви Путин"}
