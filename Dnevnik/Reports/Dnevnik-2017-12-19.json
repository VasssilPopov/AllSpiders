{"url": "http://www.dnevnik.bg/evropa/2017/12/19/3100327_london_shte_se_stremi_kum_ikonomicheska/", "text": "Британският премиер Тереза Мей заяви пред министрите си днес, че целта на Лондон трябва да бъде споразумение, което дава възможност на страната да определя собствени правила след излизането от Европейския съюз, съобщи пред журналисти днес говорител на Мей, цитиран от \"Ройтерс\". Министър-председателят представи днес на правителствено заседание дългосрочните си цели за предстоящите преговори по Брекзит. След като миналата седмица Мей  успя да постигне споразумение с ЕС  за преминаване към следващия етап на разговорите, днешната министерска среща бележи началото на следващата битка на премиера по Брекзит - какви точно да бъдат дългосрочните отношения между Великобритания и блока. При оформянето на решението Мей ще трябва да преодолее дълбокото разделение у дома, включително сред висши министри, за това дали да синхронизира икономическото бъдеще на страната с ЕС, или да се отдели изцяло от блока и да се стреми към по-глобална роля. Премиерът заяви, че е ясно каква е целта на кабинета - споразумение, което осигурява най-добрите възможни търговски условия с ЕС, дава възможност на Великобритания да установи правила, които отговарят на ситуацията и съдействат за амбициозните търговски споразумения с трети страни, каза говорителят. Той допълни, че Мей изключва възможността за икономическо партньорство с ЕС по модела на Европейската икономическа зона, като целта й е да постигне по-амбициозно споразумение от това, подписано между Канада и ЕС миналата година./БТА", "date": "2017.12.19", "title": "Лондон ще се стреми към икономическа самостоятелност след Брекзит"}
{"url": "http://www.dnevnik.bg/sport/2017/12/19/3100343_atletiko_dokladva_barselona_na_fifa_zaradi_grizman/", "text": "Атлетико\" (Мадрид) няма никакви намерения да се разделя с голямата си звезда Антоан Гризман въпреки слуховете за договорка с \"Барселона\". Преди седмица  радио \"Каталуня\" съобщи, че лидерът в Ла Лига е уредил френския нападател . \"Гризман ще играе за \"Барселона\" от лятото. Ако това не се случи, никога повече няма да се появя в това предаване\", заяви реномираният местен телевизионен журналист Кике Гуаш. Преди няколко дни \"Марка\" съобщи, че контактът между клуба и Гризман е направен от президента на \"Барселона\" Хосеп Мария Бартомеу. Той се е срещнал със семейството на Гризман. От \"Барселона\" не отрекоха това. \"Не мога да кажа нищо по въпроса просто защото не знам. Но между нас има добри отношения и хармония\", каза един от директорите - Гилермо Амор. Именно заради тези разговори от \"Атлетико\" са подали жалба до  ФИФА . Според правилата на Световната футболна асоциация и правилника за статута на играчите никой клуб няма право да влиза в контакт с играч, който има действащ договор. Това е разрешено единствено шест месеца преди изтичането му. Гризман е обвързан с \"Атлетико\" до сезон 2021-2022, а клаузата му за откупуване е 100 млн. евро. Той кара своя четвърти сезон в \"Атлетико\". Нападателят не започна убедително кампанията, но вече навлиза във форма и натрупа седем гола в 17 мача във всички турнири. В предишните си три сезона той се разписа 83 пъти в 160 двубоя за \"дюшекчиите\". От ФИФА все още няма официално изявление дали ще разследват случая. Подобни казуси обаче не са прецедент. През 2004 г. \"Рома\" получи наказание заради привличането на защитника Филип Мексес. Той подписа с \"вълците\", докато играеше за \"Оксер\", и беше наказан да стои извън терена за шест седмици. \"Рома\" пък плати глоба от осем милиона евро и получи забрана да привлича футболисти два трансферни прозореца.", "date": "2017.12.19", "title": "\"Атлетико\" докладва \"Барселона\" на ФИФА заради Гризман"}
{"url": "http://www.dnevnik.bg/sviat/2017/12/19/3100335_sasht_obviniavat_severna_koreia_za_virusa_wannacry/", "text": "Администрацията на Доналд Тръмп обвини Северна Корея за  вируса WannaCry , който засега болници, банки и частни компании по целия свят. \"Атаката бе широко разпространена и струваше милиарди, и Северна Корея е пряко отговорна\", заяви съветникът по националната сигурност Том Босърт в текст, публикуван във в. \"Уолстрийт джърнъл\". \"Северна Корея вършеше ненаблюдавана много опасни неща в продължение на повече от десетилетие и злонамереното ѝ поведение става нечувано\", пише той. \" Атаката с WannaCry  бе безразсъдно дръзка.\" Правителството на САЩ знае с \"голяма степен на увереност\", че хакерска групировка, известна като Lazarus Group, която работи в полза на севернокорейското правителство, стои зад  WannaCry , казва източник на \"Ройтерс\", като се очаква по-късно днес Белия дом да направи официално изявление по темата. Същата групировка вероятно е провела и нападението срещу \"Сони\" през 2014 г., когато вътрешнокорпоративни имейли станаха публично достояние. Тогава Пхенян бе вбесен от планираното излизане на  сатиричния спрямо режима филм \"Интервюто\" . Севернокорейски хакери  са се сдобили с милиони долари във виртуални валути след серия кибератаки, като се очаква нападенията да продължат. Биткойните и други криптовалути са привлекателна цел за Пхенян заради международната изолация, наложена на държавата, пише агенция \"Ройтерс\", позовавайки се на изследователи от Южна Корея. В южната част на полуострова се провеждат между 15 и 25% от световната търговия на биткойни всеки ден. Скорошните атаки върху платформите Bithumb, Coinis и Youbit вероятно са дело на севернокорейски хакери, твърдят експерти, пожелали анонимност. Разузнаването на Южна Корея твърди, че в последните няколко случая са откраднати криптовалути на стойност общо 7 млн. долара. Наскоро в.  \"Ню Йорк таймс\" писа , че Пхенян разполага с армия от над 6000 хакери и все повече подобрява дейността си в тази област. Примитивната инфраструктура на Северна Корея е много по-малко уязвима за ответни мерки, а нейните хакери действат извън страната. Санкциите не предлагат полезен отговор, а съветниците на севернокорейския лидер  Ким Чен-ун  се обзалагат, че никой няма да отвърне с военни средства на кибератака поради страх от катастрофално изостряне на ситуацията между Северна и Южна Корея.", "date": "2017.12.19", "title": "САЩ обвиняват Северна Корея за вируса WannaCry"}
{"url": "http://www.dnevnik.bg/evropa/2017/12/19/3100352_germaniia_obvini_feisbuk_v_nezakonno_subirane_na/", "text": "Германската антимонополна служба предупреди \"Фейсбук\" (Facebook), че злоупотребява с пазарната си доминация, прехвърляйки потребителски данни от трети източници, предадоха световните агенции, цитирани от БТА. Според ведомството компанията събира в Германия неограничен обем потребителски данни от трети източници, което става при обединяване на различни интерфейси, отразяващи се със \"Фейсбук\". Чрез свързващите звена информацията \"се стича\" във \"Фейсбук\", там се събира и проучва, дори ако потребителят е посещавал други сайтове, посочи ръководителят на службата Андреас Мунт. Това се случва дори ако потребителят не натисне бутона \"Харесвам\", но разглежда сайт, който включва тази опция. През 2016 г. Федералната антимонополна служба започна разследване срещу \"Фейсбук\" по подозрения в незаконно събиране на информация, решението по което се очаква най-рано през пролетта на 2018 година. Споделянето на данни с приложенията \"УотсАп\" (WhatsApp) и \"Инстаграм\" (Instagram), които са собственост на \"Фейсбук\", както и с приложения, управлявани от трети компании, е \"проблематично\", допълва агенцията. Обхватът и профилът на събираните данни нарушава задължителните правила за поверителност на ЕС, посочва Мунт. Делото се следи внимателно в Германия, където има силни опасения за поверителността на личните данни предвид историята на страната с наблюдението от времето на нацисткия и съветския режим.", "date": "2017.12.19", "title": "Германия обвини \"Фейсбук\" в незаконно събиране на потребителски данни"}
{"url": "http://www.dnevnik.bg/sport/2017/12/19/3100368_predozirane_kralev_poluchi_koleden_podaruk_ot/", "text": "В Спортният министър Красен Кралев получи коледен подарък от националния отбор по художествена гимнастика. Състезателките, треньорите и президентът на федерацията (БФХГ) Илиана Раева посетиха Кралев, за да му подарят коледна кошница и да му пожелаят весели празници и успешна 2018 г., обяви министерството на официалния си сайт. \"Искаме да ви благодарим за всичко, което правите за нас. Вашата подкрепа е много важна и ние я усещаме\", заяви най-добрата българска гимнастичка в индивидуалните дисциплини Невяна Владинова. Кралев на свой ред благодари на състезателките за успехите, които постигат в името на България. \"Хората очакват много от вас, което понякога тежи, но това е, защото много ви обичат. Бъдете здрави и аз съм убеден, че догодина ще зарадвате българската публика по време на световното първенство, на което сме домакини\", каза министърът. Помощник-треньорът на националния ни ансамбъл Михаела Маевска връчи на министъра поздравителен адрес от името на Илиана Раева. По време на срещата президентът на федерацията по художествена гимнастика покани Кралев да се запознае лично с новите съчетания на отбора през януари. Предстои композициите да бъдат представени и публично през февруари. В кабинета на Кралев освен Раева, Маевска и Владинова присъстваха още гимнастичките от ансамбъла - Симона Дянкова, Мадлен Радуканова, Лаура Траатс, Елена Бинева и Теодора Александрова, старши треньорът на тима Весела Димитрова, състезателките в индивидуалните дисциплини Катрин Тасева, Ерика Зафирова, Боряна Калейн и Петя Борисова, както и главният мениджър на индивидуалното направление Бранимира Марко.", "date": "2017.12.19", "title": "Предозиране: Кралев получи коледен подарък от гимнастичките"}
{"url": "http://www.dnevnik.bg/evropa/zemedelie/2017/12/19/3100310_fond_zemedelie_plati_na_stopanite_73_mln_lv_za_goriva/", "text": "Държавен фонд \"Земеделие\" преведе първи транш от 72.8 млн. лв. на 8 250 земеделски стопани по схемата \"Помощ под формата на отстъпка от стойността на акциза върху газьола, използван в първичното селскостопанско производство\". Изплатените средства представляват 87.21 % от одобрения размер на държавната помощ за всички кандидати. Останалата част от около 11 млн. лева ще бъде изплатена на всички 8 250 земеделски стопани с втори транш в началото на 2018 г. Бюджетът за 2017 г. по схемата, по която ще бъдат възстановени разходите на земеделските производители за закупено гориво през 2016 год. е 84 милиона лева при ставка от 0.40 лв. за литър. Помощта се предоставя на земеделски производители под формата на намаление на акцизната ставка на газьола, използван за механизирани дейности в първичното селскостопанско производство в секторите \"Растениевъдство\" и \"Животновъдство\". На подпомагане подлежат земеделски стопани, които имат валидно заявление за подпомагане по Схемата за единно плащане на площ и схемите за обвързано подпомагане за животни за годината, предхождаща годината на кандидатстване по схемата за държавна помощ. Фермерите, отглеждащи животни, които не попадат в обхвата на схемите за обвързано подпомагане, трябва да имат регистриран животновъден обект по Закона за ветеринарномедицинската дейност.", "date": "2017.12.19", "title": "Фонд \"Земеделие\" плати на стопаните 73 млн. лв. за горива"}
{"url": "http://www.dnevnik.bg/zdrave/2017/12/19/3100383_ot_lekarskiia_sujuz_obviniha_zdravnata_kasa_che_bavi/", "text": "Ръководството на Българския лекарски съюз (БЛС) обяви в официална позиция, че е силно обезпокоено от забавянето на преговорите за подписване на Националния рамков договор за 2018 г. От организацията уточняват, че преговорите между БЛС и Здравната каса е трябвало да започнат след внасянето на проектобюджета на Националната здравноосигурителна каса за разглеждане в пленарна зала, което стана в началото на ноември. Пред Би Ти Ви председателят на БЛС Венцислав Грозев заяви, че още през октомври са изпратили 4-5 писма с готови предложения, които били систематизирани и трябвало да бъдат погледнати от представители на Здравната каса. \"Седим и чакаме на някой да му дойде на ум, че трябва да започнем преговори. На 28 февруари трябва да подпишем рамковия договор, а най-близкия период за начало на преговорите е след празниците, някъде около 2-3 януари. Ще имаме само 40 дни да уточним всичко\", каза още Грозев. В позицията на БЛС пише още, че независимо от изявленията на председателя на Здравната каса Камен Плочев, че преговорният процес между страните по договора е започнал, \"такъв към днешния момент не е на лице\". \"БЛС е крайно притеснен от случващото се в системата и счита, че съществува реална опасност в навечерието на председателството на ЕС, преговорите за Национален рамков договор да бъдат провалени, поради липса на ангажираност от страна на Здравната каса и управителя ѝ. Забавянето на процеса допълнително ще нагнети напрежението в тежката към момента обстановка в здравеопазването и ще предизвика крайно недоволство в цялото лекарско съсловие\", заявяват от лекарския съюз. Министърът на здравеопазването  Кирил Ананиев обяви пред парламентарната здравна комисия миналата седмица,  че ведомството активно работи по завършването на Националната здравна карта и даде срок от три месеца за финализирането й. Целта е тя да се превърне в основа за преговорите по Националния рамков договор, така че според плановете на министъра договарянето между Здравната каса и лекарите може да започне най-рано през март. Целта на картата е да очертае ориентировъчни обеми на медицински дейности за всеки район, спрямо броя и заболеваемостта на населението, както и броя на лечебните заведения. Грозев каза още, че  решението на ГЕРБ  да внесе за гласувана в пленарна зала отмяна на мораториума за лекарства \"не е лоша новина\", но подчерта, че всеки забравя за мораториума, който остава за нови дейности. Той допълни, че от БЛС са изпратили искане до президента Румен Радев да наложи вето и върху него, но това така и не е станало.", "date": "2017.12.19", "title": "От лекарския съюз обвиниха Здравната каса, че бави преговорите за рамковия договор и той е пред провал"}
{"url": "http://www.dnevnik.bg/sport/2017/12/19/3100376_dimitur_berbatov_obiavi_che_misli_za_kariera_kato/", "text": "Нападателят на индийския \"Керала бластърс\" Димитър Бербатов не изключва да стане треньор. Това призна самият той в пресконференция пред местни медии. Футболистът, който подписа с индийския тим след едногодишно отсъствие от терена, има ангажимент до пролетта. \"Чувствам се чудесно. Всички са много любезни с мен. Нямам проблем с адаптацията, единственият ми проблем е контузията, но това скоро ще отмине\", заяви Бербатов и си постави 31 декември като дата за завръщане в игра. Рекордьорът по голове за националния отбор на България обясни, че обмисля следващите ходове в кариерата си. \"Всеки футболист мисли, че може да е треньор, но малцина успяват. Ще излъжа, ако кажа, че не мисля за треньорство, засега искам да играя още, след това ще прегледам другите опции. Треньорството е предизвикателство в списъка ми. Ще видим какво ми е приготвило бъдещето\", добави нападателят. През септември Бербатов разкри, че  вижда бъдещето си в управлението . Това се случи, след като той получи дипломата си за завършено висше образование от Националната спортна академия със специалност \"Спортен мениджмънт\". \"Аз с тази диплома мога да бъда управленец. Дали мога да застана начело на  БФС ? Да, мога да го направя, но мога да бъда и министър, нали. Трябва да се целим високо, но всичко ще дойде с времето си.\" Пресконференцията на Бербатов в Индия се превърна в лекция, след като 36-годишният нападател даде различни съвети за успешна кариера. \"Дойдох тук, за да предам опита си. Всеки, който поиска съвет, ще го получи. Важно е младите футболисти да са амбициозни. Лесно е да играеш вкъщи, когато излезеш в чужбина, е различно\", добави нападателят, който от 2001 г. играе неизменно в чужбина и смени седем различни тима. Той коментира и битката за титлата във Висшата лига, където  \"Манчестър сити\" води с 11 точки  пред бившия му тим \"Юнайтед\". \"Сити\" играе отлично, това е футболът, който аз харесвам. Нуждаеш се от топката, за да бележиш, това е философията на \"Сити\". В същото време следя \"Манчестър юнайтед\", защото го харесвам, имам страхотни спомени от периода си там.", "date": "2017.12.19", "title": "Димитър Бербатов обяви, че мисли за кариера като треньор"}
{"url": "http://www.dnevnik.bg/bulgaria/2017/12/19/3100388_glavniiat_pregovariasht_za_brekzit_posochi_kakvo_shte/", "text": "По време на българското председателство на Съвета на Европейския съюз трябва да направим четири важни стъпки по Брекзит и затова разчитаме силно на вас да поддържате общата европейска линия в преговорите. Това каза главният преговарящ на Европейската комисия за Брекзит Мишел Барние след срещата си с вицепремиера по правосъдната реформа и министър на външните работи Екатерина Захариева, съобщиха от правителствената пресслужба. Стъпките са подготовка на директиви за преговорите по преходния период, изготвяне на проект на договора за оттегляне на Обединеното кралство от ЕС, даване на мандат на Комисията да преговаря с Лондон за преходния период и изработване на обща позиция по бъдещите отношения на ЕС с Великобритания. От своя страна Захариева уточни, че България ще помогне с каквото може в процеса. Тя допълни, че въпросът е много важен за страната, тъй като над 100 хил. българи живеят във Великобритания. По-рано през деня Барние се срещна и с премиера Бойко Борисов. Министър-председателят си пожела в крайна сметка да не се стига до раздяла между ЕС и Великобритания, тъй като по думите му това щяло да бъде \"доста скъп развод\". Освен това той каза още, че след напускането на Обединеното кралство ще се наложи внимателно прецизиране на бюджета на общността.", "date": "2017.12.19", "title": "Главният преговарящ за Брекзит посочи какво ще се направи по време на българското европредседателство"}
{"url": "http://www.dnevnik.bg/sport/2017/12/19/3100390_ruskite_paraolimpiici_poluchiha_zabrana_da_spomenavat/", "text": "Международният параолимпийски комитет е  забранил на руските спортисти , които ще участват на параолимпийските игри в Пьончан, да споменават своята националност, пише РБК. Според старши треньора по ски бягане Ирина Громова всички състезатели се подписват под бележка, че няма да споменават гражданството си в социалните мрежи. Също така на спортистите е забранено да носят руското знаме, както и да критикуват решения на Международния параолимпийски комитет. Един от състезателите в инвалидни колички обаче Константин Куроткин твърди, че не се е подписвал под подобна бележка. \"Дори не знае, че има такава\", каза той пред РБК. От МОК съобщиха, че ако възникнат въпроси със състезатели параолимпийци, които посочват своето гражданство, те ще се разглеждат от специална група на ОАР (олимпийски атлети от Русия – бел. ред.). Така ще се наричат всички руски състезатели на игрите в  Пьончан  след наказанието на страната да няма отбор. \"МОК ще комуникира с тях по установения служебен ред\", съобщиха от пресслужбата. Руският отбор пропусна параолимпийските игри в Рио де Жанейро, а заради постоянните допинг скандали в руския спор, статут на националната федерация още не е възстановен. Въпреки това ще има 34-ма руснаци, чиито резултати се зачитат и те ще пътуват за Пьончан. Състезателите обаче ще участват под неутрален флаг.", "date": "2017.12.19", "title": "Руските параолимпийци получиха забрана да споменават националността си в социалните мрежи"}
{"url": "http://www.dnevnik.bg/sviat/2017/12/19/3100219_noviiat_purvi_diplomat_na_avstriia_tiho_podkrepia/", "text": "През лятото на 2016 г. австрийският журналист Карин Кнайсл публикува коментар в \"Кроненцайтунг\" за ситуацията след референдума, на който Великобритания гласува да излезе от Европейския съюз. Тя определя председателя на комисията Жан-Клод Юнкер като \"циник\" и \"арогантен\" и добавя: \"Държи се сякаш е брюкселският Цезар, поставил си за цел да нарушава споразумения, ако смята това за полезно.\" Година и половина по-късно Кнайсл е новият външен министър на Австрия по предложение на крайнодясната Австрийска партия на свободата, получила ресора в преговори с канцлера Себастиан Курц. Позицията ѝ е по-различна от тази на предишните първи дипломати: тя ще представлява 8.7-милионното население на страната на съветите по външни работи на ЕС, но част от дейността ѝ ще се поеме от самия Курц като част от усилията да убеди Брюксел и колегите от другите страни членки в проевропейската ориентация на Виена - единствената столица на държава, възприемана като част от Запада, където крайнодясна партия е във властта. В. \"Ди пресе\" пише, че новият външен министър все пак се самоопределя като \"проевропейски ориентирана без колебание\". Така в ръцете на Кнайсл ще останат външната политика, отбраната и сигурността на съюза, а постоянният представител на Австрия в ЕС ще получава нареждания от канцеларията на Курц, който ще отговаря за въпроси като Брекзит и европейското председателство на Виена, започващо след българското. В ресора на първия дипломат са и разширяването на съюза и двустранните отношения на Австрия с останалите държави членки и трети страни. Попитана как ще защитава интересите на страната си в Брюксел, тя заяви недвусмислено: \"Нека цитирам последния външен министър социалдемократ: (...) Делегирахме австрийската дипломация на Брюксел, а външната политика не може да се състои само в това да одобряваме европейските позиции.\" Дипломат, журналист, експерт Собственичка на ферма в провинция Долна Австрия, на около 30 км от Виена, Кнайсл прекарва част от детството си в Йордания, където баща ѝ е пилот за крал Хюсеин. Учи във Виена, Ерусалим, Аман и Вашингтон и казва, че може да работи на четири (освен родния си) езика - английски, френски, арабски и испански. Твърди, че говори и малко унгарски, италиански и иврит, пише \"Ройтерс\". Кнайсл, която е на почти 52 г., разказва, че на 17 г. (в началото на 80-те) е написала писмо на тогавашния ливански президент, за да изрази безпокойството си от продължаващата гражданска война, и е получила отговор, пише \"Тиролер тагейцайтунг\". Осем години по-късно, вече завършила право и арабистика във Виена, с опит като активист за \"Амнести интернешънъл\", постъпва на работа във външното министерство на Австрия. Освен в бюрото за човешките права към кабинета на министъра заема дипломатически позиции и в Париж и Мадрид, но напуска през 1998 г., защото \"партийните политики слагат таван на професионалната кариера\", както обяснява самата тя за \"Ройтерс\". По-късно работи като журналист на свободна практика, изследовател и преподавател по въпросите на Близкия изток, международното право и енергетиката, както гласи уебсайтът ѝ. Става един от съоснователите на австрийския клон на \"Лекари без граници\" през 2003 г. Кнайсл не членува в Партията на свободата, но е поканена от нея да поеме моста и се съгласява, защото, както обяснява на агенцията с примери от историята на Австрия, вярва, че лидерът на партията Хайнц-Кристиан Щрахе може да придаде тежест на страната на европейската и международната сцена. Австрийски издания изтъкват, че в нея Щрахе е видял \"женски вариант на Крайски\", имайки предвид външния министър от социалдемократите Бруно Крайски, заемал поста 7 години между 1959 и 1966 г. и считан за един от най-добрите първи дипломати на Австрия, успял да ѝ придаде политическа тежест по-голяма от икономическата и демографската, които има тогава като неутрална страна на Стария континент. Мненията са разделени Според дипломат във Виена, пожелал да запази анонимност, тя има \"енциклопедични познания\" за световните въпроси. \"Тя би била плюс за Австрия. Тя е топ експерт\", каза самият Щрахе за \"Кроненцайтунг\". В публичното пространство обаче тя често е изпъквала с твърдите си и спорни позиции за мигрантската криза, отхвърлянето като \"безсмислица\" на сделката между Турция и ЕС и сигналите за симпатия към независима Каталуня, пише същото издание. Определяла е политиката на Германия към ЕС като \"наивна\" и е заявявала, че Меркел е подходила \"силно небрежно\", снимайки се с бежанци. През 2015 г. каза за ORF, че причината за бурните събития в арабския е, че младите мъже вече не могат да си намерят жена, тъй като нямат нито работа, нито жилище. Изявен противник на носенето на хиджаб, тя веднъж влезе в задочен спор с президента Ван дер Белен и в публикация на страниците на \"Ди пресе\" го нарече \"лекомислен\". Кнайсл вероятно ще работи трудно с някои държави, като сред тях е и Израел. Вестник \"Аарец\" обяви, че \"партия с нацистки корени\" води външното министерство, докато премиерът Бенямин Нетаняху  заръча на кабинета си  да избягва пряка работа с министрите, свързани с Партията на свободата. От друга страна, отбелязва изданието, Щрахе, новият вицеканцлер и лидер на партията, от чиято \"квота\" е министър Кнайсл, вече е казвал, че приветства решението на американския президент Доналд Тръмп да признае Ерусалим за столица на Израел.", "date": "2017.12.19", "title": "Новият първи дипломат на Австрия тихо подкрепя Каталуня и нарича Юнкер \"брюкселски Цезар\""}
{"url": "http://www.dnevnik.bg/sviat/2017/12/19/3100399_blizo_4500_ruski_grajdani_se_biiat_za_teroristichni/", "text": "Близо 4500 руски граждани са заминали в чужбина, за да се бият за терористични организации. Това каза днес директорът на руската Федерална служба за сигурност (ФСС) Александър Бортников, съобщава БТА. Досега руските власти говореха за 2900 руски джихадисти, повечето от които от нестабилните мюсюлмански републики в Кавказ. За тях се твърдеше, че се сражават на страната на терористите в Ирак и Сирия. Според Бортников над 9500 души са осъдени в Русия за последните пет години за престъпления, свързани с тероризма или екстремизма. Той каза също, че всяка година в Русия се пресичат десетки милиони кибератаки срещу сайтове на руските държавни власти. За престъпления, свързани с използването на компютърни технологии, от 2012 г. са осъдени 358 души.", "date": "2017.12.19", "title": "Близо 4500 руски граждани се бият за терористични организации"}
{"url": "http://www.dnevnik.bg/photos/2017/12/19/3100318_snimka_na_denia_momentut_v_koito_dostigash/", "text": "Американската космическа агенция НАСА разпространи снимка на момента, в който реактивният самолет Т-38 достига свръхзвукова скорост. Кадърът е от учение на пилоти от Военновъздушните сили на САЩ.", "date": "2017.12.19", "title": "Снимка на деня: Моментът, в който достигаш свръхзвукова скорост"}
{"url": "http://www.dnevnik.bg/zelen/2017/12/19/3100410_protestirashti_pokaniha_fandukova_na_gosti_v_kv_krasna/", "text": "Недоволни от мръсния въздух жители на столичния кв. \"Красна поляна\" отправиха покана към кмета на града Йорданка Фандъкова, министъра на околната среда и водите Нено Димов и общинските съветници в София да им дойдат на гости, за да подишат от въздуха, който и те дишат. Те излязоха на протест като блокираха за около половин час кръстовището на ул. \"Добротица\" и бул. \"Никола Мушанов\". Около 60-70 души поискаха Столичната община да вземе мерки за опасно високите нива на фини прахови частици, които са във въздуха в квартала. За основен им причинител те посочиха битовото горене във Виетнамските общежития. Според тях там се горели гуми, дрехи и други боклуци с цел отопление. Именно заради това се чуха и викове \"Не на гетото\". Излезлите на протест жители на \"Красна поляна\" се ангажираха да започнат информационна кампания към своите съкварталци, за да ги запознаят с проблема. Протестиращите заявиха и че изпратената вчера мобилна станция , която да измерва колко е замърсен въздуха, няма да реши сериозния казус. Събитието мина безпроблемно при сериозно полицейско присъствие. По време на блокирането на кръстовището бяха пропускани само автобуси от градския транспорт. В същото време протест имаше и в още пет квартала - \"Овча купел\", \"Дружба\", \"Младост\", \"Оборище\" и \"Западен парк\". В \"Овча купел\" се събраха около 40-50 души, докато в \"Оборище\" недоволните бяха още по-малко. Под наслов \"Заедно против лошия въздух!\" всички те поискаха общината да започне да се занимава сериозно с проблема. Все още не е взето решение дали да се проведе нов протест и за кога да бъде насрочен той.", "date": "2017.12.19", "title": "Протестиращи поканиха Фандъкова на гости в кв. \"Красна поляна\", за да подиша мръсен въздух"}
{"url": "http://www.dnevnik.bg/sport/2017/12/19/3100397_georgi_dermendjiev_vodi_pregovori_s_kazahstanskiia/", "text": "Бившият треньор на  \"Лудогорец\"  Георги Дерменджиев преговаря с казахстанския отбор \"Иртиш\" (Павлодар), информираха от клуба. Специалистът е пристигнал днес в страната, за да се срещне с директорите и да се запознае с обстановката в Павлодар. Дерменджиев се  раздели с българския шампион на 10 август , ден след загубата от \"Ботев\" (Пловдив) за Купата на България. 62-годишният специалист беше начело на \"Лудогорец\" в два периода – от 31 юли 2014 до 10 юни 2015 г. и от 6 ноември 2015 до 10 август 2017 г., записвайки в 74 победи в 129 мача във всички турнири. Дерменджиев изведе \"Лудогорец\" до три титли и една Купа на България, а с него отборът два пъти игра в групите на Шампионската лига. \"Георги Дерменджиев пристигна в Павлодар, като той е един от треньорите, с които преговаряме. Информациите, че той е подписал предварителен договор не са верни. Утре Дерменджиев се прибира в родината си\", съобщиха от клуба. Ако подпише с \"Иртиш\", Дерменджиев ще бъде вторият български треньор в клуба след Димитър Димитров. По ирония на съдбата именно Димитров замени пловдивчанина начело на \"Лудогорец\". По информация на \"Дневник\", \"Иртиш\" е искал Ивайло Петев, но 42-годишният специалист  избра офертата на \"Омония\" (Никозия) . Вариант за клуба от Павлодар е и Илиан Илиев, който е в деликатна ситуация с настоящия си тим \"Верея\", където има сериозна финансова криза.", "date": "2017.12.19", "title": "Георги Дерменджиев води преговори с казахстанския клуб \"Иртиш\""}
{"url": "http://www.dnevnik.bg/sport/2017/12/19/3099887_prezidentut_na_espn_podade_ostavka_za_da_lekuva/", "text": "Президентът на ESPN Джон Скипър подаде оставка заради проблем със зависимости. В изявление той обяви, че от много години страда от пристрастеност към вещества, без да уточни какви. \"Реших, че най-важното нещо, което мога да направя сега, е да се погрижа за проблема си\", заяви Скипър. Джордж Боденхаймер ще ръководи ESPN в следващите 90 дни, посочиха от компанията. Той беше президент на спортния гигант от 1998 до 2011 г., а след това остана в ръководството до май 2014 г. Засега няма информация кой би бил избран за президент след тези три месеца. Преди дни филмовият гигант \"Уолт Дисни\" (Walt Disney), който притежава ESPN,  обяви, че се е споразумял да купи всички активи от филмовия, телевизионен и развлекателен бизнес на \"Туенти фърст сенчъри фокс\" (21st Century Fox)  на магната Рупърт Мърдок за 52.4 милиарда долара.", "date": "2017.12.19", "title": "Президентът на ESPN подаде оставка, за да лекува \"зависимостта си към вещества\""}
{"url": "http://www.dnevnik.bg/photos/2017/12/19/3086467_fotogaleriia_nai-populiarnite_snimki_na_roiters_v/", "text": "Швед успя да заснеме рядък вид бял лос, а снимките и видеоклипа с животното са гледани над милион пъти в социалните мрежи. Ханс Нилсон - председател на Общинския съвет на Еда в западната шведска провинция Вермланд, от години се опитвал да снима бял лос, но миналата седмица най-сетне имал сполука и го документирал как плува през поток и пасе от листата на храстите. В Швеция, където се смята, че живеят около 300 хил. кафяви лосове, са регистрирани 100 с бял цвят. Уникалността им се дължи на генетичен дефект.", "date": "2017.12.19", "title": "Фотогалерия: Най-популярните снимки на \"Ройтерс\" в \"Инстаграм\""}
{"url": "http://www.dnevnik.bg/biznes/2017/12/19/3099677_ako_spre_tokut_po_praznicite_suveti_kum_potrebitelite/", "text": "От утре - 20 декември, до 7 януари 2018 г. \"ЧЕЗ Разпределение България\" преустановява планираните ремонти по мрежата, за да осигури спокойствието и комфорта на клиентите си по време на предстоящите коледни и новогодишни празници. Това съобщиха на \"Дневник\" от компанията по повод оплаквания в социалните мрежи за внезапно спиране на тока. Решението на дружеството, което снабдява с ток Западна България, означава, че ако токът спре между Игнажден и Ивановден, причина за това могат да бъдат усложнени метеорологични условия, инциденти, неправомерни посегателства над съоръжения от мрежата, несъобразени изкопни дейности. Поради случайния характер на авариите няма как клиентите да бъдат предварително уведомени за преустановяването на електрозахранването и точната му продължителност, казват от дружеството, но уверяват, че незабавно насочват всички налични ресурси към отстраняване на повредата. Проверка в сайта на компанията Дружеството е създало в сайта си специална секция, от която потребителите могат в реално време да разберат каква е причината за спирането на тока и за колко време се очаква да бъде пуснат. Това става чрез страницата  www.cez-rp.bg  в секция \"Прекъсвания\", раздел \"Аварии, текущи ремонти и планирани прекъсвания\" ( http://www.cez-rp.bg/bg/prekusvaniya ). Търсенето е лесно като клиентът въведе в специално поле името на населеното място или софийския квартал, за който се интересува. Ако има повреда, в сайта се отбелязва и очакваният час, до който повредата ще бъде отстранена. Ако токът спре, изчакайте 15 минути При липса на електрозахранване компанията препоръчва клиентът първо да погледне през прозореца дали в съседните сгради свети. Ако установи, че и те са засегнати, да изчака 15 минути преди да се обади на денонощния телефонен център на ЧЕЗ  . Много е вероятно дружеството вече да е уведомено за прекъсването и в рамките на тези 15 минути електрозахранването да бъде възстановено чрез алтернативно захранване, успокояват от ЧЕЗ. Ако аварията е само в дома ви Ако от страна на \"ЧЕЗ Разпределение България\" АД няма подадена информация за планирани ремонтни дейности или е настъпила авария и само вашият обект е без захранване, следва да проверите всички предпазители в електрическото табло, съветва дружеството. Ако предпазителите са включени, то следва да огледате главния предпазител в електромерно табло (таблото, в което се намира електромерът). Ако и той е включен, може да се обадите на денонощната информационна линия 0700 10 010, за да проверите има ли причина за прекъсването или да сигнализирате за липсата на електрозахранване. На адреса ще бъде изпратен авариен екип на \"ЧЕЗ Разпределение България\" АД (в случай, че повредата е възникнала в съоръженията преди електромера). Защо има планирани изключвания  се налагат, когато се извършват ремонти по мрежата, свързани с проддръжката й или подмяна на съоръжения. От началото на годината  \"ЧЕЗ Разпределение България\"  е инвестирало 130 млн. лв. в ремонт, изграждане и въвеждане в експлоатация на нови съоръжения, между които кабел \"Енос\", който е на 110 киловолта и захранва 9 столични района. Възможно е също така изключването да се дължи на задължителната подмяна на електромери или да е по искане на държавния Електроенергиен системен оператор (ЕСО). Планираните прекъсвания се публикуват ежеседмично в пресата и на интернет страницата на дружеството в раздел  www.cez-rp.bg  в секция \"Графици\", раздел \"График на планирани ремонти\" ( http://www.cez-rp.bg/bg/grafici ). ЧЕЗ е разработила функционално приложение за проверка на конкретен адрес за извършване на планирани ремонти. То се намира в секция \"Прекъсвания\", раздел \"Проверка на адрес за планирани ремонти\" ( http://www.cez-rp.bg/bg/grafici ).", "date": "2017.12.19", "title": "Ако спре токът по празниците (съвети към потребителите)"}
{"url": "http://www.dnevnik.bg/zelen/2017/12/19/3099745_grajdani_na_shest_sofiiski_kvartala_protestirat_dnes/", "text": "Жителите на шест столични квартала излизат тази вечер на  паралелен протест срещу  бездействието на общината срещу опасно замърсения въздух, който дишат ежедневно в София. Под наслов \"Заедно против лошия въздух!\" столичани от шестте протестиращи района ще излязат едновременно на различни места в София в 19 ч. Локациите са както следва: В \"Красна поляна\" сборният пункт е кръстовището на бул. \"Мушанов\" и \"Добротич\", в \"Западен парк\" – на бул. \"Стамболийски\" и \"Вардар\", в \"Овча купел\" – на \"Линкълн\" и \"Монтевидео'; в \"Оборище\" - бул. \"Янко Сакъзов\", срещу бившето кино \"Левски\"; в \"Младост\" – в парка, пред сградата на районната администрация \"Младост\", в \"Дружба\" - до хипермаркет \"Кауфланд\". Инициатори на гражданското неподчинение са  гражданска група от \"Красна поляна\",  които обясниха пред \"Дневник\", че решението да излязат на протест е взето още пред месец. Тогава започва отоплителния сезон и за пореден път се сблъскват с опасно високи нива на замърсяване с фини прахови частици, далеч над допустимите норми, както и с токсични вещества, а сигналите им за нераглементирано горене на гуми, пластмаса и отпадъци в близост до жилищата им, остават без реакция и ефективни действия от отговорните институции. Към протеста им се присъединяват с днешна дата и граждани на близките квартали \"Овча купел\" и \"Западен парк\", които имат идентичен проблем. Зад идеята застанаха през последните няколко дни и хора от централния квартал \"Оборище\", последваха ги от \"Младост\" и \"Дружба\". \"Нивата на фини прахови частици подминават с хиляди единици нормите. При норма 50 mg/m3, стойностите на замърсяване на въздуха, стигат над 400-500, до 1200 и даже 1600. Искаме спешно решаване на този проблем, защото това ни разболява ежечасно!\", заявяват жителите на протестиращите квартали. Столична община, в чиито задължения влиза да следи за качеството на въздуха, не предприема никакви мерки, това да спре, смятат недоволните столичани. \"При допустима норма от 50 µg/m3 в тази част на София редовно виждаме стойности на праховите частици от над 500-600 µg/m3, а понякога дори стойности достигащи 1600 µg/m3,\" пишат организаторите на протеста в \"Красна поляна\", \"Овча купел\" и \"Западен парк\". Те обясняват, че проблемът се дължи на всекидневното горене на боклуци, кабели, дрехи втора употреба, черчевета, други отпадъци и силно отровни материали. Праховите частици са само видимата част от проблема - благодарение на доброволно поставени от хората измервателни станции, но още по-голям проблем са останалите токсични вещества, за измерването на които настояват протестиращите. Недоволните граждани искат да се постави официална измервателна станция в района около Красна поляна, както и информационни табла в трите квартала, които да информират хората за опасния въздух, който дишат – \"Красна поляна\", \"Овча купел\" и \"Западен парк\". Те настояват и за засилен денонощен контрол срещу изгаряне на отпадъци и опасни за здравето материали, за което е необходима координация между столичен инспекторат, министерство на екологията и на здравеопазването и на МВР. \"В тази връзка настояваме лично премиерът като отговорен за тази координация да се ангажира с решаването на проблема. Искаме спешно решаване на проблема, защото това ежечасно разболява нас и нашите деца!,\" подчертават още столичаните. От квартал \"Оборище\" обясняват решението си да протестират с това, че мръсният въздух на София е наболяла и болезнена тема за поредна година, столична община - с настоящото си управление, не взима необходимите мерки, поради което здравето на хората е крайно застрашено. Хората от централния район приканват администрацията да поеме отговорност и да даде ясен и конкретен план за преодоляване на проблема.", "date": "2017.12.19", "title": "Граждани на шест софийски квартала протестират днес срещу мръсния въздух"}
{"url": "http://www.dnevnik.bg/sport/2017/12/19/3099857_prizut_za_sportist_na_godinata_se_nasochva_kum_grigor/", "text": "Тенисистът Григор Димитров е големият фаворит за \"Спортист на годината\". Церемонията е тази вечер от 20.30 часа и ще бъде излъчена по БНТ, БНТ HD и по \"Дарик радио\". Ако прогнозите се оправдаят, Димитров ще вземе приза за втори път след 2014 г. Този сезон беше най-успешният в кариерата му, като в края българинът  спечели финалите на АТП в Лондон . Той вече беше обявен за  носител на \"Спортен Икар\" , а  стана и най-добър спортист на Балканите . Спортистите, попаднали в челната десетка, са представители на десет различни спорта. Единствената жена е гимнастичката Невяна Владинова. За първи път от 2004 г. насам сред първите десет няма представители на борбата. В категорията \"Спортист с увреждания\" сред първите петима са Ася Бурова (канадска борба), Денислав Коджабашев (тенис на маса), Иван Стоилов (борба класически стил), Радослав Златанов (лека атлетика) и Ружди Ружди (лека атлетика). Отделно ще бъдат наградени най-добрият отбор и най-добрият треньор за годината. Водещи на церемонията ще бъдат Тереза Маринова и певицата Люси Дяковска. Наградата се връчва за 60-и път.", "date": "2017.12.19", "title": "Призът за \"Спортист на годината\" се насочва към Григор Димитров"}
{"url": "http://www.dnevnik.bg/analizi/2017/12/19/3097882_da_ni_e_chestita_novata_milicionerska_durjava/", "text": "Не само простосмъртните, но и олигархията вече е в коледно настроение. Чака с нетърпение веселите празници. Виждаме я доволно да потрива ръце, трескаво да приготвя подаръците, които да сложи под елхата. Но да оставим настрана сравненията и метафорите. По същество – тече процес по окончателното подчиняване на държавните институции и противоконституционното им превръщане в инструмент за защита на тесни политически интереси. \"Силни думи\", ще кажете. Отговарям веднага. Ето аргументите. , приети от парламента. Председателят на новото звено, което ще се бори с корупцията, ще се избира от депутатите, а членовете му, които ще са четирима – от парламента, по предложение на ръководителя на звеното. На пръв поглед, чудесна новина. Не е ли това стъпка в правилната посока? Не е. Защото законът, следващ проекта на управляващите, предоставя още един инструмент, чрез който да се защитават тяснопартийни цели и амбиции скрити под зацапаната мантия на правосъдието. Това парламентарно мнозинство, което прие закона на Пеевски, Хамид и Цонев за т.нар. \"вторично разграбване на КТБ\", не може да убеди когото и да е било, че действа в името на справедливостта. Този акт цели две неща. От една страна, да съхрани интересите на самия Пеевски, които бяха заплашени  в случая \"Дунарит\" , в който за пореден път се сблъскаха със стремежите на бившия му \"ортак\" Цветан Василев. От друга, да изпере имиджа на корпулентния магнат и депутат от ДПС, представяйки го за строг блюстител на закона и правовия ред, като същевременно небрежно замете и погребе истината за КТБ. Антикорупционният закон поверява борбата с корупцията на същото това мнозинство. Според адвокат Александър Кашъмов от Програма \"Достъп до информация\" този акт \"противоречи на българската конституция и Европейската конвенция за защита правата на човека\". \"Проблемът е в липсата на пропорционалност в намесата и резултатите от тази намеса\", твърди той. Чака ни лов на вещици в нови, невиждани мащаби.  ,  . Спецсъдът не му даде ход, защото банкерът Цветан Василев не бил \"редовно призован\" и отсъствал от залата. Всъщност отдавна е ясно какъв ще бъде изходът от процеса. Повечето от висшите играчи в отбора, който създаде, а след това, когато вече не им беше изгодна, срути пирамидата КТБ, няма никога да бъдат разобличени. Целта на делото за КТБ не е да направи дълбоки разкрития, а да погребе истината. Разпитани са над 400 свидетели, но не и Делян Пеевски. Документацията по аферата е в чутовния за съдебната практика обем от хиляда тома. Само обвинителният акт е над 5000 страници. Да погледнем в перспектива. Чели ли сте \"Война и Мир\"? Аз съм я чел от кора до кора; спомням си, че беше около 1000 страници. И въпреки че това е роман от Лев Николаевич Толстой, велик писател, класик, признавам си – на моменти волята ми се огъваше, а читателската ми решимост се сломяваше. Как си представяте, че правниците ще боравят и ще се ориентират в материали поместени в стотици томове? Знаете ли, че само изчитането в съда на \"обикновен\", средностатистически обвинителен акт от около 100 страници отнема цял ден заседания. Хартиената лавина, произведена от прокуратурата по делото КТБ, трябва да задуши фактите, да ги смаже под исполинската си тежест, прикривайки следите на повечето високопоставени извършители. , за който  сигнализира Бойко Рашков , директорът на Националното бюро за контрол на СРС, беше арогантно неглижиран от мнозинството в парламента. Според шефа на правната комисия Данаил Кирилов, Рашков правел \"нечист опит за внушение\", а главният прокурор Сотир Цацаров го обвини, че цитира \"дълбоко неверни данни\". Работата на г-н Рашков е да подава сигнали за престъпения и нарушения. Те трябва да бъдат разглеждани и проверявани изключително сериозно. Във всяка демократична държава този скандал би накърнил сериозно доверието в институциите, конкретно в правителството. Биха последвали оставки и други политически катаклизми. България, очевидно не е от тези благословени страни.  , инициирана от  Комисията за отнемане на незаконно придобито имущество /КОНПИ/, нещо за което не исках да пиша отново, защото омерзението ми е голямо. Щурм, съпроводен от злорадите подмятания на правоверни на управляващите медии, които се чуха и на пресконференцията в БТА, дадена от издателите и редакторите на \"Дневник\" и \"Капитал\". \"Защо оревахте орталъка?\", попита една журналистка с \"образен език\" Иво Прокопиев? Г-н Прокопиев си има адвокати. Нямам намерение да го защитавам. Но дори да приемем тезата, че е нарушил закона (въпреки че делата, които целяха да докажат това твърдение, претърпяха крах), има ли човек, поне малко навлязъл в живота, който сериозно да се наеме да твърди, че запорът на сметките на предприемача не е политическа поръчка? Поръчка, която цели да смаже неудобни за силните на деня медии и журналисти. И за слепите е ясно, че г-н Прокопиев не е \"нацелен\" случайно (по колоритния израз на Пламен Георгиев, назначен от премиера Бойко Борисов за председател на КОНПИ). Оказва се, че само за приватизацията на \"Каолин\" не трябва да има давност... А защо да не бъдат преразгледани и отворени други, много по-скорошни сделки, за които \"срокът\" не е изтекъл, например за приватизацията на \"Булгартабак\"? За убийства и други тежки престъпения давност има, но няма когато трябва да се \"изровят\" и \"преоткрият\" прегрешенията на противниците на властта. Принципът на давността и забраната за ретроактивно действие не е юридическа прищявка или ненужно законово украшение. Колкото повече време е минало, толкова нараства и вероятността веществените доказателства по дадено дело да са заличени. Това прави установяването на истината още по-трудно, улеснява манипулирането на фактите. Пред очите ни се наливат основите на милиционерска държава. Да ни е честита.", "date": "2017.12.19", "title": "Да ни е честита новата милиционерска държава"}
{"url": "http://www.dnevnik.bg/detski_dnevnik/2017/12/19/3099740_obichta_niama_nujda_ot_opakovka/", "text": "Екипът на неправителствената организация  Национална мрежа за децата  е подготвил кратко видео - поздрав за Коледа. \"Да си припомним нещо, което понякога може би забравяме\", казват от организацията.", "date": "2017.12.19", "title": "Обичта няма нужда от опаковка"}
{"url": "http://www.dnevnik.bg/bulgaria/2017/12/19/3099923_jult_kod_za_opasen_snegovalej_e_obiaven_v_tri_oblasti/", "text": "В три области - Смолян, Кърджали и Хасково, е обявен жълт код за снеговалеж, обяви Националният институт по метеорология и хидрология на БАН. Жълтият код е най-слабата степен за предупреждение за опасност. Той означава, че има повишена вероятност за опасни метеорологични явления и са възможни щети. времето. Жълтият код е предупреждение да не се предприема неоправдан риск, особено при извършване на дейности, които зависят от времето. В останалата част на страната кодът е зелен, което означава, че опасност няма, макар че са възможни валежи.", "date": "2017.12.19", "title": "Жълт код за опасен снеговалеж е обявен в три области"}
{"url": "http://www.dnevnik.bg/skorost/avtomobilna_industriia/2017/12/19/3099850_bmv_otchete_nad_100_000_prodadeni_elektrificirani/", "text": "БМВ Груп достави над 100 000 електрифицирани автомобила по целия свят още преди края на годината, а постижението беше отбелязано с осветяване на централата на компанията в Мюнхен, известна като \"Четири цилиндъра\", което я превърна в батерия. От въвеждането на първия електрически модел i3 през 2013 година компанията е доставила над 200 000 хибриди и електромобили. Плановете на компанията са до 2025 година да бъдат пуснати 25 електрифицирани модела. Идеята е всяко моделно семейство да се предлага с всякакъв вид задвижване. За основаната още през 2011 година електрическа марка БМВ i вече са запазени правата върху имената от i1 до i9, както и от iX1 до iX9. Още през следващата година на пазара ще излезе БМВ i8 Роудстър, през 2019 година ще го последва изцяло електрическо МИНИ, а през 2020 година електрическата версия на X3. Година по-късно ще се появи и моделът iNext, който ще е като технологичен връх на електрическата мобилност и ще комбинира в сериен модел автономното шофиране и новаторските възможности на свързаността в интериора. Изследване на компанията POLK / IHS Report (издание 7.12.2017) сочи БМВ Груп като лидер в сегмента при новорегистрираните напълно електрически и плъгин хибридни автомобили в Европа с пазарен дял от 21%. В същото време, докато в Европа 2% на новите регистрации при всички производители са на електрифицирани автомобили, то при компанията те са вече 6 на сто. През 2017 година освен 100 000 електрифицирани автомобила БМВ Груп са доставили и над 1500 изцяло електрически скутера модел С evolution. Моделът е с нова батерия, осигуряваща пробег от 160 километра. Любопитна подробност е, че стохилядният електрифициран автомобил е купен от 80-годишен клиент от Северен Рейн-Вестфалия. Той избрал да седне зад волана на i3 и за неговата изненада го получил в БМВ Велт в Мюнхен.", "date": "2017.12.19", "title": "БМВ отчете над 100 000 продадени електрифицирани автомобила от началото на годината"}
{"url": "http://www.dnevnik.bg/evropa/2017/12/19/3099581_mishel_barnie_e_na_rabotno_poseshtenie_v_bulgariia_dnes/", "text": "Мишел Барние, който отговаря за провеждането на преговорите за излизане на Обединеното кралство от Европейския съюз, ще бъде на работно посещение в България днес. Програмата му включва срещи с министър-председателя Бойко Борисов със заместник министър-председателя по правосъдната реформа и министър на външните работи Екатерина Захариева и с министъра за българското председателство на Съвета на ЕС 2018 Лиляна Павлова. Предвидени са също разговори с народни представители от две парламентарни комисии в Народното събрание, както и с представители на социалните партньори.", "date": "2017.12.19", "title": "Мишел Барние е на работно посещение в България днес"}
{"url": "http://www.dnevnik.bg/biznes/2017/12/19/3099925_i_rumen_gechev_se_vkljuchi_v_partiinata_ataka_sreshtu/", "text": "Депутатът от БСП Румен Гечев обвини лидера на БСП Корнелия Нинова за участие в приватизацията по време на правителството на СДС с премиер Иван Костов в край на 90-те години на 20 в. Пред Би Ти Ви той каза, че този случай \"е много неприятен и това вреди на имиджа на партията\". Темата за участието на Нинова в приватизацията на външнотърговското дружество \"Техноимпекс\" беше повдигната от ГЕРБ, които сега предлагат да се извърши преглед на приватизационните сделки от онзи период. В БСП също има гласове против участието на лидера в този процес. Гечев, който е член на широкото ръководство на БСП, подчерта, че той лично няма да допусне \"да се прехвърля тежестта за грабежа\" на неговата партия. Според Гечев \"няма как да получиш такава апетитна хапка\", каквито са акциите във външнотърговско дружество, без партийната подкрепа от управляващите тогава, защото \"Техноимпекс\" \"не е баничарница\". Гечев, който беше вицепремиер и министър на икономическото развитие в правителството на Жан Виденов, допуснало фалит на банките и хиперинфлация през 1996 г., подчерта, че нито той лично, нито Виденов са взели една акция от което и да било дружество, а за фалита на банките отговаряла БНБ, а не кабинетът. Така той полемизира със съпартиеца си Кирил Добрев, който преди дни заяви, че участието на Нинова в приватизацията не е грях, защото \"Виденов и Гечев са вдъхновители на този процес\". Гечев подчерта, че законът е бил променен по времето на Иван Костов. Миналата седмица пред същата телевизия и друг депутат от БСП - Красимир Янков,  призова политиците, участвали в приватизацията, включително и Нинова,  да се оттеглят.", "date": "2017.12.19", "title": "И Румен Гечев се включи в партийната атака срещу Нинова за приватизацията"}
{"url": "http://www.dnevnik.bg/sviat/2017/12/19/3099856_kak_tricifren_krediten_reiting_suzdava_novi_klasi_v/", "text": "Действащи от няколко години приложения за онлайн плащания в Китай постепенно изграждат система за личен кредитен рейтинг, която на практика създава \"класи\" граждани на базата на профила, обкръжението и поведението им онлайн и в реалния свят. Това разказва статия,  публикувана на сайта на сп. Wired , която ще излезе в броя му през януари. Чрез историята на 27-годишния Лазаръс Лю, върнал се в Китай след три години в британски университет, списанието очертава промяната, настъпила по време на отсъствието му в началото на това десетилетие: \"Всички плащаха за всичко с телефоните си. В \"Макдоналдс\", в бакалията, дори в семейните ресторанти. За тези три години плащането в брой в голяма степен се е оказало изместено от две мобилни приложения - Alipay и WeChat Pay, които и той решава да използва, когато вижда плащане с тях на пазар за зеленчуци. Въвежда телефонния си номер и сканира личната си карта, за да получи идентификационен номер, за което му трябват само няколко кликания. Системата се оказва дотолкова удобна, че той я използва няколко пъти на ден, за да поръчва закуска, да паркира (добавяйки и шофьорската си книжка и номера на автомобила си), да си плаща застраховките, да си записва часове при лекари (и така да избягва огромните опашки в китайските болници), да добавя приятели във вградената социална мрежа на Alipay. На почивка с приятелката си в Тайланд плаща със същото приложение. \"Като много млади китайци, влюбили се в услугите за мобилно плащане, предлагани от Alipay и  WeChat , Лю спрял да си взима портфейла, когато излиза от къщи,\" разказва списанието. Структурата, функциите и собствеността на Alipay, разработено от компания от корпорацията  Alibaba , означават, че \"суперприложението\" събира и обработва огромно количество данни в мащаб, който американските компании не познават. И това приложение, и конкурентът му WeChat, притежаван от \"Тенсент\", са повече като екосистеми, отколкото като отделни програми - през тях могат да се ползват всякакви услуги от \"Юбер\" и \"Ибей\" до \"Америкън експрес\" и \"Ютюб\". От всички тези приложения могат да се извличат данни. Към тях един ден се добавя иконката на Zhima Credit, което използва big data, за да \"оценява обективно\" кредитния рейтинг на ползващите го чрез трицифрено число. \"Колкото по-висок е резултатът, толкова по-добър е кредитният ви рейтинг.\" \"Кредитна система, която покрива цялото общество\" Досега централната банка на Китай разполагаше само с милиони неизчерпателни кредитни досиета, но в страната не съществуваше работеща и достатъчно мащабна кредитна разплащателна система. Единствената отправна точка към 2011 г. бяха 356 милиона потребители на смартфон. Ant Financial, компанията майка на Alipay, започна да надгражда това, като създава нова версия на програмата със скенер за QR код, каквито за година се появяват дори върху тениски на сервитьори, гробове и табели, поставяни пред просяци на улиците и, свързвайки онлайн и офлайн световете, мобилните плащания с Alipay достигат 70 милиарда долара само в рамките на година, разказва списанието. (Днес общата стойност на всичси мобилни плащания в Китай е 5.5 трилиона долара - за сравнения в САЩ размерът им към 2016 г. е 112 милиарда долара). Zhima Credit се появява през 2013 г., след като ръководството на Ant Financial решава да използва възможностите на Alipay за събиране на данни, за да изчислява кредитния рейтинг на базата на дейностите на индивида и да натрупва информация за плащания, която да помага в този процес. Случайно или не, през 2014 г. и правителството обяви, че разработва система за \"социален кредит\", базирана на репутацията на отделни лица, компании или дори представители на властта, която ще позволи всеки китайски гражданин да има досие на базата на данни от публични и частни източници. Целта е до 2020 г. да се изработи \"кредитна система, която покрива цялото общество.\" Година след изявлението Ant Financial e сред осемте компании, които централната банка дава лиценз за собствена платформа за оценка на личния кредитен рейтинг. При Zhima Credit алгоритъм изчислява оценка между 350 и 950, но не само на базата на плащаните сметки, но и на покупките, образованието и оценките на приятелите, пише Wired. За над 200 милиона души, които използват приложението - студенти и жители на провинциални райони - това отваря много възможности. Включването в рейтинговата система е доброволно, а според самата компания - и безопасно за данните на потребителя. От друга страна през 2015 г. Ant Financial e заявила, че планира \"да помогне за изгражданено на система за социален интегритет\". Същевременно тя вече е сътрудничила на властите в Пекин, създавайки \"средитен черен списък\" с 6 милиона души, които не плащат съдебните си глоби. \"Неблагоданеждните\" Според китайското правителство бъдещата национална социална кредитна система трябва да наказва хората и за разпространяване на слухове, а \"неблагоданеждните\" да получават услуги под обичайния стандарт. В книга, посветена на среща на Ant Financial и оформянето на идеята за Zhima Credit, изпълнителният директор на компанията казва, че целта е \"лошите хора в обществото да няма къде да отидат, а добрите да могат да се движат свободно и без препятствия.\" Тест на автора на статията, заедно с разговори с китайски потребители, показват, че не достатъчно високият рейтинг затруднява достъпа до услуги като наемане на велосипед онлайн (макар велосипедите в последните години да са масов транспорт в някои от мегаполисите) или намиране на хотелска стая без депозит. Вкарването в \"черен списък\" блокира дейности като купуване на самолетен билет или друг вид пътувания и достъпа до определени стоки, както отнема и възможността човек да получава заеми - в последния случай човек може да влезе в списъка дори да не е потребител на Zhima Credit. Обратно, например компанията за наемане на автомобили Shenzhou Zuche дава възможност на потребители с рейтинг над 650 да наемат без депозит. За известно време е било възможно при резултат от над 750 пътници на летището в Пекин да пропускат проверките за сигурност. Достатъчен брой точки дават възможност за по-изгодни условия за заеми и наеми на апартаменти или дори за визи до далечни дестинации. Рейтингът съответно пада при неплащане на глоби, но и на други провинения. През 2015 г. главният мениджър на Zhima Credit казва на репортери, че Ant Financial се надява да получи списък с ученици, преписали, за да влязат в колеж, за да може постъпката им да влезе в кредитните им данни. В алгоритъма на приложението освен контактите и \"характеристиките\" (колата, която потребителят шофира, работното му място, училището му) има и категория \"поведение\". Малко след пускането на Zhima Credit технологичният ѝ директор казва за китайското списание Caixin, че купуването на стоки като памперси може да подобри резултата, а дългото играене на видеоигри - да го понижи. Според потребител с висок кредитен резултат проверката на приятелите е важен елемент в оценката. Попадането в \"черен списък\" е пагубно за потребителите на Zhima Credit - рейтингът рязко намалява, приятелите разбират за това и за да избегнат срив в собствения си резултат, премахват \"неблагонадеждния\" от контактите си. Системата отчита това и резултатът на вкарания в списъка пада още повече. Да управляваш чрез игри Подобни схеми не са непознати в комунистически Китай, дали чрез стимулиране на жителите да снимат нарушителите по пътищата или чрез пилотни \"системи за социален кредит\", при които социално желателни действия дават по-добър достъп до учебни заведения и работа, а \"най-ниската\" категория дори получава отказ от някои публични услуги. Откакто град Суинин експериментира с последното през 2010 г., десетки градове са го опитали, а сега, чрез съвременните технологии, системата може да работи не само на градско, а и на национално ниво. За да помогне, правителството е поръчало на технологичната компания Baidu да помогне в изграждането на базата данни за социален кредит до 2020 г. Всичко това променя отношението и на властите в Пекин към  интернет  - вместо просто да се затварят сайтове, правителството започва да работи с частния сектор, за да разработва и усъвършенства инструменти за контрол. С времето обаче управлението на Си Цзинпин затяга и хватката върху технологичните компании - трудно би могло да остави подобна система в ръцете на частни компании.", "date": "2017.12.19", "title": "Как трицифрен кредитен рейтинг създава нови \"класи\" в Китай"}
{"url": "http://www.dnevnik.bg/evropa/2017/12/19/3099458_tereza_mei_si_otduhna_no_ia_chakat_novi_bitki_po_putia/", "text": "След шест месеца на политическо жонглиране и балансиране върху опънато въже британският премиер Тереза Мей приключва годината със споразумение за Брекзит - добре дошла кратка почивка преди по-нататъшните битки. Решението на европейските лидери  да одобрят в петък  започването на нова фаза на преговорите с Обединеното кралство, включително за бъдещите търговски отношения, бе от съществено значение за Тереза Мей, за да може да остане начело на правителството. Откакто на предсрочните парламентарни избори през юни миналата година тя загуби абсолютното си мнозинство в парламента, авторитетът й бе разклатен. Но споразумението, постигнато в Брюксел - \"важна стъпка по пътя към Брекзит\", както се изразя тя - беше най-сетне приветствано от цялата й партия, в която иначе заради развода с ЕС цари разкол между поддръжници на идеята за радикално откъсване от блока и тези, които искат плавно излизане. Въпреки това разделение и оставката през ноември на двама членове на правителството, замесени в скандали, премиерът демонстрира твърдост и успя да запази популярността си. Според проучване на института \"ЮГав\", публикувано тази седмица от в. \"Таймс\", консерваторите са с един процентен пункт пред опозиционната Лейбъристка партия - с 42 на сто благоприятни оценки. Тереза Мей дори успя да убеди малката съюзничка на правителството, северноирландската Демократична юнионистка партия, да подкрепи споразумението. Разтревожена от разпоредбите за статута на ирландската граница, партията  се противопостави на първата версия на текста в началото на декември . Трънливи въпроси Но поражението в сряда  при гласуването в парламента на поправка , свързана с Брекзит, напомни на Тереза Мей колко е ограничено полето й за маневриране: единадесет консервативни депутати гласуваха като опозицията и настояха парламентът да получи право да одобри с гласуване окончателните условия на развода. Премиерът трябва несъмнено да постигне компромис с партията си, за да избегне още едно срамно поражение тази седмица - при гласуването на текста за определяне на датата на излизането от ЕС, която е предмет на спор сред торите. Трима депутати от Консервативната партия проправиха път за компромис в това отношение, като предложиха изменение, което запазва датата 29 март 2019 г., но позволява тя се промени, ако се наложи обсъжданията с 27-те да продължат и след този краен срок. От друга страна, някои трънливи въпроси все още не са решени. По-специално, изпълнителната власт трябва ясно да определи бъдещите отношения с останалата част от ЕС - тема, с която трябва да се захване още тази седмица. \"Правителството все още не е определило своите изисквания и това няма да е лесно\", заяви Чарлс Грант, директор на изследователския Център за европейска реформа. \"Каквито и да са неговите искания, Европейският съюз ще демонстрира неотстъпчивост\", каза той пред АФП и прогнозира \"сериозна криза\". Но 27-те са заинтересовани от това да има политическа стабилност в Обединеното кралство и Тереза Мей досега съумя да балансира между различните течения в Консервативната си партия и очакванията на Брюксел. \"Европейските лидери признават, че този вариант е най-малкото зло - ако има смяна на министър-председателя, те нямат никаква представа кой може да наследи Мей\", разсъждава Тим Бейл, преподавател по политически науки в университета \"Кралица Мери\" в Лондон. Заради подхода си към излизането от ЕС, който е по-скоро прагматичен, отколкото идеалистичен, Мей е \"единствената възможност в Консервативна партия, раздвоена по въпроса за Брекзит\", казва той. Какви ще са бъдещите отношения? Но колкото повече наближава съдбоносната дата 29 март 2019 г., толкова по-трудно ще й е на Мей да запази подходът си. \"Ще трябва да взимаме решения през този период и те няма да се харесат на всички\", предупреждава Тим Бейл. Тереза Мей иска да създаде \"ново тясно и специално партньорство\" с ЕС, с минимални пречки пред търговията. Тези нови отношения може да наподобяват неотдавна подписаното търговско споразумение между ЕС и Канада или това с Норвегия, която е член на единния пазар, без да е част от 27-те. Какъвто и вариант да се избере, той ще предизвика гняв сред някои от торите. Имайки предвид тази перспектива, някои депутати от опозицията не крият безпокойството си. \"Обратното броене започна, а ние все още сме далеч от споразумение\", предупреди Чъка Умуна, водещ член на Лейбъристката партия и противник Брекзит. /БТА/", "date": "2017.12.19", "title": "Тереза Мей си отдъхна, но я чакат нови битки по пътя към Брекзит"}
{"url": "http://www.dnevnik.bg/sport/2017/12/19/3099882_mujut_probiagal_44_maratona_za_44_poredni_dni_shte_e/", "text": "Човекът, пробягал 44 маратона в 44 европейски държави за 44 поредни дни, ще бъде един от лекторите в семинара \"Физкултура\" през 2018 г. Питър Томпсън ще разкаже пред публиката в София за предизвикателството по пътя към успеха си. \"Той покри това приключение с целта да събере средства за хората с умствени проблеми и да вдъхнови хората да предизвикат границите на това, което могат да постигнат\", пишат организаторите на семинара от клуб \"Бегач\". Томпсън стартира в Санкт Петербург на 1 април и завърши пътя си в Дъблин на 14 май. \"Питър пътува изцяло с градски транспорт и самостоятелно, като обикновено правеше маратон сутринта и пътуваше до следващата държава следобед\", добавят от \"Бегач\". Накрая маратонецът успява да събере 22 хил. паунда за две благотворителни организации. \"Физкултура\" ще се проведе на 10 март 2018 г. в Sofia Event Center. Регистрацията вече тече, като цената за ранно записване е 59 лева. Сред другите лектори ще са известният писател за здравословно хранене Мат Фитсджералд, банкер, единственият българин-непрофесионалист, преплувал ламанша - Стефан Иванов, първият българин, изминал Pacific Crest Trail - Петър Ванев и Хуан-Пабло Савонити, който планира да премине 33 000 км от Аляска до Патагония.", "date": "2017.12.19", "title": "Мъжът, пробягал 44 маратона за 44 поредни дни, ще е лектор в семинара \"Физкултура\""}
{"url": "http://www.dnevnik.bg/analizi/2017/12/19/3093715_borisov_podobno_na_caria_e_lice_na_obmianata_na/", "text": "- Махалото на представителството отиде в най-далечна крайност от 1989 година насам. Това, което по навик се нарича, правилно или не, \"дясно\" представя 350 до 500 хиляди граждани. Сега то постави рекорда да отсъства от парламента. Това помага политическият живот да се измести към стратегически завладявания на стопански територии. Затова годината ще се запомни с опита за подновяване на интрига подобна на КТБ, този път с \"Белене\". - Е, това е прекалено, чак специално название. Думи като пост-, хипер-, мета-, супер- прикриват действителността като й придават по-цивилизован вид. Мен ми идват наум думите на Гичо от \"Възвишение\": \"Българе, българе. Как съм ся аз озовал сред вазе? Туй ми е най-голямата грешка в живота\". - Може би ГЕРБ е развил библейска склонност за връщане към първоначалата. Това е популярна тема, защото добре отговаря на отсъствието на усет, импулс, копнеж по бъдеще. Те се отместват от един ретроспективен манталитет, в който вайкането по миналото е най-силно. Българите се чувстват измамени и ощетени, няма значение от какво. В случая от логиката на прехода, която не може да е друга. Тя е такава, каквато е, но те се усещат измамени. Оспорване на резултата от приемането на свободен пазар е добра валута, харчи се добре. - Че не са толкова кресливи, колкото биха били в опозиция. Това е добре, защото вдигането на шум по техните теми отклонява вниманието от важни неща и е заразно. - Бойко Борисов си е той самият, все такъв, тъждествен на себе си като константата на Болцман. Но се мести леко и витално като Федерер по корта, от контекст в контекст. Но Борисов вече не е интересен като непосредствен политически обект. Той, подобно на царя, е форма на метаболитен синдром, лице на обмяната на веществата по тези земи. - Доминиращият тон се задава от съвпадението им, както с \"Белене\", КТБ, \"Булгартабак\" и пр. Тази стилистика е отвъд номиналните разделения в него. - ГЕРБ е партия на българския тип средна класа. (Това между другото решава и спора дали била дясна, лява, или каквато там си пожелаете.) - БСП доста прилича на онази чиния на Бузлуджа, която иска да си купи от държавата. Вътре цялата в ръжда, но отвън като че ли готова да литне. - ДПС е търговски холдинг. В нея етническото е сведено до определени фирмени активи. - Г-н Радев иска да бъде някак съответен на позицията, прави усилия. Усилия за съжаление прави и жена му. Но той е военен. Спуснат в многозначната политическа сфера леко се обърква. Затова отвътре му иде да се качи на самолет на френската военна авиация, в който нещата са по-ясни. На земята се чуди накъде да гледа, какво да чува, какво не. Не му е лесно. - Над определена степен на криминализация на институции картината с разделението на властите се усложнява. - България има мъчителен проект за собствената си модернизация. От друга страна, макар Европейският съюз да не се поддава на лесно дефиниране, едно поне е ясно: включването в него става ефективно, а не само номинално, ако имаш собствен проект за модернизация. Това е един вид проект за света, в който искаш да живееш. България живее с колебания между различни представи и ще си живее така в обозримо бъдеще.", "date": "2017.12.19", "title": "Борисов, подобно на царя, е лице на обмяната на веществата по тези земи"}
{"url": "http://www.dnevnik.bg/sport/2017/12/19/3099889_ferari_moje_da_povede_drugi_otbori_kum_alternativen/", "text": "Ферари\" може да поведе други отбори към алтернативен шампионат, предупреди президентът на тима Серджо Маркионе. По думите му пред \"Гадзета дело спорт\" това може да стане, ако Формула 1 заприлича прекалено много на НАСКАР. Маркионе се надява да не се стига до този вариант. Това е вторият случай, в който той дава знак, че  \"Ферари\" може да напусне Формула 1 . Предишният беше след предложенията за нови правила от собственика на Формула 1 Liberty Media. \"Най-много ме притеснява това, че там е опитен човек като Рос Браун, който търси начини да върви срещу ДНК-то на Формула 1. Ние нямаме интерес към това да правим всички коли еднакви с евтини и опростени двигатели като в НАСКАР. В противен случай \"Ферари\" ще напусне. Ако скептиците мислят, че блъфираме, си играят с огъня\", каза Маркионе. Повечето отбори имат договори до 2020 г. Тогава и италианците ще бъдат свободни да напуснат надпреварата. \"Ферари\" ще представи новия си болид на 22 февруари. Маркионе заяви, че отборът трябва да се бори за титлата, след като миналия сезон завърши втори зад \"Мерцедес\".", "date": "2017.12.19", "title": "\"Ферари\" може да поведе други отбори към алтернативен шампионат, предупреди Маркионе"}
{"url": "http://www.dnevnik.bg/evropa/2017/12/19/3099939_london_predupredi_za_rastiashta_zaplaha_ot_ruska/", "text": "Русия е все по-голяма заплаха и е готова да използва пропаганда, диверсии и кибератаки, за да разклати устоите на Великобритания и останалата част от Европа, заяви британският съветник по въпросите на националната сигурност Марк Седуил, цитиран от \"Ройтерс\" и БТА. Пред парламентарна комисия Седуил, под чието ръководство се извършва проверка на британските служби за сигурност, заяви, че Русия се опитва да \"всява раздори\" и да подкопава демокрацията във Великобритания и други западни страни. Той каза, че произтичащите от Русия заплахи варират от неконвенциални войни като кампании за дезинформация до опасности, свързани с повишаването на нейните възможности във военно отношение в Северния Атлантик и Източна Европа. \"Знаем, че произтичащата от Русия заплаха се засилва и разнообразява\", каза Седуил. \"В по-общ план отношението на Русия към Запада се влоши и изглежда това ще продължи и занапред.\" През последните седмици зачестиха публично изразяваните от Великобритания позиции за заплаха от Русия. Същевременно расте безпокойството сред някои кръгове в управляващата Консервативна партия от възможните отражения на съкращенията на разходите във военната сфера, отбелязва \"Ройтерс\". Миналия месец при най-откритата си атака срещу Русия премиерът Тереза  Мей я обвини , че се меси в избори и разпространява фалшиви новини в медиите. Миналата седмица началникът на британските въоръжени сили каза, че търговията и интернет са под риск от щети при руска атака  срещу инфраструктура като дълбоководните кабели  за комуникация, като може да бъдат нарушени финансови транзакции за трилиони долари. Седуил обвини Русия, че разпространява фалшиви новини в медиите за поведението на военнослужещи в Източна Европа, където НАТО разположи свои сили, а целта била да се подкопае легитимността на присъствието им там. Той обвини Русия и че се е намесила в неотдавнашните избори във Франция, макар да посочи, че така или иначе това не е имало особен шанс да повлияе на резултатите. \"Очевидно целта е била да се подкопае доверието на гражданите в техните системи, видяхме доста неща и другаде\", заяви Седуил.", "date": "2017.12.19", "title": "Лондон предупреди за растяща заплаха от руска пропаганда и кибератаки"}
{"url": "http://www.dnevnik.bg/bulgaria/2017/12/19/3099941_alfa_risurch_za_purvi_put_ot_20_g_se_otchita/", "text": "За първи път от 20 години насам социолозите от \"Алфа Рисърч\" отчитат икономически оптимизъм. Това каза пред \"Нова телевизия\" управляващият партньор в социологическата агенция Боряна Димитрова, която представи регулярното тримесечно национално представително проучване за обществените нагласи. На въпрос какви са очакванията за следващата година 55% са посочили, че тя ще е по-добра, докато 36 на сто очакват да е същата. Едва 9% са казали, че очакват 2018 г. да е по-лоша. Димитрова отчете, че за последно през 1998 г. е имало по-позитивни очаквания за следващата година. \"Тогава взривът на надеждите беше надежда след кризата, надежда след дъното\", каза тя и отбеляза, че след това песимистичните очаквания неизменно са били от 3 до 5 пъти по-високи от оптимистичните. На въпрос за равносметката за изминалата година 25.7% са посочили, че тя е била по-добра, а 17.4 %– по-лоша. За 56.9% през 2017 г. не е имало промяна. При оценката за изминалата година през последните две десетилетия позитивизмът е още по-силно изразен, отчитат социолозите. \"Това, до което стигаме днес, е резултат от дългогодишно натрупване – пазарна икономика, стабилност от влизането в ЕС и възстановяването на европейската икономика, създаването на високоплатени работни места\", коментира Боряна Димитрова. Тя посочи, че сред висшистите, т.е. хората на по-високоплатени работни места, позитивна оценка за годината дават 41 на сто срещу 12% отрицателни. \"Образованието става решаващ фактор\", добави социологът и посочи, че сред хората с основно образование все още песимизмът доминира – едва 13% смятат, че годината е била по-добра. Същевременно се отчита и нарастване на потребностите на хората от по-добра среда на живот и по-добри закони и управление на страната. Все още мнозинството (54.7%) посочват, че имат най-голяма необходимост от по-високи доходи, но 28.6% са посочили, че желаят по-добра среда, а 11.8% - по-добри закони. В големите градове изискванията за подобряване на средата на живот са по-високи (39%). \"Ако през следващите години, така както има индикации, продължи плавното покачване на доходите, няма просто да се върви по линията \"искаме по-високи доходи\", а ще се увеличи натискът за по-добро качество на живот, за по-добри публични услуги\", каза Боряна Димитрова. \"Добрите очаквания не значат безкритичност. Когато човек постигне определено равнище на своите доходи, той не просто иска повече от същото, той променя структурата на своите очаквания\", добави тя. Най-одобряваните политици По отношение на политиката \"Алфа Рисърч\" не отчита особени промени. С най-висок рейтинг остава президентът Румен Радев – 57% положителни оценки. Следват кметът на София Йорданка Фандъкова с 36% одобрение, премиерът Бойко Борисов с 33.1%, военният министър Красимир Каракачанов с 29.9% и лидерът на БСП Корнелия Нинова с 27.8%. Правителството остава с 21% положителни оценки и 39% отрицателни. От министрите най-висок рейтинг има вицепремиерът Томислав Дончев - 17.8% положителни оценки, следван от министърът на отбраната Красимир Каракачанов с 10.3% и министърът за българското председателство на Съвета на ЕС Лиляна Павлова с 10.1%. От началото на третия кабинет на Борисов Павлова за пръв път влиза в \"топ 5\" на най-одобряваните министри. След нея са министърът на външните работи Екатерина Захариева с 8.9% одобрение и на спорта Красен Кралев с 6.3%. Парламентът се ползва с едва 9% положителни оценки, докато отрицателните са 49%. \"След първоначалния кредит на доверие към 44-ото Народно събрание, то отново тръгва надолу\", отчете Боряна Димитрова и добави, че има икономическа стабилност, но политическата среда все още остава проблем за българина. Само 10% от запитаните дават положителни оценки за дейността на главния прокурор Сотир Цацаров, докато 48 на сто я оценяват отрицателно. За 42 на сто тя е нито положителна, нито отрицателна. Подобни са и оценките за дейността на съда и полицията - 10% я одобряват, докато 51% не я одобряват.", "date": "2017.12.19", "title": "\"Алфа Рисърч\": За първи път от 20 г. се отчита икономически оптимизъм"}
{"url": "http://www.dnevnik.bg/na_put/2017/12/19/3098670_otkus_ot_snejnoto_dete/", "text": "Това приключение в духа на романите на Джек Лондон е отколешна мечта за Никола Вание и съпругата му Диан. През 1994 г. съпрузите решават да превърнат бляновете си в реалност и се отправят към девствените земи на Великия север. Трудностите, които очакват семейството по време на пътешествието из Северния полярен кръг, са неизброими. Пътешествието си събират в книгата \"Снежното дете\", която на български излиза от издателство \"Вакон\". Представяме ви откъс от нея. Няма и половин час, откакто сме тръгнали, и Монтен вече плаче, неудобно й е на двойната седалка, с която така добре беше свикнала у дома в Солон. – Изморена ли е? – Мисля, че се страхува. Пресилената усмивка на Диан бързо угасва. Всъщност не изпитваме онази радост, която би трябвало да ни обземе в първия ден от така мечтаното ни приключение. Планирахме го отдавна, още преди дъщеря ни – на годинка и половина – да се роди. Вместо това по намръщените ни лица се чете безпокойство. Четирите ни коня, натоварени с тежки самари от нас – хората, които все още не познават – също изглеждат разтревожени по неравната пътека. И така, пет минути по-късно, докато заобикаляме реката по един скалист склон, осеян с млади смърчове, последният кон, натоварен с 60 килограма инвентар и храна, се подплашва и рязко хуква напред. Задминава ме в галоп, като многократно хвърля къчове и стремглаво повлича в необуздан бяг моя кон и този, който яздят Диан и детето. Ужасена, Монтен надава силен вик. Диан е добър ездач и успява да овладее своето животно, докато двата впрегнати коня побягват вихрено в галоп, разсипвайки след себе си тенджерите, торбите с храна, пушката, въжетата и патроните. Какво начало! Слизаме от конете. Монтен избърсва сълзите си, смесили се с дъждовните капки по малкото й почерняло личице. – Добре ли си, детето ми? Монтен разтърква очи и спира да плаче. – Добре, а сега какво? Запазила самообладание, Диан насочва целеустремено поглед към пътеката, по която двата ни коня избягаха, оставяйки след себе си дълбоки кални дири и няколко развързани въжета. Малко по-нататък се намират разпръснатите по земята чанти и щайги с нашия инвентар. Дъждът започва яростно да плющи, набраздявайки почвата с проблясващи дири. Опитвам се да предпазвам Монтен от пороя, доколкото мога, и я слагам на гърба на майка й в раница от плат и кожа, ушита специално за нея. Първо, трябва да си върнем конете. Второ, да ги впрегнем отново, тоест да съберем инвентара, разпилян на няколкостотин метра, да го подредим, да го качим на седлата и да го затегнем здраво. Трето, да подсушим Монтен, защото започва да трепери от студ. Не, в обратен ред. Първо ще подсушим Монтен и чак след това ще направим всичко останало. Основен принцип, който оттук нататък ще трябва да следваме, каквото и да става... Монтен, Монтен, Монтен! Едва час, откакто сме тръгнали, и вече си давам сметка за това. Със сигурност си представяхме трудностите, които ще срещнем, но реалността, забулена от години бляскави мечти, рязко ни се разкрива сурова и безпощадна. Два подплашени коня, няколко къчa, сълзи, дъжд и сивота. Това е реалността! Представяхме си сияещо слънце, тучни долини, където конете се движат в спокоен ход, а Монтен се смее звънко и сочи с малките си златни ръчички пеперудите и катеричките, промъкващи се пред Очум, който бяга радостно пред нас. Уви! Нищо подобно. Дори Очум има тъжно изражение и ни гледа уморено, мокър, свит на кълбо под една гъста елха.", "date": "2017.12.19", "title": "Откъс от \"Снежното дете\""}
{"url": "http://www.dnevnik.bg/evropa/2017/12/19/3099942_italiia_se_trevoji_ot_plan_na_avstriia_da_razdava/", "text": "Италия е разтревожена от предложение на новото австрийско коалиционно правителство, което предвижда даване на австрийски паспорти на германоезичните жители на италианската североизточна провинция Болцано, съобщи \"Франс прес\", цитирана от БТА. Планинската област, наречена Алто Адидже на италиански и Южен Тирол (Зюдтирол) на немски, с главен административен център град Болцано, е била австрийска, но след Първата световна война е присъединена към Италия, където има особен автономен статут. При последното преброяване на населението през 2011 г. 70 процента от жителите й се самоопределят като германоезични, 26 процента като италоезични, а 4 процента като говорещи редкия местен ладински език. Идеята за двойно гражданство на германофоните обаче не се приема никак добре от италианските власти. Бенедето Дела Ведова, заместник-държавен министър на външните работи, вижда в нея \"почерка на етно-националистическата желязна ръка\". Председателят на Европейския парламент Антонио Таяни, който е италианец, също я разкритикува, защото \"Европа е сложила край на сезона на национализмите\". \"Долу лапите от Италия\", реагира Джорджа Мелони, председател на малката крайнодясна партия \"Италиански братя\", която иначе изрази радост, че Австрийската партия на свободата  е част от новото правителство във Виена .", "date": "2017.12.19", "title": "Италия се тревожи от план на Австрия да раздава паспорти в италианска провинция"}
{"url": "http://www.dnevnik.bg/bulgaria/2017/12/19/3099932_komisiiata_za_konfiskaciia_ne_bi_razsledvala/", "text": "Комисията за отнемане на незаконно придобитото имущество (КОНПИ) не би разследвала приватизацията на \"Каолин\" през 2000 г., ако бизнесменът Иво Прокопиев (съиздател на \"Дневник\" и \"Капитал\") не беше продал дружеството през 2012 г. Това обяви председателят на комисията Пламен Георгиев пред Би Ти Ви. От друга страна застъпи тезата, че комисията е готова да се върне и в 1944 г., за да разследва незаконна приватизация. Можем да се върнем и в 1944 г. В интервюто той повтори тезата си, че  проверката на приватизационната сделка , сключена извън 10-годишния срок, в който комисията има право да разследва, е направена, защото комисията се е интересувала дали е законен доходът на Прокопиев от продажбата на дружеството преди пет години. \"Човек открадва вещ преди 17 г., след 17 г. я продава и ние казваме: Не ни интересува, че тази вещ е крадена\", с този пример Георгиев илюстрира казуса. Запитан твърди ли, че Прокопиев е откраднал \"Каолин\" през 2000 г., отговори: \"Казвам, че е извършил сума нарушения\". \"Проверяваме източника на доходи и установяваме, че е незаконен\", каза Георгиев. Запитан дали по тази логика комисията може да се върне и до 1944 г., отговори: \"Разбира се, това е философията на гражданската конфискация\" и подчерта:\" Ако не беше продал нищо, нямаше да разследваме нищо\". Не знаех кой издава \"Дневник\" и \"Капитал\" Георгиев заяви, че до края на проверката, започнала през февруари тази година, не е знаел, че Прокопиев е съиздател на \"Дневник\" и \"Капитал\". \"Знаех, че има медии, но не знаех кои, какво... Сега разбрах - \"Дневник\" и \"Капитал\" мисля, че бяха, мен тези неща не ме интересуват,\" каза председателят на КОНПИ. На въпрос знае ли кой стои зад други медии, отговори също с въпрос: \"В смисъл?\". Георгиев обясни, че комисията би проверявала и други приватизационни сделки. \"За да има проверка, трябва да има повдигнато обвинение по сегашния закон и лицето да е извършило приватизационна сделка. Ако има друг такъв случай, естествено ще проверим\" ( . Прокопиев е проверяван от КОНПИ след повдигнато от прокуратурата обвинение, че чрез изказване, направено в качеството му на председател на КРИБ по време на заседание на Съвета за тристранно сътрудничество през 2010 г., е помогнал на вицепремиера Симеон Дянков да извърши престъпление по служба като вземе решение за приватизация на държавните дялове в електроразпределителните дружества). Непознати хора ми се обадиха Шефът на КОНПИ заяви, че му се обадили много непознати хора, за да го подкрепят \"след като направихме това с г-н Прокопиев\". Запитан защо не е имало разследване досега, отговори: \"Не знам защо, но сега държавата вижда нещо нередно и иска да си вземе тези пари\". По повод съмненията на Прокопиев, че запорът е част от политическа поръчка, шефът на КОНПИ заяви: \"Как си представя този човек, че действа държавата?! Обажда се някой, образува, прекратява проверки... Къде отива правовата държава?! Къде отива независимия орган?!\" Георгиев каза, че не е разговарял с премиера Борисов повече от година, а като негов работодател министър-председателят имал единственото правомощие да му разписва молбата за отпуска и командировъчните за чужбина. Георгиев нямал амбицията да оглави бъдещия антикорупционен орган и отказа да коментира дали би поел поста. Не можем дори банкова информация да изнесем без разрешение След като на пресконференцията си преди седмица Георгиев на няколко пъти подчерта, че членът на комисията, подписал с особено мнение решението за \"Каолин, е от квотата на президента (Росен Плевнелиев), сега подчерта, че всички членове, посочени от парламентарните партии, са независими експерти. Мога да гарантирам, че законът е спазен напълно, заяви шефът на КОНПИ и напомни, че предстои комисията да доказва в съда законността на решенията си и се оплака: \"Не можем дори банкова информация да изнесем без решение на съда\".", "date": "2017.12.19", "title": "Комисията за конфискация не би разследвала приватизацията на \"Каолин\", ако не беше продаден"}
{"url": "http://www.dnevnik.bg/politika/2017/12/19/3099956_dps_predvijda_vot_sled_vot_sreshtu_kabineta_borisov_3/", "text": "През 2018 г. управляващите да се готвят за вот след вот на недоверие срещу кабинета \"Борисов 3\". За това предупреди в интервю за БНТ зам.-председателят на парламентарната група на ДПС Хамид Хамид. По думите му предстоящият вот на недоверие по темата за корупцията се внася заедно с БСП, защото ДПС няма необходимия брой гласове, за да го внесе самостоятелно (бел. ред. - инициативата за вота на недоверие е на БСП). По думите на Хамид корупцията в последните години се шири и е безнаказана, има я в изключително много сфери, но е нетърпима при изразходването на публичния ресурс - в националната сигурност, в демографската политика и в здравеопазването. В същото време Хамид допусна, че вотове на недоверие ще има и в други сфери. Според депутата от ДПС задача на депутатите е да премахват давността за разследване на приватизацията, за да дадат инструмент на прокуратурата да разследва със задна дата. Случвало се е и друг път в нормотворчеството да се приемат закони със задна дата, каза Хамид и даде пример с реституцията. \"За да възтържествува справедливост, трябва да се приемат такива извънредни мерки\", каза той. Допълни, че ДПС подкрепя идеята на БСП да се разследва и дейността на групировките по време на прехода. Народното събрание е в дълг на фамилията Сакскобургготски, каза депутатът от ДПС и предложи управляващото мнозинство да предложи законопроект за уреждане на въпроса с имотите на царското семейство.", "date": "2017.12.19", "title": "ДПС предвижда вот след вот срещу кабинета \"Борисов 3\" през 2018 г."}
{"url": "http://www.dnevnik.bg/evropa/2017/12/19/3099946_deloto_za_ubiistvoto_na_maltiiskata_jurnalistka_dafne/", "text": "Втори магистрат за по-малко от седмица се оттегли от изслушване на съдебни доказателства в Малта срещу трима обвиняеми за убийството на блогърката Дафне Каруана Галиция, предаде \"Ройтерс\", цитирана от БТА. Оттеглянето на магистратите застрашава започването на  съдебни процедури срещу тримата мъже  и подчертава преплетеността на обществения живот в Малта, най-малката държава в Европейския съюз, отбелязва агенцията. Една съдийка се оттегли от делото в четвъртък, след като адвокатите се оплакаха, че тя е познавала една от сестрите на Каруана Галиция и й е изпратила своите съболезнования след убийството на 16 октомври. Определената да я замести съдийка каза, че също се оттегля, защото блогърката е писала за нея и предполагаемите й връзки с правителството. След това по делото беше назначен нов магистрат и предварителното изслушване трябва да бъде подновено утре. Обвиненията срещу тримата мъже бяха повдигнати на 4 декември, а съдът трябва до 4 януари да изслуша доказателствата и да реши дали да свика процес. Обвиняемите отричат да са извършили нещо нередно. Те са известни на полицията и никога не са били обект на публикациите на борилата се с корупцията блогърка. Каруана Галиция беше убита от бомба, поставена в колата й.", "date": "2017.12.19", "title": "Делото за убийството на малтийската журналистка Дафне Галиция буксува"}
{"url": "http://www.dnevnik.bg/evropa/2017/12/19/3099949_policiiata_pretursi_doma_na_reporterka_vuv_finlandiia/", "text": "Финландската полиция претърси дома на репортерка и иззе компютъра й, след като тя се опитала да го унищожи, за да защити източници, свързани с материал за сигурността, предаде \"Ройтерс\", като се позова на нейния вестник. В интервю, публикувано от в. \"Хелзингин саномат\", Лаура Халминен каза, че се опитала да счупи с чук своя лаптоп в дома си, но компютърът започнал да пуши и тя извикала пожарната. Полицаите, които пристигнали в дома й заедно с пожарникарите, за да разследват пожара, взели компютъра и претърсила жилището й, заяви полицията. Подобна операция е рядкост за Финландия, която е на челните места в света по защита на медийната свобода. Случаят бил свързан със статия за финландски разузнавателен център, която Халминен и друг журналист написали в събота. В статията се твърдяло, че центърът наблюдавал съседна Русия и се предвиждало да получи нови правомощия за следене на финландците в интернет. След публикуването на статията финландският президент Саули Нинистьо заяви, че властите са започнали разследване за изтичане на информация, използвана в материала. Халминен каза в интервюто, че решила да унищожи компютъра, \"за да гарантира, че източниците са защитени по възможно най-добрия начин\". Няма информация някой да е арестуван или обвинен по случая. \"Хелзингин саномат\" определи акцията в дома на журналистката като \"много обезпокоителна\" и каза, че полицията е взела също така телефон и флашки. Според главния редактор на вестника Каюс Ниеми подобен обиск на жилище на журналист е нещо изключително във Финландия, която заема трето място в световния индекс за свобода на медиите на организацията \"Репортери без граници\" за 2017 г. след Швеция и Норвегия.", "date": "2017.12.19", "title": "Полицията претърси дома на репортерка във Финландия след статия за сигурността"}
{"url": "http://www.dnevnik.bg/bulgaria/2017/12/19/3099963_moratoriumut_vurhu_skupite_lekarstva_beshe_avtogol/", "text": "Освободеният зам.-шеф на Националната здравноосигурителна каса (НЗОК) Димитър Петров нарече \"абсолютен автогол, пробутан от експерти на правителството\" идеята за мораториум за плащане на най-новите и скъпи лекарства от бюджета на Националната здравноосигурителна каса. Мораториумът, одобрен от депутатите, срещна широко обществено неодобрение, подкрепено и от БСП и преди дни премиерът Бойко Борисов даде да се разбере, че ще бъде преразгледан. Според  отстранения подуправител на здравната каса  авторите на идеята за мораториума били шефката на лекарствената дирекция в касата Галя Кондева и сегашният зам.- министър Жени Начева, която е била съветник на сегашния министър Кирил Ананиев, докато той беше в надзорния съвет на НЗОК, а също и сегашният шеф на касата Камен Плочев. По думите му и депутатите от управляващото мнозинство не били съгласни с мораториума, но гласували \"за\", за да не изглежда, че бламират новоназначения министър. Идеята със  създаване на комисия , която да решава плащането на въпросните лекарства във всеки конкретен случай, пък била \"нов потенциален автогол\" към министъра и правителството, подготвян от същите хора. Причината е, че финансирането не е предвидено в бюджета, а и лекарствата ще трябва да се набавят с обществени поръчки, тоест по примера от ваксините в миналото отново са възможни скандали. Петров обясни напускането си с натиск от страна на екипа на бившия министър на здравеопазването Николай Петров. Според подалия оставка зам.-шеф доскорошният му началник в НЗОК Камен Плочев е неподготвен за поста и сам признавал в телевизионни интервюта, че не разбира какво е брутен вътрешен продукт докато управлява над 3 млрд. лв. \"В момента сме в ситуация, че критериите за избор на директор на НЗОК са принизени до по-ниско ниво отколкото за шеф на районна каса. Всяка такава институция, която управлява много пари, има един куп изисквания. А сега стана така, че управител на касата може да стане всеки с 3 години стаж\", каза Петров. По думите му нямало координация, цел и насока и в администрацията, бавела се и подготовката на новия Национален рамков договор, около приемането на който Петров очаква скандали.", "date": "2017.12.19", "title": "Мораториумът върху скъпите лекарства беше автогол, заяви освободен зам.-шеф на касата"}
{"url": "http://www.dnevnik.bg/sviat/2017/12/19/3099962_reporteri_bez_granici_siriia_i_meksiko_sa/", "text": "Общо 65 журналисти са били убити на планетата през 2017 г. - 50 професионалисти, 7 \"граждански журналисти\" (блогъри) и 8 души, \"сътрудничещи на медиите\". Това показва публикувана днес годишна равносметка на \" Репортери без граници \", предаде агенция \"Франс прес\". Това прави отиващата си година тази с най-малко смъртни случаи сред професионалните журналисти от 14 години, отбелязва базираната в Париж ресорна неправителствена организация. Това се дължи отчасти на по-добрата защита, осигурявана на репортерите, но и на факта, че опасните страни \"се опразват от журналисти\" - така стоят нещата например в  Сирия, Ирак, Йемен и Либия . От 65-имата  убити през годината журналисти  39 са били ликвидирани умишлено, а 26 са загинали при изпълнение на служебните си задължения. Също като миналата година  Сирия остава най-смъртоносната за репортери  страна с 12 убити журналисти. Следват Мексико с 11 жертви, Афганистан с 9, Ирак с 8 и Филипините с четирима. Въоръжените конфликти излагат на опасност живота на журналистите, които ги отразяват, а в държави като  Мексико  \"картели и местни политици управляват с терор\" и така принуждават репортери \"да напускат страната си или професията\". \"Сред невоюващите страни Мексико е най-опасната в света за репортери\", констатира \"Репортери без граници\". В страната на наркокартелите кажи-речи системно заплашват и дори убиват журналистите, пишещи за корупцията в политическата класа или за организираната престъпност. Такъв бе например случаят с Хавиер Валдес Карденас - авторитетен 50-годишен журналист, сътрудничел на \"Франс прес\" и местни медии - убит хладнокръвно на 15 май, припомня агенцията.", "date": "2017.12.19", "title": "\"Репортери без граници\": Сирия и Мексико са най-смъртоносните за журналисти страни"}
{"url": "http://www.dnevnik.bg/sport/2017/12/19/3099995_skandal_s_kontrabanda_na_doping_se_razvihri_okolo/", "text": "Световният  шампион в спринта на 100 метра Джъстин Гатлин  се озова близо до нов допинг скандал. Антодопинговата агенция на САЩ е започнала разследване срещу най-близките хора в екипа му след публикация в \"Дейли телеграф\". От британския вестник заснели тайно треньора на Гатлин - Денис Мичъл, и спортния му агент Робърт Вагнер да обсъждат темата с допинга в леката атлетика. Пред скритата камера те говорили и за това как да осигурят забранени вещества. Вагнер предложил незаконно снабдяване и внасяне в САЩ на вещества, помагащи за подобряване на представянето. \"Дейли телеграф\" разказва, че репортери под прикритие посетили тренировъчния център на Гатлин във Флорида. Там треньорът и агентът му предложили да осигурят тестостерон и хормон на растежа за актьор, подготвящ се за роля във филм. Продуктите били доставени чрез доктор от Австрия. Пълната стойност на услугата била 250 хил. долара, посочва изданието. Мичъл, който е бивш олимпийски шампион, заявил пред репортерите, че няма проблем състезателите да ползват допинг, защото веществата, които им се дават, не могат да бъдат засечени при тестовете. Сега от екипа на Гатлин отричат обвиненията. Президентът на Международната федерация по лека атлетика Себастиан Коу заяви, че обвиненията са изключително сериозни. Той е уверен, че случаят ще бъде разследван задълбочено. Гатлин изтърпя две наказания за употребата на допинг. Това лято той свали голямата звезда Юсейн Болт от трона, като го победи във финала на 100 м на световното в Лондон. За спринтьора от Ямайка това беше и последен индивидуален старт в кариерата му.", "date": "2017.12.19", "title": "Скандал с контрабанда на допинг се развихри около световния шампион Джъстин Гатлин"}
{"url": "http://www.dnevnik.bg/sviat/2017/12/19/3099989_razrusheniia_otchaianie_i_katastrofi_beliazaha_2017_g/", "text": "Толкова много новинарски \"мълнии\" -  атентат на концерт ,  нападение в църква , атака в магазин за сладолед; нападател, размахващ оръжие, чук или плискащ киселина. Имаше  земетресение в Мексико , мусонни дъждове в Индия, вулканично изригване на  остров Бали ,  ураган след ураган . Телефонът ви вибрира и научавате, че вашият  любим актьор  е обвинен в  неуместно поведение . Или телевизионен водещ. Или политик. Или радиозвезда. Нестабилната 2017 г. ни разтърси толкова силно и толкова пъти, че ни се стори като камшичен удар или нещо по-лошо, и то без да броим  Доналд Тръмп , който бе в центъра на голяма част от бъркотията. \"Тази година бе почти като возене във влакче на ужасите в увеселителен парк, при което на всеки следващ етап нещата стават още по-лоши\", казва анализаторката на новите тенденции Мариан Солсмън. \"Всеки път, когато си изключа телефона, се безпокоя, че не следя новините\", допълва тя. Тази година, казва тя, може да се обобщи с няколко думи - разрушения, отчаяние и тотална катастрофа. Като погледнем сега назад, съдбата на 2017 г., изглежда, бе предопределена още в първите ѝ часове. Точно след като в  Истанбул дойде Нова година,  въоръжен мъж уби 39 души в нощен клуб и рани десетки други. Радостта от празника се стопи в скръбта пред градската морга, където хората плачеха и припадаха, научавайки съдбата на своите близки. По света тази година превозните средства бяха превърнати в оръжия. Камиони, коли и микробуси се врязаха в хора на мостовете \"Уестминстър\" и \"Лондон\" в британската столица, на  Таймс скуеър  и на колоездачна пътека в Манхатън в Ню Йорк, в голям търговски център в шведската столица Стокхолм, на историческия булевард \" Рамбла \" в Барселона. Тероризмът и други прояви на насилие толкова зачестиха, че мнозина ги приеха като част от живота. \"Това може да се случи навсякъде, стига да има човек, който иска да умре\", казва Луис Антонио Боне, 66-годишен пенсиониран работник в циментов завод в Барселона. Той е реалист, но в същото време не се примирява с действителността, казва, че оживените места, където има много хора, го карат да се замисли за сигурността си, но няма да го откажат от разходките на открито. \"Трябва да го имаме предвид, но да продължаваме да живеем както винаги\", допълва той. Този вид издръжливост демонстрираха отново и отново дори от някои от хората, белязани от някои от най-големите трагедии на 2017 г. В Тексас пастор Франк Помрой обеща, че доброто ще надделее над злото. Помрой е начело на селската църква, в която въоръжен мъж застреля 25 богомолци, сред които и собствената му 14-годишна дъщеря. \"Вместо да изберем мрака, както този млад мъж направи в онзи ден, ние избираме живота\", каза Помрой на емоционална литургия, отслужена само седмица масовото убийство. В Лас Вегас, където 58 души бяха застреляни на музикален фестивал, някои хора потърсиха спасение в оптимизма срещу зверството. Джей Плегънкъл, 52-годишен озеленител, помогна за създаването на мемориална градина с по едно дърво за всяка жертва. Около 1000 доброволци му помогнаха в този проект, загърбили лични и политическите различия, за да работят заедно. \"Хората наистина бяха обединени след тази трагедия\", казва Плегънкъл. Смъртоносна химическа атака в Сирия развълнува целия свят. Ракети, изстреляни от Северна Корея, породиха тревога, че ядрената война е все по-близо. Митингите на расисти с бели качулки и факли съживиха неудобни спомени от миналото на САЩ. Всичко това избухваше с такава сила, че човек не можеше да се фокусира върху един инцидент прекалено дълго. \"Дори и при нещо такова като масовото убийство на 50 души случилото се отзвучава само за няколко седмици\", казва Лоурън Райт, преподавател по политически науки в университета в Принстън. В Египет  срещу коптите  на Цветница бе извършен двоен атентат, а през ноември нападение срещу препълнена джамия отне живота на над 300 души. Във Великобритания 22 души загинаха, когато атентатор камикадзе взриви раница с експлозиви след концерт на  Ариана Гранде . Три големи бури -  \"Харви\", \"Ирма\" и \"Мария\"  - се стовариха върху Пуерто Рико и голяма част от Карибите, както и в Тексас и Флорида. 2017 г. стана годината с един от най-активните сезони на ураганите, регистрирани в историята. Пожари бушуваха в Калифорния и Португалия, земетресения разтърсиха Мексико, Иран и Ирак, наводнения и лавина затрупаха части на Италия, свлачища заличиха от лицето на земята жилища в Сиера Леоне, а смъртоносен мусон връхлетя Индия, Непал, Пакистан и Бангладеш. В горещите точки по света хора се опитваха да се спасят с бягство. По оценки на \"Амнести интернешънъл\" 73 000 бежанци са  потеглили през Средиземно море  само през първата половина на годината, като 2000 от тях са намерили смъртта си по време на това пътуване. В Мианма военните извършиха брутално етническо прочистване на рохингите, убивайки неуточнен още брой хора и принуждавайки над 620 000 души са избягат в съседен Бангладеш. Сред този новинарски потоп имаше и други големи събития, които се бореха да привлекат вниманието ни. Жестоката  гражданска война в Йемен  донесе глад на милиони хора в обеднялата страна. Политическата криза във Венецуела доведе до увеличаване на сблъсъците. В Зимбабве Робърт Мугабе бе отстранен от властта след 37-годишно управление. В Испания кампанията за независимост на Каталуня се изроди на моменти в грозни сцени на насилие. В САЩ Доналд Тръмп започна президентския си мандат с мрачна встъпителна реч, призовавайки за край на \"касапницата\", на която е подложена Америка, но по-голямата част от неговата програма бе отхвърлена, като членове на неговата собствена партия осигуриха ключови гласове срещу него. Разделението се задълбочи, нямаше и съгласие дори по основни национални ценности. Американците станаха по-тъжни, установи доклад за \"щастието\". Продажбите на антиутопичния роман \"1984\" се увеличиха, негова смразяваща сценична адаптация бе представена на Бродуей. В САЩ избухнаха масови протести, в това число и на жени, които сами се нарекоха \"противни\" - епитет, който бе лепнат на  Хилъри Клинтън  през 2016 г. по време на кандидатпрезидентската кампания. Когато гласът на американската сенаторка  Елизабет Уорън  бе заглушен чрез неясни законодателни правила, думите на нейния колега Мич Макконъл \"Въпреки всичко тя оцеля\" се превърнаха в неочакван сплотяващ призив за феминистките. Тази фраза отекна и в главозамайващо многото обвинения в  сексуален тормоз  и посегателства срещу известни мъже, а хиляди жертви на по-малко известни мъже откликнаха с двете думи \"Аз също\", разкривайки мащабите на този проблем. В тази определено ужасна година имаше и моменти, достойни за похвала, истории за героизъм и смелост, които върнаха вярата и вдъхнаха малко надежда. Над 80 ученички, похитени от екстремистите от  \"Боко Харам \" преди повече от три години в Нигерия, бяха освободени. В Южен Судан момче, отвлечено и принудително вкарано в армията - оплаквано преди две години, след като до майка му научи, че било смъртоносно простреляно - се оказа живо и се прибра у дома. \"Ислямска държава\" отслабна и бе изгонена от Мосул в Ирак и от Ракка в Сирия. В САЩ пълното слънчево затъмнение бе възможност за почивка от безкрайната какофония и много хора стояха рамо до рамо, вперили поглед в небето. Новата страница в календара носи шанс за ново начало. Жорди Сезарес, 71-годишен пенсиониран банков служител от Барселона, се оплаква от тероризма и радикализацията, белязали 2017 г., но казва, че за едно е оптимист, а то е, че 2018 година ще бъде по-добра. \"Не може да има нищо по-лошо от това\", казва той за отиващата си 2017 г.", "date": "2017.12.19", "title": "Разрушения, отчаяние и катастрофи белязаха 2017 г."}
{"url": "http://www.dnevnik.bg/sport/2017/12/19/3100002_jrebiiat_za_kupata_na_bulgariia_osiguri_pet_macha/", "text": "ЦСКА и \"Левски\" ще спорят в полуфиналите за Купата на България. Другият двубой е между носителя на отличието \"Ботев\" и \"Славия\". Мачовете за купата ще се играят на 13-14 март и 10-11 април 2018 г. Финалът е на 9 май на \"Васил Левски\". Жребият означава, че само в рамките на около два месеца ЦСКА и \"Левски\" ще играят пет пъти помежду си. Освен двете срещи за купата предстои един мач от първия етап на първенството, както и два от шестицата ( ). ЦСКА и \"Левски\" ще се срещнат два пъти в рамките на четири дни. След първия мач от полуфиналите за купата предстои и срещата от 26-ия кръг за първенството, предвиден за 17-18 март. Тази есен  дербито беше вълнуващо, като завърши 2:2 . Мачът се оказа  най-посетеният в първенството в последните години, като се игра пред 25 107 зрители . \"Много хора искаха да ни се падне \"Левски\" в полуфиналите за Купата на България. Нашите фенове - също. Затова сега трябва да ме поздравят. Това е едно богатство за феновете. Те ще преценяват доброто, лошото, средното\", каза представителят на червените Димитър Пенев. \"Не вярвам тези мачове да омръзнат на хората. Всеки ден гледаме европейски, американски, азиатски и руски първенства и не ни е омръзнало\", заяви най-добрият треньор за XX век. \"Ботев\" ще приеме \"Славия\" в първата среща от съперничеството, а втората е в София.", "date": "2017.12.19", "title": "Жребият за Купата на България осигури пет мача между ЦСКА и \"Левски\" напролет"}
{"url": "http://www.dnevnik.bg/photos/2017/12/19/3099975_fotogaleriia_kak_derailira_putnicheskiiat_vlak_v/", "text": "Поне трима души са загинали при дерайлирането на пътнически влак в щата Вашингтон, предадоха агенциите. Ранените са над 100.", "date": "2017.12.19", "title": "Фотогалерия: Как дерайлира пътническият влак в щата Вашингтон"}
{"url": "http://www.dnevnik.bg/sviat/2017/12/19/3100010_moskva_zadurja_norvejec_po_obvineniia_v_shpionaj/", "text": "Русия задържа норвежки гражданин, заподозрян в шпионаж, предаде агенция \"Ройтерс\", цитирайки РИА \"Новости\".  Съд в Москва е издал заповедта за ареста и е предявил на норвежеца обвинение по член 276 от руския Наказателен кодекс (\"Шпионаж\").  Името на задържания е Фруде Берг, съобщи ТАСС. Мярката за неотклонение е задържане под стража до 5 февруари 2018 г.  Руската Федерална служба за сигурност е заловила норвежеца при спецоперация в момент, когато получавал секретни документи за руския военноморски флот от руския гражданин Алексей Житнюк, който е бил арестуван в края на миналия месец и обвинен в държавна измяна. ", "date": "2017.12.19", "title": "Москва задържа норвежец по обвинения в шпионаж"}
{"url": "http://www.dnevnik.bg/biznes/2017/12/19/3100001_dogovorut_za_tol-sistemata_ne_se_podpisva_zaradi_jalba/", "text": "Комисията за защита на конкуренцията е разрешила да започне предварително изпълнение на договора за тол-системата въпреки обжалване на избора на изпълнител, но това все още не може да се случи. Причината е, че въпросното решение на комисията пък се обжалва пред Върховния административен съд. Това се разбира от интервю на министъра на регионалното развитие и благоустройството Николай Нанков пред \"24 часа\". Неговото очакване е, че съдът ще се произнесе до края на годината или в началото на януари. Това ще даде възможност, ако определението не е в полза на обжалващите, да се сключи договорът с избрания за изпълнител на тол-системата. След това изграждането й ще отнеме около 7 месеца. Министърът съобщава още, че през 2018 г. ще бъдат ремонтирани и обезопасени 55 км, които са уточнени с Асоциацията на пострадалите при катастрофи.", "date": "2017.12.19", "title": "Договорът за тол-системата не се подписва заради жалба пред ВАС"}
{"url": "http://www.dnevnik.bg/bulgaria/2017/12/19/3100016_bulgarite_otdeliat_blizo_6_ch_dnevno_za_televiziia_i/", "text": "Българите гледат телевизия средно по 3 ч. на ден и това ги прави едни от най-активните зрители в Европа, сочат данни от редовното тримесечно национално представително проучване за обществените нагласи на социологическата агенция \"Алфа рисърч\". Нараства времето, прекарвано в интернет. Общо 63% от пълнолетните българи са в мрежата и прекарват там средно по 2ч. 40 минути - време, което отстъпва съвсем малко на телевизионното. Сред хората до 50 години съотношението се обръща. Социолозите обясняват удължаващия се престой в интернет с разговорите чрез социалните мрежи, заради удобството или принудата (поради миграцията на по- младото поколение). Това се потвърждава и от данните за времето, прекарано в личните срещи с приятели, близки, роднини - средно 1 ч. 40 мин. Всеки втори българин не спортува, а онези, които го правят, отделят средно за спорт или разходки около час и половина дневно, сочат резултатите от изследването. Около 42% имат в домакинството си деца, на които отделят по около 3 часа дневно. Това определено е една от положителните тенденции в последно време, след кризисните години от началото на прехода, когато заниманието с децата беше сведено до минимум, коментират авторите на изследването. За работещите най-голям дял продължава да заема трудовата дейност (основна и допълнителна). Средният брой работни часове остава обаче под 8 (7ч. 50 мин.), което е показателно за относително високият дял заети, които работят на намалено, съкратено или непълно работно време. Всеки десети се труди срещу заплащане над 8 часа дневно. Приблизително колко време прекарвате в:", "date": "2017.12.19", "title": "Българите отделят близо 6 ч. дневно за телевизия и интернет"}
{"url": "http://www.dnevnik.bg/biznes/2017/12/19/3100031_borsalino_obiavi_falit/", "text": "Италианският производител на шапки \"Борсалино\" (Borsalino) обяви фалит, хвърляйки в неизвестност бъдещето на 160-годишната марка, информира ДПА. Сред почитателите на шапките \"Борсалино\" са десетки звезди от киното и музиката като Ален Делон, Робърт Редфорд, Марлон Брандо, Хъмфри Богард и Майкъл Джексън. Ален Делон и Жан-Пол Белмондо дори играят във филм с това име (откъс от него вижте в края на текста). Компанията има финансови затруднения от няколко години. Вчера италиански съд по несъстоятелността отхвърли споразумение с кредиторите. То бе предложено от швейцарския инвестиционен фонд \"Херес екуита\" (Haeres Equita). Той пое контрола над компанията през 2015 година. В резултат \"Борсалино\" обяви фалит, макар че \"Херес\" вероятно ще обжалва решението. В изявление швейцарската компания посочи, че дейността на производителя на шапки ще продължи. Той е в добро състояние и продуктите му имат търсене, отбеляза синдикален представител. За \"Борсалино\" работят 134 души в покрайнините на северния италиански град Александрия. Компанията е създадена през 1857 г. и остава семейна собственост до 1987 година.", "date": "2017.12.19", "title": "\"Борсалино\" обяви фалит"}
{"url": "http://www.dnevnik.bg/bulgaria/2017/12/19/3100054_pravitelstvoto_otpuska_15_mln_lv_dopulnitelno_za_ban/", "text": "Допълнителни 15 млн. лв. ще бъдат предоставени на Министерството на образованието и науката (МОН) за 2018 г. Това обяви на брифинг в Министерския съвет министърът на образованието Красимир Вълчев след среща на ръководството на Българската академия на науките (БАН) с премиера Бойко Борисов, съобщи агенция \"Фокус\". Парите ще бъдат за сметка на планираните в централния бюджет разходи за научни изследвания. \"Това ще стане след влизането в сила на Закона за държавния бюджет за 2018 г. Най-вероятно на първото заседание на Министерския съвет тези средства ще бъдат разпределени между научните звена в Академията. Помолили сме всички министри да ми предложат дейности, които да възложим като институции на БАН\", каза Вълчев. \"За следващата 2018 г. имаме ръст на средствата за наука, планирани в държавния бюджет\", добави Вълчев и уточни, че по отношение на възнагражденията и различните инструменти на финансиране на научните изследвания, конкретни научни дейности се финансират чрез програмното и проектното финансиране. \"Правителството не определя възнаграждение в БАН, както и численост на персонала. Не е бил предмет на разговори конкретна стойност на възнагражденията. Те се определят от БАН\", каза още Красимир Вълчев.  Преди два дни от БАН  обявиха на пресконференция , че общото събрание на академията ще проведе заседание на 8 януари 2018 г., на което да обсъди и при необходимост ще проведе протестно шествие в централните части на София в седмицата от 15 до 19 януари 2018 г., последвано от други протестни действия. Екзистенц-минимумът, който настояват да получат от държавния бюджет, е 98 млн. лв. - нивата от 2009 г. В края на ноември учените протестираха срещу  недостатъчното финансиране в бюджета за догодина , като от централата на БАН бяха спуснати черни знамена. За нарушаването на конституционното им право на заплащане, съответстващо на извършената работа, учените заплашиха да информират омбудсмана Мая Манолова, представителството на Европейската комисия в България, посолствата на страните - членки на ЕС, и международните научни организации. \"Много приятно изненадани сме от бързата реакция на премиера Бойко Борисов, получихме разбиране и загриженост\", каза на брифинга председателят на Общото събрание на БАН Евелина Славчева след среща с него. \"Точките, които сме набелязали, за да се стабилизира БАН и да се засили нейната дейност по проекти и тематики в полза на обществото, нас ни удовлетворява. Постигнахме договореност, че този диалог ще продължи\", добави тя и отбеляза, че в четвъртък ще свика Общото събрание на БАН, за което имала увереност, че ще гласува прекратяване на протеста и сваляне на черните знамена. Председателят на БАН акад. Юлиан Ревалски също благодари на Бойко Борисов, че \"макар и да е зает, е намерил време да говорят доста просторно върху проблемите на БАН\". \"Мисля, че това е една изключително добра новина в навечерието на Коледа за БАН и за нейните членове. Основната ни тревога е запазването на научния потенциал на БАН и особено на привличането и задържането на млади хора. Тази новина днес е една първа стъпка в тази насока. Тя е чудесна и се надявам, че колегите ни от БАН ще я оценят високо\", каза той. По думите му допълнителните 15 млн. лв. няма да са нито само за заплати, нито само за издръжка, а ще се разпределят на база на постигнати резултати през миналата година. \"По отношение на докторантите постигнахме разбирателство с министъра и с премиера, че в първите месеци на новата година ще бъдат преразгледани и на базата на ясни критерии ще бъдат увеличени докторантските стипендии\", заяви акад. Ревалски.", "date": "2017.12.19", "title": "Правителството отпуска 15 млн. лв. допълнително за БАН (допълнена)"}
{"url": "http://www.dnevnik.bg/sport/2017/12/19/3100000_video_leikurs_izvadi_ot_upotreba_dvata_nomera_s_koito/", "text": "Лос Анджелис лейкърс\" извади от употреба двата номера, с които се е състезавал Кобе Брайънт. Занапред №8 и №24 няма да се използват от играчите на \"езерняците\". Отборът от Лос Анджелис прояви уважение към най-резултатния баскетболист в историята си. Брайънт, който игра с номер 8 в първия етап в кариерата си и с номер 24 след това, участва със семейството си в тържествената церемония. \"Чувствам се прекрасно. Много се гордея, че съм тук със семейството си. Усещането е прекрасно, че като баща споделям този момент със семейството си\", каза Брайънт, който  прекрати кариерата си  през пролетта на 2016 г. Той стана десетият баскетболист, чийто номер е изваден от употреба в \"Лейкърс\". \"Тук не става въпрос за моите номера, а за тези, които бяха издигнати преди това. Те ме вдъхновяваха да играя на най-високо ниво\", каза Брайънт. \"Тук сме, за да отдадем чест пред най-великия, носил някога екипа в лилаво и златисто\", каза Меджик Джонсън. Собственикът на \"Лейкърс\" Джийни Бъс благодари на Брайънт, че е останал верен на отбора \"до живот, дори и в моментите, когато вероятно е било по-лесно да напусне\". Бившият гард на \"езерняците\", който беше избран под №13 в драфта през 1996 г., стана пет пъти шампион в НБА - 2000, 2001, 2002, 2009 и 2010 г. Брайънт беше избиран два пъти за най-полезен играч във финалните плейофи (2009 и 2010 г.) и веднъж за играч на сезона (2008 г.). Той има и две награди за най-добър реализатор в лигата - през 2006 и 2007 г. Емблематичният гард на \"Лейкърс\" е третият най-резултатен играч в цялата история на НБА. Той има 33 643 точки в редовните сезони, а с повече са само Карл Малоун (36 928) и Карим Абдул-Джабар (38 378). Брайънт е участвал 18 пъти в Мача на звездите, като четири пъти е печелил наградата за най-добър играч в шоуто между Изтока и Запада. Той е избиран цели 11 пъти в идеалния отбор на сезона (от 2002 до 2004 г. и от 2006 до 2013 г.).", "date": "2017.12.19", "title": "Видео: \"Лейкърс\" извади от употреба двата номера, с които е играл Кобе Брайънт"}
{"url": "http://www.dnevnik.bg/kultura/2017/12/19/3086708_otkus_ot_dvoinikut_na_joze_saramago/", "text": "\"Двойникът\", един находчив и предизвикателен роман за търсенето на другия и за срещата със самия себе си, подписан от Нобеловия лауреат за литература Жозе Сарамаго! \"Двойникът\" разказва историята на Тертулиано Масимо Афонсо, учител по история, който води скучно и самотно съществуване. Един ден разпознава себе си в действащо лице в непретенциозна комедия. Разтърсен от неочакваното разкритие, тръгва по следите на неизвестния актьор. По свой неподражаем начин, смесица от хумор, трагични нотки, абсурд и съспенс ала Хичкок, Сарамаго разказва историята на това дирене, което преминава през изненадващи обстоятелства и стига до драматичен завършек. Той поставя тревожния въпрос за загубата на идентичността в глобализиращия се свят и изразява дълбоко съмнение относно така яростно защитаваната от западните общества индивидуалност, която парадоксално установява твърде тесни рамки на поведение и приличие. През 2013 г. \"Двойникът\" е адаптиран за голям екран под заглавие \"Врагът\" – режисурата е на Денис Вилньов, а главните роли се изпълняват от Джейк Гиленхал, Изабела Роселини и Мелани Лоран. Жозе Сарамаго е роден през 1922 година в малко крайречно селце близо до Лисабон. Сам възпитава и развива вкуса си към четенето, работи като журналист, пише поезия, но талантът му се проявява ярко в романите му – блестящи алегории и антиутопии. През 1991 г. консервативното португалско правителство налага цензура върху \"Евангелието по Исуса Христа\" и го изтегля от конкурса за Европейска литературна награда. През 1998 г. Сарамаго печели Нобеловата награда за литература заради това, че с \"с притчи, изтъкани от въображение, състрадание и ирония, ни дава все нови и нови шансове да уловим убягващата действителност\". Сред най-влиятелните му творби се нареждат \"Слепота\", \"Проглеждане\", \"Приумиците на смъртта\", \"Пътуването на слона\", \"Възпоминание за манастира\". В романа \"Двойникът\", който излиза на български език за първи път, мнозина критици откриват паралели с Кафка, Бекет, Достоевски и Набоков. превод Илияна Чалъкова Мъжът, който току-що влезе във видеотеката, за да си вземе под наем касета, притежава лична карта, където е вписано не много популярно име с класически привкус, което с времето беше добило старовремско звучене, а именно Тертулиано Масимо Афонсо. Масимо и Афонсо, които се срещат по-често, все някак успява да ги преглътне, в зависимост, разбира се, от разположението на духа, в което се намира, но Тертулиано му тежи като надгробна плоча още от първия път, когато разбра, че злополучното име може да бъде произнасяно с ирония, понякога дори обидна. Учител е по история в училище от средния курс, а филмът му беше препоръчан от колега в работата, който впрочем не беше пропуснал да го предупреди, Не е някакъв филмов шедьовър, но би могъл да Ви предложи час и половина развлечение. Тертулиано Масимо Афонсо напоследък наистина страда от липса на стимули за развлечение, живее сам и скучае, или ако трябва да бъдем максимално точни в употребата на клиничния израз, който действителността налага, предал се е пред преходната слабост на духа, известна с простичкото име депресия. За да добием по-ясна представа за неговото състояние, е достатъчно да отбележим, че е бил женен, но не си спомня какво го е накарало да встъпи в брак, разведен е и понастоящем не иска и да си припомня причините за раздялата. От несполучливия съюз поне не са останали деца, които сега да изискват от него даром да им поднесе света на тепсия, а любимата му история, този толкова сериозен и възпитателен предмет, който го бяха поканили да преподава и който можеше да се превърне в негово ласкаво убежище, от доста време му се струва безсмислено и изнурително занимание, чието начало не предполага какъвто и да било край. За хората с носталгичен темперамент, които по принцип са лесно раними и трудно приспособими, да живеят сами, е извънредно тежко наказание, но подобно положение, редно е да признаем, макар да е мъчително, в много редки случаи прераства в покъртителна драма, от онези драми, които ни карат да настръхваме. Най-често срещаните случаи, които вече не будят никакво удивление, са на хора, обречени търпеливо да отброяват страдалческите дни на самотата, такива в близкото минало са били обществени личности, макар и не особено известни, а в два от случаите дори е имало щастливо стечение на обстоятелствата, художникът на портрети, от чието име помним единствено инициалите, общопрактикуващият лекар, завърнал се от изгнание, за да умре в обятията на любимата родина, редакторът, прокудил истината, за да посее на нейно място лъжата, второразрядният служител в гражданския регистър, унищожавал смъртни актове, които по случайност или по съвпадение до един принадлежали на лица от мъжки пол, нито едно от които нямало злощастието да се нарича Тертулиано, а това навярно е могло да представлява за тях неоценимо преимущество, що се отнася до отношенията им с ближните. Служителят във видеотеката, който вече беше взел от етажерката поисканата му касета, вписа в заемния лист заглавието на филма и днешната дата и тутакси посочи на заемащия реда, където трябваше да се подпише. Положен след миг на колебание, подписът разкриваше единствено последните две думи, Масимо Афонсо, но подобно на човек, решен предварително да разясни някакъв факт, който може да стане причина за объркване, докато ги изписваше, клиентът измънка, За по-кратко. Не си струваше усилието цялата тази предпазливост, тъй като докато прехвърляше в някакъв формуляр данните от личната карта, служителят произнесе на глас злощастното и вехто име, на всичкото отгоре с някакъв тон, който дори и най-невинното създание щеше да окачестви като преднамерен. Никой, напълно сме убедени, колкото и безоблачен да е бил до момента животът му, не би се осмелил да каже, че никога не е преживявал подобен срам. Макар рано или късно да се сблъскваме, и това е неизбежно, с онези силни характери, които искрено се надсмиват над човешките слабости, най-вече извънредно деликатните, истината е, че някои непроизнесени звукове, които понякога все пак излизат от устата ни, без да искаме, са просто неудържими стонове в резултат на някаква стара болка, на някакъв стар белег, който съвсем неочаквано напомня за себе си. Докато прибира касетата в препълнената си учителска чанта със заслужаващо похвала достойнство, Тертулиано Масимо Афонсо се опитва да прикрие раздразнението, което му е причинило ненужното разобличение от страна на служителя във видеотеката, но не успява да се сдържи да не признае пред самия себе си, макар да се упреква за жалката несправедливост, съдържаща се в подобна мисъл, че вината е на колегата му, на манията, която някои хора имат да дават съвети, без никой да им ги е искал. Толкова е силно желанието ни да хвърляме вината върху далечни неща, когато не ни е достигнала смелост да се изправим лице в лице срещу нещата пред нас. Тертулиано Масимо Афонсо не знае, не подозира, не може дори да предугади, че служителят вече е съжалил за неуместната си и невъзпитана постъпка, нечие друго ухо, по-изтънчено от неговото, способно да различава тънките градации в гласа, с който последният обяви, че е винаги на разположение, в отговор на подхвърления му недружелюбен поздрав на излизане, щеше да му помогне да си даде сметка, че пространството зад гишето бе превзето от най-искрено желание за помирение. В крайна сметка важно търговско правило, водещо началото си от древността и доказало се през вековете, е, че клиентът винаги е прав, дори и в малко вероятните, но все пак възможни случаи, когато името му е Тертулиано. Вече в автобуса, който ще го остави близо до сградата, в която живее от цели шест години, тоест откакто се разведе, Масимо Афонсо, ще си послужим със съкратената версия на името, защото вече видяхме, че разрешение за това даде именно неговият единствен господар и владетел, но главно защото думата Тертулиано, тъй като се намира в такава близост, само два-три реда по-горе, ще навреди сериозно на гладко леещото се повествование, та Масимо Афонсо, казвахме, се запита, неочаквано заинтригуван, неочаквано смутен, що за необясними причини, що за необикновени основания бяха подтикнали колегата му по математика, не бяхме споменали, че колегата му преподава математика, да му препоръча така настойчиво филма, който взе под наем, когато истината е, че до деня на препоръката така нареченото седмо изкуство никога не беше представлявало обект на разговор между двамата. Щеше да бъде разбираемо, ако ставаше дума поне за някоя добра лента, от лентите с безспорни достойнства, в такъв случай удоволствието, задоволството, въодушевлението от първата среща с творба с високи естетически качества можеше да са подтикнали колегата му по време на обяда в столовата или в междучасието да го дръпне рязко за ръкава и да каже, Не си спомням някога да сме говорили за кино, но сега, драги мой, не мога да не Ви кажа, че трябва да гледате, задължително трябва да гледате Който чака, той ще дочака, каквото именно е заглавието на филма, който Тертулиано Масимо Афонсо носи в чантата, не бяхме изяснили и тази подробност. В такъв случай учителят по история щеше да попита, И в кое кино го дават, на което учителят по математика щеше да отговори със следното уточнение, Не го дават, давали са го, филмът е отпреди четири-пет години, не знам как съм го пропуснал, когато е излязъл, и тутакси, без пауза дори, обезпокоен от възможността съветът, който дава така пламенно, да се обезсмисли, Но Вие може и да сте го гледали, Не съм, не ходя много на кино, задоволявам се с това, което пускат по телевизията, пък и тя, В такъв случай би било добре да го гледате, потърсете го в някой специализиран магазин, вземете си го под наем, ако не Ви се иска да го купувате. Диалогът можеше да протече горе-долу в този дух, ако филмът си заслужаваше вниманието, но нещата в действителност се случиха с много по-малко хвалебствия, Не искам да Ви се бъркам в живота, беше казал учителят по математика, докато белеше един портокал, но от известно време насам ми се струвате някак отчаян, и Тертулиано Масимо Афонсо потвърди, Така е, напоследък съм малко унил, Да нямате проблеми със здравето, Не мисля, доколкото мога да преценя, не съм болен, работата е там, че всичко ме изморява и отегчава, това проклето ежедневие, това вечно еднообразие, този застой, Разпуснете, човече, да разпусне човек си остава най-добрият лек, Позволете ми да Ви възразя, че да разпусне е лек за човек, който не се нуждае от него, Добър отговор, без съмнение, но все пак трябва да направите нещо, за да излезете от застоя, в който се намирате, От депресията, Депресия или застой, все едно, подредбата на фактите е произволна, Но не и тяхната сила, Какво правите след часовете, Чета, слушам музика, понякога разглеждам някой музей, А ходите ли на кино, На кино ходя малко, както Ви казах, задоволявам се с това, което дават по телевизията, Бихте могли да си купите видеокасети, да си направите колекция, видеотека, както се казва в днешно време, Така е, наистина бих могъл, най-лошото е, че вече нямам място за книгите, та камо ли, В такъв случай си вземете под наем, да вземете под наем е най-доброто решение, Имам няколко касети, няколко научни документални филма, природни науки, археология, антропология, изкуство, най-общо казано, интересувам се също от астрономия, такъв род неща, Всичко това е чудесно, но имате нужда да се поразсеете с неща, които не заемат прекалено много място в главата Ви, например, след като се интересувате от астрономия, мисля, че би могло да Ви заинтригуват и научната фантастика, приключенията в пространството, междузвездните войни, специалните ефекти, От това, което виждам и разбирам, въпросните специални ефекти са най-големият враг на въображението, това загадъчно и необяснимо умение, което човешките същества толкова трудно са си изградили, Драги мой, преувеличавате, Изобщо не преувеличавам, преувеличават онези, които искат да ме убедят, че за по-малко от секунда, с едно щракване на пръсти, космически кораб може да премине сто милиарда километра разстояние, Признайте поне, че за да се създадат ефектите, които Вие толкова ненавиждате, също се иска въображение, Да, но това е тяхното въображение, а не моето, Във всеки случай ще имате възможност да използвате и своето, като тръгнете от мястото, където свършва тяхното, Така, така, двеста милиарда километра вместо сто, Не забравяйте, че това, което днес наричаме действителност, вчера е било въображение, спомнете си за Жул Верн, Така е, но действителността в днешно време е такава, че за да стигне до Марс например, а за Марс от гледна точка на астрономията може да се каже, че се намира зад ъгъла, на човек му трябват не по-малко от девет месеца, после ще трябва да остане там да чака още шест месеца, докато планетата попадне отново в най-благоприятната точка, за да може да се върне, след което да направи още едно деветмесечно пътуване, за да се завърне на Земята, или общо две години небивала скука, така филм за ходене до Марс, решен да се съобрази с достоверността на фактите, би представлявал най-върховната досада, която някога сме виждали, Вече ми стана ясно защо се чувствате отегчен, Защо, Защото няма нищо, което да удовлетворява Вашите очаквания, Щях да се задоволя и с малко, ако имаше с какво, Все ще се намери нещо, кариера, работа, на пръв поглед не виждам причини да се жалвате, На кариерата и на работата им принадлежа аз, а не обратното", "date": "2017.12.19", "title": "Откъс от \"Двойникът\" на Жозе Сарамаго"}
{"url": "http://www.dnevnik.bg/biznes/2017/12/19/3100056_sega_skandalnite_privatizacionni_sdelki_ot_doklada_na/", "text": "В доклад до прокуратурата ДАНС е изредила общо 28 приватизационни сделки, в които е открила елементи на престъпления. Почти всички предприятия в списъка са сменили поне веднъж акционерите си и структурата на собствеността, някои са собственост на реномирани чуждестранни инвеститори, други са фалирали, пише вестник  \"Сега\"  в днешния си брой. Ето списъка на компаниите: \"Бургаско пиво\", ТЕЦ \"Русе-запад\", \"Софарма\", \"Биовет\" - Пещера, \"Кремиковци\", \"Винтехпром\", \"Винзавод\" ЕАД, \"Пулпудева\", \"Винко\", \"Мебел К\", \"Винпром - Велико Търново\", \"Бентонит\", \"Руно Комерс\", \"Бургас филм\", \"Победа\" АД, \"София\" ЕАД, \"Бряст\", \"Винпром - Дамяница\", \"Велур\", \"Монтана\" ЕАД, \"Руно - Г\", \"Техноимпекс\", \"Добрич\" ЕАД, \"Сердика-90\", \"Българска роза - Севтополис\", \"Металснаб холдинг\", \"Свиневъдство - Пловдив\", \"Бургаски корабостроителници\".  За списъка се разбра от  заседание на правната комисия  на 6 декември, на която главният прокурор Сотир Цацаров беше поканен на обсъждане. Тогава стана известно, че ДАНС е изготвила списъка по искане на премиера Бойко Борисов в края на 2016 г. като е имало и други съмнителни случаи, но ДАНС са се отказали да ги включват, защото проверките са били прекратени поради давност. \"Сега\" напомня, че много от проверяваните сделки са свързани с бизнесмени, които днес вестниците на депутата от ДПС Делян Пеевски наричат \"олигарси\" и поставят в кръга \"неприятели\". Такива са Огнян Донев (\"Софарма\"), Кирил Домусчиев (\"Биовет\"), Цветелина Бориславова (\"Бентонит\").", "date": "2017.12.19", "title": "\"Сега\": \"Скандалните\" приватизационни сделки от доклада на ДАНС са от преди 20 г., собствениците са сменени"}
{"url": "http://www.dnevnik.bg/razvlechenie/2017/12/19/3100060_saundtrakut_na_vuzvishenie_izliza_za_koleda/", "text": "\"Възвишение\" става първият български филм от известно време насам, който ще пусне в продажба своя саундтрак. Авторската музика към филма е дело на композитора Петър Дундаков.  Албумът съдържа 21 музикални теми, сред които и известни произведения - \"Крадливата сврака\" на Джакомо Росини и \"Тракийски танци\" на Петко Стайнов. Записана е от оркестър под диригентството на проф. Пламен Джуров и от днес може да бъде закупена в дигиталните платформи  Spotify  и  iTunes , а от 22 декември - и на компактдиск. \"Ще се радвам, ако тази продукция успее да зададе нов стандарт в отношението към филмовата музика и изобщо към звука в българските филми\", казва Дундаков. Общо 125 хиляди зрители и милион лева е събрал \"Възвишение\" в българския боксофис според последните данни на Националния филмов център. Българският филм засега е в топ 10 на най-гледаните кинозаглавия за годината, съобщават създателите му.", "date": "2017.12.19", "title": "Саундтракът на \"Възвишение\" излиза за Коледа"}
{"url": "http://www.dnevnik.bg/sviat/2017/12/19/3100037_stranite_ot_es_se_dogovoriha_da_uvelichat_zelenata/", "text": "Министрите на околната среда и енергетиката в Европейския съюз се договориха в понеделник страните им да постигнат поне 27% дял на възобновяемите енергоизточници до 2030 г. Това е позицията, от която Съветът на ЕС ще преговаря следващата седмица с Европейския парламент, който постави доста по-амбициозната цел от 35%. В момента ЕС се е ангажирал към 2020 г. зелената енергия да е поне 20%. Инициативата за 35% е от октомври и в началото на декември бе подкрепена от група големи технологични, промишлени и енергийни компании. Други от договорените на мерки на Съвета на ЕС са набор от правила за вътрешните енергийни пазари, включително монтиране на т.нар. интелигентни електромери или изграждане на инсталации за съхраняване на енергия. \n     Министрите се договориха и за обема възобновяеми горива в транспорта и за ограничаване до 7% на дела на биогоривата, заради които фермери завземат земеделски земи, които иначе биха отишли за производство на храни. До 2030 г. горивата от възобновяеми източници трябва да достигнат дял от 14% в транспорта във всяка от страните. За използващите електромобили и жп превоз с локомотиви на електричество ще има бонуси. Но Европейската комисия критикува решението на министрите да стимулират финансово електропревоза по железниците, тъй като значителна част от европейската жп мрежа вече е електрифицирана. Еврокомисарят по въпросите за промените в климата заяви на срещата в понеделник, че \"нивото на амбицията очевидно не е достатъчно\". Според него при намаляващи цени на възобновяемите източници ЕС може да постигне квота от 30% при същите разходи, изчислени за договорените 27%. \"Поевтиняването на възобновяемите източници е впечатляващо - било то при соларната енергия или ветропарковете\", заяви той на пресконференция след срещата. В решението от срещата се казва още, че 28-те страни членки определят опростени процедури за създаване на малки инсталации, както и за правата и задълженията на домакинствата и компаниите, които задоволяват енергийните си нужда от възобновяеми източници. \"Подготвяната директива ще направи по-лесно потребителите да поемат инициативата и да станат производители\", заяви естонският министър на икономиката Кадри Симсън. По отношение на отоплението/охлаждането на сградите всяка страна ще трябва да приеме мерки за постигане на 1% годишно увеличение на дела на възобновяемата енергия в този сектор. Причината този въпрос да бъде оставен в ръцете на националните правителства е, че в отделните страни исторически са изградени различни системи, както и че в Северна Европа става дума предимно за отоплителни, а в Южна Европа - за охлаждащи инсталации. Догодина европарламентът и Съветът на ЕС ще трябва да договорят компромис, който да бъде оформен като законодателно решение. Парижкото споразумение за климата остави отделните страни по света сами да определят реалистични цели в опита да се намали глобалното затопляне до не повече от 2 градуса в края на века. ЕС си постави амбициозната цел до 2030 г. да съкрати парниковите газове с поне 40% спрямо нивото от 1990 г.", "date": "2017.12.19", "title": "Страните от ЕС се договориха да увеличат зелената енергия с една трета до 2030 г."}
{"url": "http://www.dnevnik.bg/biznes/2017/12/19/3100061_vse_poveche_izkustveni_elhi_se_prodavat_v_bulgariia/", "text": "През последните години продажбите на изкуствени елхи в България растат силно. Към момента по данни от пазара общо за година се продават около 240 хил. такива елхи. Само една фирма ги произвежда тук - \"Грипс–ПВЦ\" - гр. Раковски. Това съобщава  \"Капитал daily\"  в днешния си брой. По данни на компанията тя има около 60% пазарен дял. Останалите количества, които се продават в страната, са внос от Китай, Холандия и Белгия. Първата изкуствена елха в света е произведена от гъши пера в Германия през 1913 г. Малко след това предприемчива американска фирма за четки започва производството на изкуствени дръвчета от пластмаса. Семейната \"Грипс–ПВЦ\"  произвежда изкуствени елхи от 2004 г. Първоначалната инвестиция е 240 хил. евро, а технологията е оригинална от Канада. \"Бизнесът с изкуствени елхи е труден и рисков, защото е сезонен. Затова все още нямаме конкуренция в страната\", коментира Йонко Земярски. Изработката на едно дръвче отнема от 3 до 40 минути. Част от продукцията се продава и онлайн. Цените са от 8 до 350 лева в зависимост от модела и височината на елхата (от 80 до 420 см). Компанията изнася около 70% от продукцията си зад граница и има представителни магазини в Букурещ, Будапеща, Загреб, Белград и Любляна. Модата при изкуствените елхи се диктува през януари и февруари на специализирани изложения във Франкфурт, Милано и Атланта. Следващата година ще заработи нова линия за производство на новогодишни брандирани топки и светеща декорация. Така семейната фирма ще затвори цикъла - от коледното дърво до украсата.", "date": "2017.12.19", "title": "Все повече изкуствени елхи се продават в България"}
{"url": "http://www.dnevnik.bg/analizi/2017/12/19/3097048_zashto_vse_si_menim_resheniiata/", "text": "Не съм сигурен минава ли ден, без някой да изрече на глас, че не можем да я караме все така – \"от днес за утре\". Че няма как нашата държава, нашето населено място, нашето правосъдие, нашето образование или здравеопазване, нашите институции и каквото още се сетите \"наше\", да се събуждат всяка сутрин с усещането, че не е имало никакво \"вчера\". Все едно, че не са били взети конкретни решения, които сме длъжни да следваме; все едно, че правото не е универсална норма, а само прищявка на властта в съответствие с добре познатия принцип в Османската империя \"право съди, криво съди стар кадия\" (в зависимост от променливата воля на падишаха). Нима не изглежда повече от неестествено например властта онзи ден да обяви, че пак налива пари в спрения от самата нея проект \"Бургас Александруполис\", след като би трябвало да е ясно, че българо-гръцко-руското дружество няма да заработи? Освен ако (както в случая с \"Белене\") всичко не опира до двойни сметки или доста сложно политическо презастраховане (пак в зависимост от нечия променлива воля). . И за целта охраняваме \"гьол\", представяйки го за \"обект с национално значение\". Веднъж тъй, друг път – инак (пак в зависимост от конюнктурата). По същия начин не търсим действащо правосъдие, а предпочитаме да реформираме самата (съдебна) реформа. Или всяка година променяме наредбите за лекарствата и потулваме проблемите в болниците, без да градим здравеопазване. Ала най-лошото е, че, увлечени от това преливане от пусто в празно, започваме да губим усета си за яснота и разсъдливост, чувството си за критичност. И още по-трагикомичното е, когато всичко в България силово се  : от долу до горе, от миналото към настоящето, от цар Борис Три до Борисов Три (както на високо равнище се казва). Без да забравяме за гороломния смях на \"човека от народа\" и личните \"срещи\" при Тодор Живков, чийто управленски модел изобщо не е забравен. Не твърдя, че нашенската   е необяснима – при неработещи добре институции, обричащи гражданите на произвол, човек бива принуден да търси среща с \"тялото на властта\" и там да изложи болките си. Пък после – каквото стане. А най-често става следното: височайшето \"тяло\" го приема, почесва се по главата и свива рамене, искайки да покаже, че нищо не може да се направи. От което и следва \"нищо\". *** , че не мога да не припомня една емблематична история, свързана с управлението на Петко Каравелов. Дължим я на издирвателството на Антон Страшимиров, който освен че е позабравен класик, е автор и на проникновени социално-психологически студии за българския характер (редно е да си спомним за него в тези дни, когато се навършват 80 години от смъртта му). Та в книгата си \"Реформатор\" (Петко Каравелов. Психологичен очерк, 1934 г.), Антон Страшимиров разказва следното: \" Звучи брутално, ала тъжното е, че Петко Каравелов е бил действително прав. И проектирана с днешна дата тази случка звучи още по-угнетително и прискърбно. Без значение дали \"тялото на властта\" си води бележки за някаква \"потреба\", или се ограничава единствено с възклицания. В своята \"Книга за българите\", а и в други студии, Страшимиров доразвива тези свои размисли в опит да формулира някаква теория на националния ни характер. Така стига до следните изводи: До голяма степен, настоява той, всичко се дължи  . На юг всичко е  и  (неопосредено от институции, както бихме казали днес). За да докаже изводите си, Антон Страшимиров се връща още по-назад във времето – към началото на Второто българско царство и една реч на цар Асен, произнесена преди битката за Амфиполи през 1195 г. Става дума за откъс от хрониката на Никита Хониат, в която се цитира царското слово преди сражението с ромеите. Ясно е, че византийският хронист не е могъл да присъства пряко на словото, произнесено във вражия лагер. Ала речта, настоява Страшимиров, е доста индивидуализирана, за да е пряка измислица. Затова, през думите на \"тялото на властта\", се опитва да очертае проблема на българите. А той, на първо място, се свежда, до   и  , което идва да покаже, че \"тяхната ахилесова пета не е в черепа и не е в гърдите, а е в ума на българина\". Затуй и цар Асен настоява българите да не се доверяват непрестанно на слухове.  . Оттук и \"диагностицирането\" на Антон Страшимиров най-общо се свежда до следното: - Българският темперамент клони към разпаленост: лесно пламваме и бързо гаснем. Бързо губим интерес към общограждански начинания. Тази национална енергия е капиталът, който най-често ни липсва. - Клоним и към лекомислена самонадеяност. Неведнъж и не два пъти. - Народи с такава двойственост в темперамента, настоява Антон Страшимиров, проявяват колебливостта на двойствените натури: щом са пред риск, а не могат да измерят последствията от нужната решителна стъпка, те изпадат в двоумение и волята им за действие отслабва. Оттук и честото усещане за безизходица. И накрая, констатира той, българите не са склонни към  . В случая Страшимиров има предвид не толкова религиозността на българина, която е отделна тема, колкото усета му за истината. \"Нам не е потребна истината, пише той, за нас тя е отвлечена ценност, а не е условие за по-съвършен живот\". А там, където липсва истина, има явен дефицит на справедливост. Чудно ли е тогава защо толкова бързо меним решенията си.", "date": "2017.12.19", "title": "Защо все си меним решенията"}
{"url": "http://www.dnevnik.bg/bulgaria/2017/12/19/3099661_deloto_za_atentata_v_sarafovo_zapochva_na_17_ianuari/", "text": "Специализираният наказателен съд проведе днес разпоредително заседание по делото за атентата на летище \"Сарафово\" в Бургас, станал преди повече от пет години. Обвинителният акт бе внесен в съда лятото на миналата година и оттогава магистратите направиха неколкократни, но безуспешни опити, да дадат ход на процеса по същество. Причината делото да не може да започне досега е нередовно призоваване на част от пострадалите израелски граждани или отсъствие на някои от защитниците. Днес пък се проведе разпоредително заседание, на което според последните промени в Наказателно-процесуалния кодекс, влезли в сила от ноември, трябва да се обсъди дали има пречки процесът да започне, дали има нарушения от страна на прокуратурата, дали има основания за прекратяване на производството. Днес съдът прецени, че няма процесуални нарушения и насрочи процеса за 17 януари, когато ще бъдат разпитани и първите свидетели. На последното заседание  през септември  съдът допусна частично гражданските искове на пострадалите и техните близки за над 200 млн. лв. Дали исковете ще бъдат уважени и за каква стойност ще се реши в хода на процеса. Повече четете  тук . Имаше насрочено заседание за средата на ноември, но то бе отложено заради отсъствието на защитата на загиналия български шофьор на взривения автобус с израелски туристи - Мустафа Кьосев. В късния следобед на 18 юли 2012 г. избухна взрив, скрит в раница, в автобус с израелски туристи. Загинаха шестима души, сред които българският шофьор Мустафа Кьосов. 37 души бяха ранени.  Обвинителният акт  беше внесен в съда четири години след инцидента - на 15 юли 2016 г., като подсъдими по делото са австралиецът Мелиад Фарах и канадският гражданин Хасан ел Хадж Хасан, които са помагали на загиналия атентатор Мохамед Хасан ел Хюсейни. На мястото на атентата е издигнат паметник. Там всяка година се провежда церемония в памет на жертвите.", "date": "2017.12.19", "title": "Делото за атентата в Сарафово започва на 17 януари"}
{"url": "http://www.dnevnik.bg/sport/2017/12/19/3100058_asen_bukarev_imame_da_se_dokazvame_sreshtu_cska/", "text": "Главният мениджър на \"Левски\" Асен Букарев изрази задоволство от жребия за  полуфиналите за Купата на България , който противопостави сините срещу ЦСКА. Той определи сблъсъка като финал преди финала и заяви, че това е добра възможност за реванш. \"Добър жребий. Ще решим нещата във финал преди финала и отиваме на финал. Фаворит няма, но ние имаме да се доказваме срещу ЦСКА и чакаме двубоите с нетърпение\", заяви  координаторът по спортно-техническата дейност в \"Левски\" . Мачовете ще се играят на 13-14 март и 10-11 април догодина на Националния стадион \"Васил Левски\". Почти сигурно двата отбора ще се срещнат пет пъти в рамките на около два месеца. Освен двете срещи за купата предстои мач от редовния сезон на първенството, както и още два от плейофната фаза. ЦСКА е втори в класирането с 47 точки, а \"Левски\" е трети с 39. \"Наясно сме, че ни чакат много мачове. Имаме нужда от широк и дълбок състав. Апелирам за спазване на добрия тон и колегиалността около тези пет дербита (с ЦСКА). Искам да стане празник за хората и трибуните да са пълни\", заяви Букарев Според него това, че \"Левски\" е символичен домакин във втората среща, дава предимство на сините в сблъсъка. Той допълни, че отборът му ще разчита на опита на треньора Делио Роси в турнирите на директни елиминации. Италианският специалист спечели купата на Италия с \"Лацио\" през 2009 г. и игра финал с \"Палермо\" две години по-късно.", "date": "2017.12.19", "title": "Асен Букарев: Имаме да се доказваме срещу ЦСКА"}
{"url": "http://www.dnevnik.bg/biznes/2017/12/19/3100121_chez_i_prirodozashtitnici_shte_spasiavat_pticite_ot/", "text": "Електроразпределителното дружество \"ЧЕЗ разпределение\", което снабдява с ток Западна България и Българското дружество за защита на птиците започват петгодишен проект за защита на живота и здравето на птиците и осигуряване на възможности за безопасно гнездене, съобщиха от компанията. Електроразпределителното дружество припомня, че има значителен опит при защитата на птиците. Усилията на дружеството в тази посока спомагат и за опазване на електроразпределителната мрежа от пожари, вследствие на запалване на гнезда или прекъсване на електрозахранването при досега с птиците. От стъпването на българския пазар ЧЕЗ е обезопасила 620 гнезда чрез монтиране на платформи, специално конструирани на предпазват птиците от токов удар, както и 520 стълба. До момента инвестициите за защита на биологичното разнообразие в Западна България възлизат на над 100 хил. лв., припомня компанията.", "date": "2017.12.19", "title": "ЧЕЗ и природозащитници ще спасяват птиците от досег с електромрежата"}
{"url": "http://www.dnevnik.bg/sviat/2017/12/19/3100111_shiitskite_buntovnici_v_iemen_izstreliaha_balistichna/", "text": "Шиитските бунтовници хути обявиха, че са изстреляли балистична ракета по Рияд минути след съобщения за експлозия в саудитската столица. Говорител на хутите, подкрепяни от Иран, каза в \"Туитър\", че балистичната ракета Volcano H-2 (наричани от тях \"Буркан\") e била изстреляна към кралския дворец \"Ал Ямама\". Саудитската телевизия \"Ал Арабия\" твърди, че ракетата е прехваната недалеч от Рияд. По-късно саудитското правителство съобщи чрез профила си в \"Туитър\", че няма пострадали. \"Ал Арабия\" междувременно съобщи, че Саудитска Арабия е подновила въздушните  атаки по цели на хутите  в южната част на йеменската столица Сана. Новината по-късно бе потвърдена от коалицията, водена от Саудитска Арабия, която води въздушна кампания в Йемен, но според нея на прицел са били жилищни квартали в столицата. Свързаният с хутите канал \"Ал Масира\" твърди, че целта е била \"среща на саудитските лидери\" в двореца и че ракетното нападение бележи \"нова глава\" в конфронтацията със Саудитска Арабия. Това е вторият подобен случай от ноември насам, когато саудитските сили  свалиха ракета  край летището на Рияд. По-рано репортери на \"Ройтерс\" съобщиха, че са чули експлозия в Рияд и са видели облаци от дим над столицата. Първоначално саудитските сили не коментираха информацията. Според \"Ройтерс\" димът се е разнасял в североизточната част на столицата. В първите минути след инцидента в \"Туитър\" объркани живеещи в Рияд чужденци съобщаваха, че също са чули взрив и че по улиците на града се чуват полицейски сирени и питаха какво се е случило. \"Ракети на Иран\" Саудитското издание Saudi Gazette и потребители на \"Туитър\" публикуваха видео, на което според тях се вижда прихванатата ракета. В съобщението на хутите няма информация откъде е изстреляна ракетата, но разстоянието от саудитската столица до йеменската граница е почти 100 километра, а до столицата Сана - 1070 км. Рияд заяви след прехващането на ракетата, че тя е вкарана в Йемен през пунктовете за  доставки на хуманитарни помощи . Саудитска Арабия отдавна твърди, че ракетите Volcano H-2 - каквито не за пръв път биват изстреляни към кралството от 22 юли насам - се доставят на хутите от Иран, но ислямската република отрича. При изстрелването на тази първа ракета бунтовниците заявиха, че тя е причинила голям пожар в рафинерия на \"Сауди арамко\" в района на Янбу в западна Саудитска Арабия. Рияд оспорва това. Посланикът на САЩ в ООН каза преди няколко дни, че на базата на отломки от ракетите Вашингтон разполага с конкретни доказателства, че шиитските бунтовници си набавят ракетите именно чрез Иран. \"Само Иран прави такива ракети. Не са ги давали на никого\", каза тогава говорителят на Пентагона Лора Сийл. Експерти на ООН обаче засега се въздържат от подобни коментари, а генералният секретар Антониу Гутериш каза, че са необходими още анализи, за да се направи категорично заключение.", "date": "2017.12.19", "title": "Шиитските бунтовници в Йемен изстреляха балистична ракета към двореца на саудитския крал"}
{"url": "http://www.dnevnik.bg/evropa/zemedelie/2017/12/19/3100126_stopanite_mogat_onlain_da_proveriavat_zaiavenite_za/", "text": "От днес земеделските стопани могат да проверят дали заявените от тях площи попадат изцяло или частично в обхвата на проекта на специализирания слой \"Площи, допустими за подпомагане\" за кампания 2017, съобщиха от Държавен фонд \"Земеделие\". Справките се извършват на официалната интернет страница на фонда в раздел \"Система за индивидуална справка по директни плащания\". При несъгласие с посочените данни кандидатите могат да подават възражения до министъра на земеделието. Образци на възраженията се генерират автоматично от Системата за индивидуални справки на Държавен фонд \"Земеделие\". Попълнените документи ще се приемат в областните дирекции \"Земеделие\" до 5 януари 2018 г. включително. При затруднение в проверките на данните или при подаване на възраженията земеделските стопани могат да се обърнат за помощ към областните и общинските служби по земеделие към Министерството на земеделието. След разглеждането на всички постъпили възражения ще бъде подготвен и финалният специализиран слой \"Площи, допустими за подпомагане\" за кампания 2017. На базата тази актуализирана информация ДФ \"Земеделие\" – РА ще извърши окончателните оторизации по схемите и мерките на площ.", "date": "2017.12.19", "title": "Стопаните могат онлайн да проверяват заявените за подпомагане площи"}
{"url": "http://www.dnevnik.bg/kultura/2017/12/19/3100127_ekran_spusnat_pred_stenopis_v_ndk_prichini/", "text": "Снимка на прожекционен екран, спуснат върху стенопис на художника Йоан Левиев в ремонтираната зала 8 на НДК, причини възмущение във \"Фейсбук\". Творци и обществени личности начело с дъщерята на художника Йоана Левиева-Сойър се притесниха, че той може да увреди произведението. Кадърът е на \"Дневник\" от вчерашната журналистическа разходка из ремонтирания дворец на културата и при внимателно вглеждане е видно, че екранът виси от тавана. \"Екранът пред стенописа \"Човекът и мирът\" на Йоан Левиев в зала 8 на НДК е поставен с цел временни технически тестове. Той е позициониран на 10 см пред произведението на изкуството и по никакъв начин не го уврежда. Окончателното място на този екран по време на срещите и заседанията от програмата на председателството предстои да се уточни и той по никакъв начин няма да остане на същото място\", написаха от НДК до всички медии. Те посочиха и че министърът на културата Боил Банов е коментирал случая още по време на вчерашната обиколка.", "date": "2017.12.19", "title": "Екран, спуснат пред стенопис в НДК, причини притеснения във \"Фейсбук\""}
{"url": "http://www.dnevnik.bg/citat_na_deniia/2017/12/19/3100124_citat_na_denia_fenovete_shte_preceniavat_dobroto/", "text": "Това каза почетният президент на ЦСКА Димитър Пенев след жребия за полуфиналите за Купата на България. В  спор за място на финала червените ще срещнат \"Левски\" . Мачовете ще се играят на 13-14 март и 10-11 април догодина на Националния стадион \"Васил Левски\". Почти сигурно двата отбора ще се срещнат пет пъти в рамките на около два месеца. Освен двете срещи за купата предстои мач от редовния сезон на първенството, както и още два от шестицата.  , заяви най-добрият треньор за XX век.", "date": "2017.12.19", "title": "Цитат на деня: Феновете ще преценяват доброто, лошото и средното в играта"}
{"url": "http://www.dnevnik.bg/photos/2017/12/19/3100105_fotogaleriia_borsalino_-_ciala_epoha_na_ruba_na_falita/", "text": "Светът на емблематичната марка италиански шапки \"Борсалино\" се срутва. Кадрите в тази галерия са от завода за производство в Александрия.", "date": "2017.12.19", "title": "Фотогалерия: \"Борсалино\" - цяла епоха на ръба на фалита"}
{"url": "http://www.dnevnik.bg/bulgaria/2017/12/19/3100158_jalba_otlaga_pregovorite_po_dogovora_za_poddrujka_na/", "text": "Преговорите по договора за поддръжка на старите руски МиГ-29 се отлагат заради жалба срещу решението за обявяване на поръчката. Това се разбира от съобщение, публикувано в сайта за обществените поръчки на Министерството на отбраната. От ведомството не съобщават от кого е жалбата, но уточняват, че заради нея датата за провеждане на преговорите с руската корпорация \"РСК МиГ\" се отлага с два дни. Вместо днес те ще се състоят на 21 декември. Преди седмица  Министерството на отбраната обяви поръчка  за поддръжка на старите МиГ-29 на стойност 81.29 млн. лв. без ДДС. В процедурата е поканена единствено \"РСК МиГ\", която произвежда изтребителите и притежава лицензите за ремонта им. Според поръчката предстои да бъдат ремонтирани 15 изтребителя, 12 от които - едноместни бойни, а 3 – учебно-бойни. Според заданието руската корпорация следва да осигури годишен нальот от 1450 часа, като във всеки момент трябва да са изправни две трети от наличните изтребители. При обявяването на поръчката от военното ведомство се мотивираха, че изпълнението ѝ би решило част от проблема на изтребителната авиация за следващите 4 години.", "date": "2017.12.19", "title": "Жалба отлага преговорите по договора за поддръжка на старите МиГ-29"}
{"url": "http://www.dnevnik.bg/zelen/2017/12/19/3100150_sled_djared_leto_i_fondaciiata_na_di_kaprio_prizova_za/", "text": "След актьора и музикант Джаред Лето днес и Леонардо ди Каприо се включи в призивите към българското правителство да не позволява нова сеч за целите на ски курорт в природния парк \"Пирин\". Холивудската суперзвезда е известен екоактивист и подкрепя различни каузи чрез едноименната си фондация. \"Присъединете се към нас и Световния фонд за дивата природа (WWF), за да спасим вековните гори на българския национален парк \"Пирин\" от разширяването на ски зоната и изсичането\", написаха от DiCaprio Foundation в \"Туитър\". Вчера Лето се обърна директно към премиера Борисов в \"Туитър\"  с искането да защити \"Национален парк \"Пирин\" от отвратителната сеч + инфраструктурата за ски\". Той е идвал у нас с групата си 30 Seconds to Mars. Става дума за  исканато от концесионера \"Юлен\" разширение  на ски курорта Банско, което правителството възнамеряваше да гласува с промяна в концесията на 13 декември. То обаче отложи вота за между празниците на фона на протести и с аргумент първо да бъде приет новият план за управление на парка. Решението се очаква на 28 декември. Общественото обсъждане на новия план тече до 22 декември, като  гражданите могат да изразят мнение.", "date": "2017.12.19", "title": "След Джаред Лето и фондацията на Ди Каприо призова за защита на Пирин"}
{"url": "http://www.dnevnik.bg/sviat/2017/12/19/3100164_rusiia_obvini_sasht_che_novata_im_strategiia_za/", "text": "Новата стратегия за национална сигурност на САЩ има имперски характер и издава упорито нежелание за отказ от еднополюсния свят. Това заяви днес Дмитрий Песков, прессекретар на руския президент Владимир Путин, цитиран от ТАСС. Той подчерта пред журналисти, че Русия не може да се съгласи с изразеното в документа отношение към нея като към заплаха за сигурността на Съединените щати. Същевременно стратегията съдържа и \"скромни позитивни моменти, по-специално готовност към сътрудничество с Русия в областите, отговарящи на американския интерес\", отбеляза говорителят на Кремъл. \"Това абсолютно кореспондира с нашия подход, огласен от президента (Владимир Путин), защото Москва също търси сътрудничество със САЩ там, където е изгодно за нас, и дотолкова, доколкото са готови да стигнат нашите американски колеги\", заяви Песков. Като \"идеален пример за подобно сътрудничество\" той припомни скорошната размяна на информация между тайните служби, благодарение на която  бяха предотвратени атентати  в Санкт Петербург. Новата стратегия за национална сигурност на САЩ е обширен документ с \"доста впечатляващи формулировки\", изискващ обстойно проучване, и \"това естествено ще бъде направено във всички съответни ведомства, за да бъде осмислен\", обобщи говорителят на Кремъл.  Представяйки документа, президентът на САЩ Доналд Тръмп отправи противоречиви сигнали - той  заяви, че Русия и Китай са \"съпернически сили\" , които \"се стремят да оспорят американските ценности\", но същевременно изрази желание да изгради \"успешно партньорство\" с тези страни, отбелязва \"Франс прес\".", "date": "2017.12.19", "title": "Русия обвини САЩ, че новата им стратегия за национална сигурност има \"имперски характер\""}
{"url": "http://www.dnevnik.bg/sport/2017/12/19/3100072_krasen_kralev_i_belcho_goranov_poluchiha_i_razdadoha/", "text": "Спортният министър Красен Кралев получи медал \"Спортът за един мирен свят\" от Българския олимпийски комитет (БОК). Кралев беше отличен по време на церемонията по връчването на наградите \"Спортен Икар\". Поводът е петдесетгодишният юбилей, който той навърши в началото на 2017 г. Кралев получи медал и специален плакет от генералния секретар на БОК Белчо Горанов, след като преди това връчи наградата за отбора на годината на националния тим по волейбол за жени до 23 години. На свой ред Горанов също беше отличен с медал от БОК. Той получи приза \"Надежда Лекарска\" за етика, олимпийско образование и възпитание заради \"приноса му в дейността на олимпийската академия и разпространяване на олимпийските ценности\". С медали на БОК по повод навършване на кръгла годишнина бяха отличени още трикратната световна шампионка по художествена гимнастика  , олимпийският медалист в ски бягането от \"Лейк Пласид 1980\"  , двойният олимпийски шампион в кану-каяка от \"Сеул 1986\"  , бронзовият медалист в джудото от \"Москва 1980\"  , двукратният бронзов медалист в борбата от \"Мюнхен 1972\" и \"Монреал 1976\"  , двукратният участник на олимпийски игри в модерния петобой  , както и спортните журналисти   и  .  Със златни значки на БОК бяха наградени двама медалисти от европейския младежки олимпийски фестивал в Гьор -   и  . Те завоюваха бронзови отличия съответно в леката атлетика и спортната гимнастика. Техните треньори -   и  , също получиха златна значка от БОК. Последното от отличията на БОК отиде при изпълнителния директор на \"БМВ България\"  . Той получи плакет с \"признателност за дългогодишното успешно партньорство\". Победителите в 26-ото издание на  наградите \"Спортен Икар\" бяха обявени миналата седмица , а днес бяха раздадени призовете в отделните категории. Големият \"Икар\" за постижение на годината очаквано отиде при световния номер 3 в мъжкия тенис . Той завоюва отличието за втори път след 2014 г. Димитров не присъства на церемонията, тъй като се подготвя за старта на новия сезон. Наградата беше приета от неговата майка Мария Димитрова. Тя благодари от името на своя син за подкрепата, признанието и любовта, които той получава. \"Григор обича България и се гордее, че е българин\", допълни Димитрова. Световният шампион по ски ориентиране   спечели икара в категория \"Шампионско дълголетие\". Освен световната титла в средната дистанция през годината той завоюва бронз от европейското първенство и записа две победи в световната купа. За отбор на 2017 г. бяха отличени   с треньор Антонина Зетова, които  спечелиха бронзов медал от световното първенство в Словения . Това беше първо отличие за българския женски волейбол от 17 години насам. Фехтувачката   спечели \"Икар\" в категория \"Млад и талантлив спортист\". 16-годишната състезателка спечели европейската купа на сабя за кадети и завоюва сребърен медал от европейското първенство в тази възраст. Управителният съвет на фондация \"Български спорт\" избра и шестима спортисти, на които да връчи специални награди за силно представяне през 2017 г. Това са   (сноуборд),  (гребане),   (лека атлетика),   (лека атлетика),   (тенис на маса) и   (спортна стрелба). Лекоатлетът   печели наградата за феърплей. Състезателят на \"Академик\" (София) е отличен за това, че даде бронзовия си медал в бягането на 400 метра от републиканското първенство за юноши младша възраст на своя съперник Любослав Еленков, който беше декласиран заради влизане в чужд коридор. \"За мен най-радващото е, че днес обърнахме сериозно внимание и оценихме подобаващо работата на младите ни спортисти. Имаме много сериозна, мощна вълна от млади спортисти - младежи и девойки, които достойно защитават цветовете на България на международните спортни форуми. Надявам се съвсем скоро те да затвърдят престижа и авторитета си и при най-големите\", заяви Кралев. Наградите \"Спортен Икар\", които се организират от фондация \"Български спорт\" и БОК и са сред най-почитаните призове за спортни постижения, по традиция преминаха в отсъствието на председателя на олимпийския комитет Стефка Костадинова. Единствената й поява на церемонията през последните четири години беше през 2015 г., когато  връчи награда на Валентин Златев .", "date": "2017.12.19", "title": "Kрасен Кралев и Белчо Горанов получиха и раздадоха награди на \"Спортен Икар\""}
{"url": "http://www.dnevnik.bg/bulgaria/2017/12/19/3100186_poveche_ot_314_hiliadi_uchenici_poseshtavat/", "text": "През настоящата учебна година над 314 000 ученици от I до XII клас са ангажирани с допълнителни занимания по най-големия проект на Министерството на образованието и науката \"Твоят час\", съобщиха от пресцентъра на министерството. В него участват 2189 училища. Повече от 242 000 ученици са участващите в извънкласни дейности за занимания по интереси, а около 100 000 са тези, които посещават групите за преодоляване на обучителни затруднения. Най-желаните занимания от учениците са в областите \"изкуства и култура\", \"спорт\", \"наука, техника и технологии\", \"техника и технологии\", \"програмиране, дигитални умения, креативност и иновативно мислене\" и \"гражданско образование\". Извънкласните дейности се провеждат от 24 178 ръководители, които получават по 12 лв. на час за допълнителните дейности. Планираните часове за работа на групите за обучителни затруднения за учебната година са над 918 000 часа, а тези за занимания по интереси – повече от 1 милион часа. Проектът \"Твоят час\" е сред най-популярните имена в интернет пространството на България, твърдят от просветното ведомство. В електронната платформа, разработена за проекта, има близо 300 000 уникални регистрации, разгледани са над 40 милиона различни страници при 2.5 милиона влизания, посочват от там. \"Твоят час\" е финансиран от оперативна програма \"Наука и образование за интелигентен растеж\" 2014-2020 г., съфинансирана от Европейския фонд за регионално развитие и Европейския социален фонд. Училищата, които се включиха в програмата, получиха средно по 24 хил. лв. за допълнителните обучения и кръжоци. Общият бюджет е над 140 млн. лв., а продължителността му - 29 месеца.", "date": "2017.12.19", "title": "Повече от 314 хиляди ученици посещават извънкласни дейности"}
{"url": "http://www.dnevnik.bg/bulgaria/2017/12/19/3100151_policeiskite_sindikati_sa_na_put_da_izdeistvat/", "text": "Членовете на съвета за социално партньорство в МВР се обединиха около предложението парите, отпуснати в повече за заплати в системата за следващата година, да бъдат разделени поравно между всички служители на ведомството. На извънредно заседание на съвета те подписаха и декларация, която няма задължителен характер за вътрешния министър, но синдикатите изразиха надежда той да се съгласи с предложението им. Декларацията беше подписана и от зам. вътрешния министър Стефан Балабанов, който председателства съвета. Преди дни стана известно, че за обществено обсъждане е публикувана проектонаредба за разпределение на 55 млн. лв., които Законът за държавния бюджет предвиди за увеличение на полицейските заплати. От нея се видя, че полицаите с най-малки заплати и работещите на терен ще получат повишение, а шефовете - не. Повече четете  тук . Представители на 7-те синдиката в МВР обаче не бяха съгласни с изготвения от ръководството на ведомството проект и настояха парите да се разпределят поравно. Увеличение няма да има само за служилите по параграф 70 от последните изменения в Закона за МВР. Това са бивши държавни служители, които през февруари тази година бяха преназначени на трудово правоотношение, тъй като са без висше образование. Тези, които преди последните изменения бяха държавни служители по Закона за МВР с висше образование, бяха преназначени по Закона за държавния служител. Повече за преназначенията след законовите промени четете  тук . От отпуснатите 55 млн. лв. трябва да се извадят 1.7 млн. лв., които са нужни за увеличение на заплатите на някои служители в МВР, така че да не са по-ниски от минималната работна заплата, която от януари 2018 г. ще бъде 510 лв. От тях се вадят и парите за осигуровки и данъци. Получената сума се дели на 44 хиляди полицаи, колкото е горе-долу съставът на ведомството. И според грубите изчисления на синдикалистите така на полицай ще се паднат по 50-55 лв. Всеки служител обаче има различен осигурителен праг и различен процент изработено време и реално получената сума ще е различна, но брутната стойност ще е еднаква за всички. За подписване на декларация, която е с незадължителен характер, настоя зам.-министърът Балабанов. Целта - да може да я показва пред телевизиите, че всички синдикати са били съгласни и са я подписали с едно особено мнение. Обсъждането на разпределението на парите мина със закани за съд Иначе по време на заседанието всички синдикати изразиха недоволство, че то се провежда след изготвяне на наредбата и те участват в нейното обсъждане, а не в изготвянето ѝ. Накрая те изразиха надежда, че въпреки това вътрешният министър ще се съгласи с предложението им. Валентин Попов, който представлява най-големия синдикат - Синдикална федерация на служителите на МВР, подписа декларацията с особено мнение. Той заяви, че 55-те млн. лв. са \"крайно недостатъчен ресурс\", и отказа да участва в обсъжданията на наредбата. Подписа декларация, макар и с особено мнение, защото и той мисли, че парите трябва да се разпределят поравно, но членовете на организацията му не са му дали правомощия да участва в декларации или решения, при положение че не се спазват техните искания -  увеличение на заплатите с най-малко 15% за всички служилите в МВР, спешен ремонт на Закона за МВР и изготвянето на нов закон с участие на полицейските служители. Той обясни, че увеличение на заплатите в системата с еднаква сума за всички е трябвало да стане тази година, а през следващата да се говори за диференцирано увеличение на възнагражденията. Заседанието започна напрегнато и с негативни изказвания към проектонаредбата от всички синдикални организации. Накрая обаче настроението беше съвсем различно, като зам.-председателят на Синдикален алианс \"Сигурност\" в МВР Галентин Грозев на шега предложи заради подписването на \"тази паметна декларация\" всеки да си тръгне с по един стол от залата - тя е ремонтирана отскоро и обзаведена с нови мебели. При обсъждането на проектонаредбата синдикатите заявиха, че в нея има \"няколко страхотни дефекта\". Ръководството на МВР и по-конкретно представителят на финансовата дирекция във ведомството, която е изработвала наредбата, призна за няколко аномалии в нея - при определяне на заплатите на 5 длъжности - три в СДВР и две в отдел \"Вътрешна сигурност\". Сред недостатъците бяха посочени, че не е предвидено никакво увеличение за инспектори и разузнавачи 6-а степен, както и за по-голямата част от разследващите полицаи - извън тези в СДВР. Както и че в някои случаи се получава, че изпълнителският състав има по-висока заплата от началниците на групи.  По време на дебатите зам.-министърът Балабанов и Валентин Попов влязоха в личен спор. Попов намекна, че с Балабанов може да се срещнат в съда, ако той продължи да внушава, че протестите на полицаите са политически мотивирани. Думите на синдикалният шеф дойдоха след \"препоръка\" на зам.-министъра синдикатите да не протестират на 22 декември, когато Гранична полиция чества своята 130-годишнина. От своя страна Балабанов нападна Попов с това, че в неформална обстановка последният му намекнал, че може да се стигне до \"смяна на шапките\". Изнервени подмятания имаше и между самите синдикалисти. Отказалият да участва в обсъжданията Валентин Попов каза няколко думи в началото, които завърши с обръщение към представителите на другите синдикати дали не стават съучастници, обсъждайки парите, с ръководството, което е осигурило едва 30-35 млн. лв., които трябва да се разпределят между полицаите. Тази стойност той пресметна, като от 55 млн. лв. извади осигуровките и данъците, които ще бъдат удържани от заплатите на служителите на МВР. Галентин Грозев пък заяви, че е отчасти съгласен с изказването на Попов, но никога не би отказал увеличение, колкото и да е то. Попов го репликира, че и той не отказва. \"Повече пари срещу по-малко работа. За това се борим ние\", коментира Грозев. Той също се съгласи, че трябва да се върви към диференцирано увеличение на заплатите, но този подход сега е дал грешка. Докато членовете на съвета за социално партньорство изчакваха подготвянето на декларацията, която да подпишат, полицейските синдикати коментираха неформално колко е голяма диспропорцията между заплатите в МВР и другите сектори, като този на съдебната власт например. По думите им една чистачка в съдебната система взема колкото двама оперативни работници в МВР. Но представителите на съдебната власт можели да пратят Закона за държавния бюджет в Конституционния съд и да има заплаха от липсата на бюджет за следващата година, а полицаите нямали какво да направят. МВР и синдикатите подписаха колективен трудов договор, но протести ще има Преди заседанието на съвета вътрешният министър Валентин Радев подписа колективен трудов договор заедно с всички синдикални организации. Той засяга назначените на трудово правоотношение в системата. Това означава, че няма да бъдат намалявани заплатите им през следващите две години и ще бъдат гарантирани синдикалните им права, уредени в договора, който гарантира минимален стандарт. Сключеният колективен трудов договор няма да доведе до отмяна на обявения за 22 декември синдикален протест, когато е празника на Гранична полиция. Валентин Попов обясни, че двете неща са различни и договорът не изпълнява техните искания. Протест ще има на граничните пунктове, във Варна, Русе, Елхово, Сливен. Протестът по никакъв начин няма да пречи на трафика и проверките по пунктовете, подчерта Попов. Вътрешният министър заяви, че протестите са право на синдикатите, които помагали на ведомството. Защото ръководството се заслушвало в исканията им и когато и колкото може ги удовлетворявало. Попов заяви, че най-хубавото, което се е случило тази година, са именно последните думи на министъра - че протестите са право на полицаите. Той призова да се спре със спекулациите, че те са инспирирани от политически сили и някой, който е вън от системата. Радев сподели и \"своята скромна надежда\", че протести няма да има на следващия празник на полицията - 5 юли. Той засенчвал официалното честване. Затова ръководството на МВР ще работи и следващите месеци, за да не се стига пак до масови недоволства на празничните дни. Повече четете  тук .", "date": "2017.12.19", "title": "Полицейските синдикати са на път да издействат увеличение на заплатите и на шефовете си (допълнена)"}
{"url": "http://www.dnevnik.bg/politika/2017/12/19/3100195_ninova_nastoiala_pred_borisov_za_aktualizaciia_na/", "text": "Лидерът на БСП Корнелия Нинова е разговаряла с премиера Бойко Борисов и е настояла за актуализация на бюджета на Националната здравноосигурителна каса (НЗОК) за 2018 г. Това съобщи Нинова след заседание на Изпълнителното бюро на партията. \"Упълномощена съм да го направя от онкоболни и организацията на болните от рак, протестиращите, организаторите на протеста в парламента, които се обърнаха към нас\", каза Нинова. Тя прочете част от тяхното отворено писмо, тъй като те останали с впечатление, че никой не ги чува. В писмото се казва, че протестиращите смятат за неприемливо да бъде заобиколена една забрана със създаване на комисия към Министерството на здравеопазването, както и с твърдението, че правителството има съгласието на пациентски организации. Миналата седмица ветото, наложено от президента Румен Радев, върху бюджета на НЗОК  беше отхвърлено  и остана мораториумът за финансиране на \"32 молекули\". \"Разговарях с господин Борисов, като му казах, че единственият легитимен начин да излезем от тази ситуация е да направим спешно актуализация на бюджета на НЗОК за 2018 г. Да, ще бъде прецедент, току-що е публикуван. Това е единственият начин онкоболните от 1 януари да не останат необгрижени\", каза Нинова. Според нея актуализация на бюджета на НЗОК може да се прави по искане на депутати, като има прецеденти през 2010 и 2012 г. Нинова декларира, че депутатите от БСП са готови \"на извънредни заседания, на нощни заседания, но да направим актуализация на бюджета\". Напомни, че само трябва да бъде премахнат параграф 6 от бюджета, с който се въвежда мораториумът, а правителството твърди, че има пари за лечение. От БСП са готови още днес да внесат предложението си в парламента. Нинова каза, че Бойко Борисов е обещал да помисли, а лидерът на групата на ГЕРБ в парламента Цветан Цветанов ѝ се обадил и обещал да събере парламентарната група на ГЕРБ. \"Останах с впечатление, че са склонни да разгледат нашето предложение\", каза тя. Ако правителството не приеме предложението на БСП, партията ще внесе жалба срещу бюджета на НЗОК в Конституционния съд.", "date": "2017.12.19", "title": "Нинова настояла пред Борисов за актуализация на бюджета на здравната каса"}
{"url": "http://www.dnevnik.bg/sport/2017/12/19/3100168_gatlin_obiavi_che_e_shokiran_ot_doping_skandala_i/", "text": "Световният шампион в спринта на 100 метра Джъстин Гатлин уволни треньора си Денис Мичъл. Реакцията му дойде покрай  разразилия се скандал за контрабанда на допинг , в който Мъчил беше замесен. \"Бях шокиран и изненадан да науча, че треньорът ми би могъл да има нещо общо тези обвинения. Уволних го, още щом разбрах за това\", заяви Гатлин в профила си в \"Инстаграм\". Антидопинговата агенция на САЩ и независимото звено към Международната федерация по лека атлетика разследват случая. \"Не използвам и не съм използвал забранени вещества за подобряване на представянето\", заяви Гатлин, който два пъти в кариерата си е изтърпявал наказания за допинг. Той посочи, че няма да позволи на други да лъжат за него. И добави, че занапред няма да коментира темата, тъй като вече тече разследване. От \"Дейли телеграф\" заснели тайно Мичъл и спортния агент на Гатлин - Робърт Вагнер, да обсъждат темата с допинга в леката атлетика. Пред скритата камера те говорили и за това как да осигурят забранени вещества. Вагнер предложил незаконно снабдяване и внасяне в САЩ на вещества, помагащи за подобряване на представянето. \"Дейли телеграф\" разказва, че репортери под прикритие посетили тренировъчния център на Гатлин във Флорида. Там треньорът и агентът му предложили да осигурят тестостерон и хормон на растежа за актьор, подготвящ се за роля във филм. Продуктите били доставени чрез доктор от Австрия. Пълната стойност на услугата била 250 хил. долара, посочва изданието.", "date": "2017.12.19", "title": "Гатлин обяви, че е шокиран от допинг скандала, и уволни треньора си"}
{"url": "http://www.dnevnik.bg/sviat/2017/12/19/3100174_izrael_shte_ogranichi_kontaktite_s_ministrite_ot/", "text": "Израел даде да се разбере, че ще работи с новото коалиционно правителство на Австрия, съставено от консервативната Австрийска народна партия (АНП) и крайнодясната Австрийска партия на свободата (АПС), но \"засега\" няма да има директни контакти с министрите от крайната десница, съобщиха \"Франс прес\" и БТА. В комюнике на израелското правителство се посочва, че премиерът Бенямин Нетаняху е в \"директен контакт\" с канцлера Себастиан Курц, лидер на АНП, която спечели парламентарните избори през октомври. Курц  даде на коалиционния си партньор  шест министерства, включително тези на вътрешните работи, на отбраната и на външните работи. Кабинетът от 13 министри пое функциите си вчера. \"За момента Израел ще поддържа работни отношения на равнище висши служители с министерствата, ръководени от представител на Австрийската партия на свободата\", се посочва в комюникето. Според текста Нетаняху е поискал от външното министерство, което е също под негово ръководство, да определи \"линията на поведение\" на Израел в отношенията си с новата управляваща коалиция в Австрия.  Основана от бивши нацисти, Австрийската партия на свободата се превърна в края на 90-те години на миналия век в основната крайнодясна партия в Европа, отбелязва \"Франс прес\". През 2000 г. Израел прекъсна отношенията си с Австрия, за да протестира срещу влизането в управляващата коалиция на АПС, ръководена тогава от Йорг Хайдер, често критикуван за изявленията си в прослава на нацизма. Тогава на Виена бяха наложени и  частични европейски санкции  от някои държави. /БТА", "date": "2017.12.19", "title": "Израел ще ограничи контактите с министрите от крайната десница в Австрия"}
{"url": "http://www.dnevnik.bg/sport/2017/12/19/3100233_sportniiat_ministur_shte_se_sreshta_s_borislav/", "text": "Спортният министър Красен Кралев обяви, че му предстои среща с президента на Българския футболен съюз (БФС) Борислав Михайлов. Двамата ще обсъдят проблема с натиска върху футболните съдии, за който  Михайлов алармира в петък и поиска помощ от държавата . Президентът на БФС обяви, че \"се знае за трима-четирима души, които влияят на съдиите в България\". \"Аз им казвам съдийски мениджъри. Затова търсим помощ от държавата. Има си начини да бъдат прихванати\", каза той при обявяването на кандидатурата си за четвърти мандат начело на БФС.  \"Още не сме се срещали. Ще се видим следващия месец и ще имаме възможност да говорим. Отношенията ни с футболния съюз винаги са били отлични на работно ниво\", каза Кралев, който днес участваше в  церемонията по връчването на наградите \"Спортен Икар\". \" И вчера пред съдиите казах , че имаше много срещи, които не бяха на ниво. Имаше много съдии, които имаха доблестта да си признаят грешките. Това показва, че те са грешили неумишлено. За други мачове бяха изказани доста съмнения - и от медиите, и от хората във футбола. Но дайте да се видим първо с г-н Михайлов и тогава ще коментираме. В момента знам колкото вас. Не мога да коментирам нищо, преди да се чуя с г-н Михайлов\", допълни спортният министър. Той уточни, че министерството все пак не може да се меси във вътрешните дела на футболния съюз. \"Ние можем да се намесим само тогава, когато ни поискат мнението и съдействието. В противен случай освен за контрол за спазване на закона и финансов контрол няма как да се бъркаме в работата на федерацията.\"", "date": "2017.12.19", "title": "Спортният министър ще се среща с Борислав Михайлов, за да борят натиска върху съдиите"}
{"url": "http://www.dnevnik.bg/sviat/2017/12/19/3100089_udarite_na_sauditskata_koaliciia_v_iemen_sa_ubili/", "text": "Въздушните удари на водената от Саудитска Арабия коалиция в Йемен са отнели живота най-малко на 136 цивилни, които не са замесени в конфликта, за десет дни от началото на декември. Това съобщи на редовен брифинг говорителят на комисариата за човешките права към ООН Рупърт Колвил, цитиран от \"Ройтерс\". Броят на жертвите е за периода 6-16 декември, в който е имало редица удари по обекти в различни части на страната. Един от примерите, даден от Колвил, е за затвор в Сана на 13 декември, където са загинали най-малко 45 души, за които се смята, че са лоялни на поддържания от Саудитска Арабия президент на Йемен Абд Рабу Мансур Хади. През последните дни мести медии, включително такива, свързани с подкрепяните от Иран  бунтовници хути , публикуват разнопосочни данни за жертвите на бомбардировките. Числата обаче обикновено са по-малки от представените днес от ООН. Над 8700 души са загинали в Йемен в резултат на въздушната кампания на Саудитска Арабия в подкрепа на Хади. В събота агенцията на ООН за координация на хуманитарните въпроси обяви, че Йемен ще се нуждае от помощи в размер на най-малко 2.3 милиарда долара, от които едва 61% са налични.  Милиони жители  са застрашени от глад.", "date": "2017.12.19", "title": "Ударите на саудитската коалиция в Йемен са убили най-малко 136 цивилни за 10 дни, съобщи ООН"}
{"url": "http://www.dnevnik.bg/sport/2017/12/19/3100228_cska_-_sofiia_e_predlojil_62_hil_leva_mesechen_naem_i/", "text": "ЦСКА - София\" е предложил 62 хил. лева без ДДС на месец за наем и 1.1 млн. лева без ДДС минимални инвестиции при участието си в конкурса за стадион \"Българска армия\" и спортно-тренировъчна база \"Панчарево\". Петчленната комисия обяви, че червените отговарят на необходимите условия. Очаква се \"ЦСКА - София\", който е  единственият кандидат в конкурса , да бъде обявен за победител на 3 януари. До седем дни след това трябва да бъде подписан договор за дългосрочно ползване. Договорът ще е за десет години, като при промени в законодателството ще може да бъде увеличен до 30 години. Такова  желание изразиха от футболния клуб . Предложените суми са малко над минимално изисканите в условията на конкурса - 60 хил. лева за наем и 1 млн. лева за инвестиция. Друго изискване е 800 хил. лева от наемната цена да се платят авансово на четири вноски по 200 хил. лева до 31 декември 2020 г. Сумата ще отиде за погасяването на задълженията на фалиралия ПФК ЦСКА АД към Столичната община за такса смет. Сумата, заложена за инвестициите, трябва да се вложи в спортните обекти за срока на договора в процентно съотношение 70:30 между \"Българска армия\" и комплекса в Панчарево. Според изискванията на конкурса тези инвестиции не подлежат на приспадане от дължимите месечни наемни вноски, посочват от спортното министерство, което е собственик на базите. На свое закрито заседание комисията ще разгледа инвестиционната програма и икономическата обосновка за стопанисването на базите и ще излезе с решение за резултата от проведения конкурс, допълват от министерството. Интерес към базите имаше и третодивизионният \"ЦСКА 1948\". Аматьорският клуб  първоначално обяви, че ще участва в конкурса , но след това  го определи за предварително решен и се отказа . \"ЦСКА 1948\" не отговаряше на някои от условията, сред които това за 5 млн. лева минимален капитал и 15 млн. лева общ оборот за последните три финансови години.", "date": "2017.12.19", "title": "\"ЦСКА - София\" е предложил 62 хил. лева месечен наем и 1.1 млн. лева минимална инвестиция за базите"}
{"url": "http://www.dnevnik.bg/sport/2017/12/19/3100249_kralev_obeshta_sledvashtite_godini_da_budat_dobri_za/", "text": "Спортният министър Красен Кралев обяви, че предстоят добри години за българския спорт. Той изрази задоволство от постиженията през 2017 г. и неколкократно изтъкна нивото на младите състезатели.  \"Най-радващото е, че имаме много силно младо поколение, което идва. Следващите години ще бъдат добри за българския спорт. Много таланти бяха наградени днес, и то заслужено с оглед постиженията, които имат през годината\", каза Кралев, който днес взе участие в  церемонията по връчването на наградите \"Спортен Икар\" . По думите му \"има с какво да се гордеем\". \"Днес обърнахме сериозно внимание и оценихме подобаващо работата на младите ни спортисти. Имаме много сериозна, мощна вълна от млади спортисти - младежи и девойки, които достойно защитават цветовете на България на международните спортни форуми. Надявам се съвсем скоро те да затвърдят престижа и авторитета си и при най-големите\", каза още спортният министър. Според него през отминаващата година българският спорт е имал \"своите силни моменти\". \"А в много спортове бяхме лишени от заслужени медали заради контузии. Такъв  беше случаят с борбата \", обясни Кралев.  Спортният министър каза още, че всичко около подготовката за зимните игри в Пьончан е осигурено. \"Подготовката върви отлично. Всичко беше подсигурено. В голямата си част спортистите ни се готвят в чужбина при прекрасни условия. Надявам се да излязат максимално мобилизирани в Пьончан.\" \"Знаете, големите надежди на България са свързани със сноуборда - със Сани Жекова и Радо Янков. И двамата започват сезона в много добра форма. Декември не трябва да е пиков месец в тяхната състезателна година, така че аз съм оптимист за представянето им в Пьончан\", коментира Кралев. Той допълни, че очаква около 20 българските квоти за олимпиадата,  колкото предрекоха и от БОК . \"Мисля, че с оглед историята, която имаме преди това, 20 квоти са много добър показател за състоянието на зимните спортове\", заключи спортният министър. ", "date": "2017.12.19", "title": "Кралев обеща следващите години да бъдат добри за българския спорт"}
{"url": "http://www.dnevnik.bg/gradska_sreda/2017/12/19/3100141_stolichnata_obshtina_planira_da_preobrazi_ploshtada/", "text": "Ремонт с цялостно преобразяване ще претърпи площадът пред Централната железопътна гара в София. Това съобщи главният архитект на столицата Здравко Здравков пред журналисти. През 2018 г. ще бъде обявен конкурс за проект за пространството, след което ще започне ремонтът. По думите на Здравков пространството пред гарата е с голям потенциал поради близостта до центъра на града и добрата обезпеченост с градски транспорт. \"Там има влакове, автобуси, трамваи, метро. Само самолети няма\", изтъкна главният архитект. Преди две години беше  направен малък ремонт на площада , като тогава общината обеща да намери финансиране за цялостна реконструкция. Най-вероятно тя няма да се осъществи и през следващата година, защото в бюджета на общината за 2018 г. не са предвидени пари за тази дейност. Здравков обаче каза, че ще обяви конкурс, с който да бъдат намерени проектанти. Той посочи, че желанието му е пространството да стане привлекателно за хората, защото сега пустее и се използва единствено за транзит от пешеходците. София си търси цвят Сред другите планове на главния архитект са да въведе единен стандарт за цветове, които се използват за градското обзавеждане, да продължи с премахването на рекламни обекти из града и да намали броя на зимните градини на заведенията. Идеята за стандарт за цветовете, които да се използват в градското обзавеждане, цели за всеки район на София да има ясно определени цветове и материали за плочките, фасадите, кофите за боклук и дори чадърите на заведенията, които се поставят. Очаква се единен цвят да бъде въведен първо в центъра на града, като вече са започнали разговори по въпроса с  автора на проекта  за предстоящата догодина  реконструкция на ул. \"Граф Игнатиев\"  арх. Иво Пантелеев. Премести това През 2018 г. Здравков ще внесе в Столичния общински съвет предложение за изменение в наредбата за преместваемите обекти. Основната цел е да се ограничат възможностите за поставяне на рекламни пана и за зимните градини на заведенията. Това са идеи, които главният архитект се опитва да реализира от повече от година. В началото на 2017 г. той заяви, че иска да премахне зимните градини на заведенията по булевард \"Витоша\". Аргументите му бяха, че обектите не са с изяснен законен статут, някои от тях са с пъти по-голяма площ от самите заведения и същевременно затрудняват движението на пешеходците. Тогава обаче намеренията му доведоха до протест на собственици и обектите съществуват и до днес. Опитите на Здравков да намали броя на рекламните обекти из града обаче бяха по-успешни. На няколко  пъти през годината по негова заповед  общински служители премахваха билбордове, пана и телефонни кабини, на които също се поставят реклами. Причината е, че договорите на инвеститорите с общината са изтекли преди години, но те плащат глобите за това вместо наем. Тази дейност обаче също среща съпротива. \"Непрестанно звънят от какви ли не кабинети с молба някой билборд да остане още поне един месец, защото бил свързан с някоя кампания\", каза главният архитект.", "date": "2017.12.19", "title": "Столичната община планира да преобрази площада пред Централна гара"}
{"url": "http://www.dnevnik.bg/detski_dnevnik/2017/12/19/3100265_obshto_11_dni_vakanciia_shte_imat_uchenicite_-_ot_23/", "text": "Единадесет дни ще почиват учениците от I до XII клас по коледните и новогодишните празници. Ваканцията започва от 23 декември 2017 г. и ще продължи до 2 януари 2018 г. включително, припомнят от министерството на образованието. Децата ще се върнат в класните стаи на 3 януари 2018 г. (сряда), като ще учат по програмата за съответния ден и в посочената от училището смяна. Следващата ваканция ще бъде четири дни между края на първия и началото на втория учебен срок – от 3 до 6 февруари 2018 г. включително. Вторият срок започва на 7 февруари 2018 г. (сряда).", "date": "2017.12.19", "title": "Общо 11 дни ваканция ще имат учениците - от 23 декември до 2 януари включително"}
{"url": "http://www.dnevnik.bg/bulgaria/2017/12/19/3100266_prokuraturata_shte_proveri_zakonno_li_e_poskupvaneto/", "text": "Върховната административна прокуратура се самосезира и извършва проверка дали е закононно поскъпването на водата от 1 януари 2018 г., съобщиха от държавното обвинение. Прокуратурата ще провери дали е законосъобразно решението на Комисията за енергийно и водно регулиране (КЕВР) от 30 ноември, с което тя е одобрила бизнес плана на \"Водоснабдяване и канализация\" ЕАД за градовете Бургас, Ямбол и Враца. Отделно държавното обвинение ще провери и доколко е законно решението на регулатора от 15 декември за изменение на одобрените цени на водоснабдителните и канализационните услуги за 2018 г. Днес зам.-главният прокурор Ася Петрова се е срещнала с омбудсмана Мая Манолов, за да обсъдят основанията, на които да бъдат оспорени решенията на водния регулатор. Манолова вече обяви, че ще сезира прокуратурата по темата. Според нея КЕВР е използвала нечестно данните на Националния статистически институт като е базирала решението си на двойно по-висок показател, отколкото е трябвало.", "date": "2017.12.19", "title": "Прокуратурата ще провери законно ли е поскъпването на водата"}
{"url": "http://www.dnevnik.bg/bulgaria/2017/12/19/3100278_parkiraneto_v_siniata_i_zelenata_zona_v_sofiia_shte_e/", "text": "Паркирането в зоните за почасово платено паркиране в столицата ще бъде безплатно в осемте празнични дни около Коледа и Нова година, съобщи Центърът за градска мобилност. Синята зона и зелената зона ще може да се използват безплатно на 23, 25, 26, 27 и 30 декември 2017 г., както и на 1 януари 2018 г. В списъка се включват още 24 и 31 декември - неделни дни, когато зоните за почасово платено паркиране по принцип не работят.", "date": "2017.12.19", "title": "Паркирането в синята и зелената зона в София ще е безплатно по празниците"}
{"url": "http://www.dnevnik.bg/biznes/2017/12/19/3100269_danuchnite_preduprejdavat_za_virus_izprashtan_ot_imeto/", "text": "Вирус от името на Национална агенция за приходите се разпространява чрез електронната поща, предупреждават от приходната администрация. В кол-центъра ѝ, както и по електронен път, са получени множество сигнали за фалшиво съобщение, в което потребителите се приканват да отворят прикачен файл с разширение zip. Имейлите на подателите на фалшивите електронни писма са различни, като не са засичани имейли с адрес от официалните домейни на НАП – nra.bg и nap.bg. Заглавието на фалшивото съобщение е: \"Уведомление относно промени в регламента за подаване на декларации към НАП\". От НАП заявяват, че не са изпращали имейли с подобно съдържание до своите клиенти. Според приходната агенция най-вероятно става въпрос за изпращане на заразени с вируси електронни писма. НАП съветва своите клиенти да не отварят прикачените файлове, а ако са го направили, да стартират веднага антивирусната си програма. От приходната агенция работят заедно със специализираните служби за издирването на извършителите.", "date": "2017.12.19", "title": "Данъчните предупреждават за вирус, изпращан от името на приходната агенция"}
{"url": "http://www.dnevnik.bg/sport/2017/12/19/3100281_karanga_e_globen_s_3000_leva_za_sredniia_prust_cska_-/", "text": "Голмайсторът на ЦСКА и Първа лига Фернандо Каранга беше глобен с 3000 лева заради неприличния жест от мача с \"Лудогорец\" за Купата на България. Бразилският нападател показа среден пръст, което е отчетено от дисциплинарната комисия като \"неприличен жест без форма на дискриминация\". \"ЦСКА - София\" е глобен с общо 6300 лева след двубоя на \"Българска армия\". Червените имат две глоби от по 2000 лева - за бомбички и за хвърлени предмети, както и две по 1000 лева - за хвърлени факли и димки и за нецензурни скандирания. Другите 300 лева са за нерегламентирано използване на факли и димки. Комисията обяви, че спира състезателните права на Натанаел от \"Лудогорец\" и изисква видеозапис. \"Левски\" и \"Славия\" са глобени с по 2000 лева след мачовете си за купата, а \"Етър\" е санкциониран с 1300 лева. ЦСКА и \"Левски\"  ще се срещнат в полуфиналите , а другият двубой е между носителя на отличието \"Ботев\" и \"Славия\".", "date": "2017.12.19", "title": "Каранга е глобен с 3000 лева за средния пръст, \"ЦСКА - София\" трябва да плати 6300 лева"}
{"url": "http://www.dnevnik.bg/photos/2017/12/19/3100204_snimka_na_denia_diado_mraz_s_vodni_ski_po_reka_enisei/", "text": "                        64-годишният Николай Василиев, облечен като Дядо Мраз, кара водни ски по поречието на река Енисей край сибирския град Красноярск, Русия. Василиев, който е бивш преподавател в Сибирския държавен аерокосмически университет, проектира водни ски с щеки за придвижване по водна повърхност.", "date": "2017.12.19", "title": "Снимка на деня: Дядо Мраз с водни ски по река Енисей"}
{"url": "http://www.dnevnik.bg/ot_vas/novini_ot_vas/2017/12/19/3100047_krepostta_kovachevsko_kale/", "text": "Антична и късноантична крепост \"Ковачевско кале\" се намира на 3.5 км източно по права линия от центъра на село Ковачевец, до съвременния път Попово - Бяла.", "date": "2017.12.19", "title": "Крепостта \"Ковачевско кале\""}
{"url": "http://www.dnevnik.bg/sport/2017/12/19/3100287_solt_leik_siti_podgotvia_ikonomichna_kandidatura_za/", "text": "Солт лейк сити планира да се кандидатира за домакин на зимните игри през 2030 г. Столицата на щата Юта ще разчита на съществуващата инфраструктура, за да организира икономична и компактна олимпиада. Американският град беше домакин на игрите през 2002 г. Според местните спортни ръководители евентуален бюджет за олимпиадата през 2030 г. би могъл да се вмести в рамките на 1.5-1.6 милиарда долара. Толкова бяха похарчени за организацията на игрите преди 15 години. \"Това ще бъде с около 400 милиона долара по-малко, отколкото биха похарчили градовете, които ще трябва да изграждат съоръжения от нулата\", заяви съпредседателят на олимпийския проучвателен комитет на Солт лейк сити Фрейзър Бълок пред \"Фокс\". \"Ние вече имаме изградени съоръжения. Можем да спестим средства по много пера и да се вместим в един стегнат бюджет\", каза още Бълок, който беше президент на организационния комитет за игрите през 2002 г. Първоначалните намерения на Солт лейк сити бяха да се кандидатира за олимпиадата през 2026 г., домакинът на която ще бъде избран след две години. Плановете обаче са се променили, след като Лос Анджелис получи летни игри през 2028 г. \"Има големите предизвикателства, свързани с американските градове, които имат желание да кандидатстват за зимните игри през 2026 г., тъй като те ще дойдат само две години преди Лос Анджелис да приеме лятната олимпиада. Затова се насочваме повече в посока 2030 г.\", обясни изпълнителният директор на Американския олимпийски комитет (USOC) Скот Блекмун. По думите му освен Солт лейк сити интерес към домакинство на зимна олимпиада имат още два града в САЩ - Денвър (Колорадо) и Рино (Невада). Губернаторът на Юта Гари Херберт вече изрази публично подкрепата си за домакинство на най-големия форум в зимните спортове. Той заяви, че кандидатурата на Солт лейк сити се ползва с широка обществена подкрепа.", "date": "2017.12.19", "title": "Солт лейк сити подготвя икономична кандидатура за зимните игри през 2030 г."}
{"url": "http://www.dnevnik.bg/biznes/2017/12/19/3100286_oshte_edin_turoperator_prekratiava_deinostta_si/", "text": "Туроператорът \"София тур и Холидей\" ЕООД обяви, че прекратява дейността си, съобщават от Министерството на туризма. \"След като разплатихме стари задължения към партньори, изпадаме в несъстоятелност и не можем да изпълним предстоящите пътувания\", заявяват днес следобед в декларация от екипа на туроператора. Спешна проверка на Министерството на туризма показала, че компанията има валидна застраховка \"Отговорност на туроператора\", сключена само преди дни - на 11 декември 2017 г., със ЗАД \"Алианц- България\". Тя влиза в сила от 00:00 часа на 12 декември 2017 г. Предишната полица на туроператора е била с \"Групама застраховане\" ЕАД. Екип от Министерството на туризма влиза в централния офис на дружеството в София. Експертите ще изискат пълна справка какви са поетите ангажименти от \"София тур и Холидей\" към туристи за предстоящите празници и има ли продадени пакети за следващи периоди. Министърът на туризма Николина Ангелкова настоява за спешна среща с управителите на туроператора и с представител на застрахователното дружество, за да се гарантират интересите на клиентите, пише в съобщение до медиите. Според информация от самия туроператор покритието на застраховката им е за 1 млн. лв. според подадената към Министерството на туризма информация за полицата, лимитът на обезщетението е за 450 хил. лв. В Министерството на туризма днес е постъпило едно обаждане от клиент, че от два-три дни на телефоните в офиса на туроператора не отговаря никой. Жената сигнализирала за проблема минути преди на сайта на компанията да се появи съобщение, че прекратяват дейността си. В момента на сайта на компанията не са видни никакви други детайли освен  съобщение до клиентите й . В него се посочва, че след 19 години на пазара компанията спира работа. Има отправени обвинения към няколко компании и организации, сред които и Министерството на туризма, които според ръководството на туроператора са довели до сегашната ситуация. Има и напътствия към клиентите, които са купили екскурзии за предстоящите празници, как да си получат парите. Министерството на туризма ще следи внимателно казуса, за да се увери, че туристите, чиято почивка се проваля преди празниците, ще бъдат обезщетени, уверява ведомството. Според Закона за туризма клиентите на туроператор, прекратил дейността си, трябва да предявят претенции за понесени вреди до туроператора или пряко към застрахователната компания, представяйки документи от подписани договори и ваучери с туроператора. Министерството на туризма препоръчва на туристите претенциите да се предявят във възможно най-кратък срок.", "date": "2017.12.19", "title": "Още един туроператор прекратява дейността си"}
{"url": "http://www.dnevnik.bg/bulgaria/2017/12/19/3100291_advokatut_koito_opita_da_vnese_narkotici_v_zatvora_vuv/", "text": "Апелативният съд във Варна освободи от ареста адвоката, който се опита да вкара наркотици в затвора, срещу гаранция от 10 хил. лв., се вижда от сайта на институцията. Определението на съда е окончателно. Защитникът е обвинен за наркоразпространение. Магистратите отмениха най-тежката мярка за неотклонение \"задържане под стража\" на адвокат Йордан Роев. Той ще излезе от ареста, ако през следващите 7 дни внесе гаранцията. Роев беше оставен в ареста с решение на  Окръжния съд във Варна от 4 декември . Три дни по-рано при проверка на влизане в затворническото общежитие в с. Разделна служителите установили пакет с 2 прозрачни плика с кафяво прахообразно вещество - хероин с нетно тегло 4.37 грама и бяло прахообразно вещество - производно на амфетамина, с нетно тегло 5.03 грама. Адвокатът е пуснат, тъй като макар и апелативните съдии да са съгласни, че може да се направи обосновано предположение, че е извършил престъплението, няма опасност Роев да се укрие или да извърши ново. ", "date": "2017.12.19", "title": "Адвокатът, който опита да внесе наркотици в затвора във Варна, е освободен срещу гаранция"}
{"url": "http://www.dnevnik.bg/sport/2017/12/19/3100305_shifrin_spria_pobedniia_hod_na_rebensburg_v/", "text": "Носителката на Световната купа по ски алпийски дисциплини Микаела Шифрин спря победния ход на Виктория Ребенсбург в гигантския слалом. 22-годишната американка спечели третия старт за сезона в тази дисциплина, който се проведе днес във френския зимен център Куршевел. Шифрин измина двата манша за 2:02.40 мин. Тя финишира с огромен аванс от 0.99 сек. пред настоящата и двукратна световна шампионка в гигантския слалом Теса Уорли. Французойката направи страхотен втори манш, в който даде най-добро време - 1:00.76 мин. Грешките от първото преминаване по трасето обаче не й позволиха да се намеси в битката за победа. Шифрин записа третата си победа за сезона в трета различна дисциплина. Американката триумфира в слалома на родна земя в Килингтън, а след това записа изключителен успех в спускането в Лейк Луис. Тя вече има 34 победи в кариерата си - 26 в слалома, четири в гигантския слалом и по една в паралелния слалом, алпийската комбинация и спускането. Трета днес с пасив от 1.10 сек. се нареди италианката Мануела Мьолг. Тя записа трети подиум в трите гигантски слалома до момента, като и трите пъти се класира на трета позиция. Ребенсбург, която спечели първите два гигантски слалома - в Зьолден и Килингтън, остана едва 18-а днес. Олимпийската шампионка в дисциплината от Ванкувър 2010 остана на 2.21 сек. зад Шифрин. Сребърната медалистка в гигантския слалом от Сочи 2014 Ана Файт не успя да се класира за втория манш, след като остана едва 33-а в първия. Двукратната носителка на Световната купа наскоро се завърна на пистата след дълго отсъствие заради контузия и дори спечели супергигантския слалом във Вал д'Изер в неделя. Шифрин продължава да е убедително начело в генералното класиране с 621 точки след 11 от 37-те старта през сезона. Втора с 430 точки е Ребенсбург, а Тина Вайратер е трета с 374 точки. Мишел Жизен с 374 точки и Уорли с 286 точки допълват челната петица. Шифрин поведе и в битката за малкия кристален глобус в гигантския слалом. Тя събра 225 точки след третото от деветте състезания в тази дисциплина и изпревари Ребенсбург със седем точки.", "date": "2017.12.19", "title": "Шифрин спря победния ход на Ребенсбург в гигантския слалом"}
{"url": "http://www.dnevnik.bg/politika/2017/12/19/3100311_gerb_vnasia_v_parlamenta_predlojenie_moratoriumut_za/", "text": "За да спрем всички спекулации, че онкоболни пациенти ще останат без лечение, от парламентарната група на ГЕРБ ще предложим на утрешния Председателски съвет на Народното събрание да бъде гласувана в пленарна зала отмяна на Параграф 6 от Закона за бюджета на НЗОК. От ГЕРБ ще подкрепим предложението единствено при постигането на пълен политически консенсус от всички парламентарни групи и председателите им. Това обяви в позиция, разпратена до медиите, председателят на най-голямата партия в парламента Цветан Цветанов. Параграф 6 от бюджета на здравната каса за догодина е спорният текст, който налага мораториум за изплащането на 32 нови молекули за онкоболни и хора с редки заболявания. След като миналата седмица  парламентът отхвърли с мнозинство ветото на президента над същия параграф , а  здравният министър Кирил Ананиев  и  премиерът Бойко Борисов  последователно увериха, че ще се осигурят вратички за пациентите, за които няма алтернативно лечение, сега от управляващото мнозинство са готови изцяло да се откажат от идеята. Срещу нея многократно се обявиха и  протестираха  пациентски, фармацевтични и съсловни лекарски организации. По-рано днес за същото настоя и председателят на БСП  Корнелия Нинова и обяви, че левицата е готова да внесе предложение за актуализация на бюджета на НЗОК  още днес, която да се състои единствено в отпадането на спорния текст. Отмяната на мораториума ще замени  плана на здравния министър за създаване на специални комисии , които да разглеждат случаите на пациентите, които се нуждаят от новите скъпи терапии. В позицията си Цветанов посочва, че Ананиев вече е готов с всички заповеди за създаването на 6 комисии, както и с правилник за условията и реда за работата на тези комисии за разпределение на скъпоструващите лекарства и му благодари за усилията, но вместо това целият текст ще се премахне. Цветанов днес е провел срещи също и с председателите на всички парламентарни групи, с премиера Бойко Борисов и с министъра на финансите, и предложението на ГЕРБ за отмяна на Параграф 6 от Закона за бюджета на НЗОК е срещнало подкрепа от всички страни. \"С всички тях постигнахме консенсус, че чувствителна тема като здравеопазването не бива да се използва за политически спекулации и за игра със страховете на българските пациенти\", завършва съобщението на председателя на ГЕРБ.", "date": "2017.12.19", "title": "ГЕРБ внася в парламента предложение мораториумът за лекарства да отпадне изцяло"}
{"url": "http://www.dnevnik.bg/sviat/2017/12/19/3100350_chiliiskiiat_trump_poluchi_vtori_shans_da_napravi/", "text": "Богатството на Себастиан Пинера и обещанията му \"да направи Чили отново велика страна\" накараха някои коментатори да го обявят за един вид Доналд Тръмп на Латинска Америка. Въпреки че 68-годишният бизнесмен милиардер, избран за президент на балотажа в неделя, обеща да намали държавните разходи, не се очаква той да промени изцяло политиката за увеличаване на подкрепата за бедните пенсионери и студентите, започната от досегашната президентка от левицата Мишел Бачелет. Пинера може и да не харесва сравненията с президента на САЩ. Самият той сравни Тръмп с Доналд Дък в туит, който стана популярен през януари. Син е на чилийски постоянен представител в ООН, учи инженерна икономика в Чили и икономика в Харвард. Преподава икономика в няколко чилийски университета и изгражда бизнес империя, обхващаща авиолинии, телевизионен канал и Коло-Коло, смятан за най-успешния футболен отбор в Чили. Списание \"Форбс\" оценява богатството на Пинера на 2,4 милиарда долара, което го прави един от най-богатите хора в страната. От 1990 до 1998 г. той е сенатор, а през 2010 печели изборите и става първият консервативен президент в Чили след края на диктатурата на Аугусто Пиночет през 1990 г. През четиригодишния му мандат страната бележи среден икономически ръст от повече от 5 процента, въпреки че успехът отчасти се приписва на високите цени на медта. Той получи критики заради твърдения за конфликт на интереси между бизнеса и политиката и все още се води разследване дали е получил незаконно финансиране от добивна компания за предизборната си кампания през 2009 г. Пинера спечели похвали за успешното спасяване на 33-мата блокирани под земята миньори през 2010 г., но популярността му се срина след масови протести на студенти, настояващи за по-голяма държавна намеса в образователния сектор. Той се опита да отбие критиките, въвеждайки някои социални мерки, подобни на приетите от Бачелет, като 6-месечен отпуск по майчинство и безплатни медицински осигуровки за пенсионерите с ниски доходи. Обвинявайки Бачелет за спадналия икономически растеж - от 6,1 процента през 2011 до 1,6 процента миналата година - Пинера съсредоточи новата си кампания върху обещанието да съживи икономиката и да намали корпоративните данъци, за да се привлекат инвестиции. След неочаквано слаб резултат на първия тур на президентските избори на 18 ноември, той се опита да се представи за \"центристки\" кандидат и спечели убедително срещу представителя на левицата Алехандро Гийиер на втория тур. /БТА", "date": "2017.12.19", "title": "\"Чилийският Тръмп\" получи втори шанс да направи страната си отново велика"}
{"url": "http://www.dnevnik.bg/tehnologii/2017/12/19/3100419_feisbuk_shte_suobshtava_kogato_niakoi_publikuva_snimka/", "text": "Социалната мрежа \"Фейсбук\" (Facebook)  съобщи , че ще започне да предлага услуга, която ще уведомява потребителите, че някой е публикувал снимка или видео с тях, дори ако те не са изрично отбелязани на нея. Услугата все още няма да действа за страните от Европейския съюз и Канада, но компанията не разяснява защо точно не я предлага за тези 29 държави. Една от основните цели на новата услуга е да не допуска кражба на самоличност - когато някой пусне вашия образ като основна снимка на профила, вие веднага ще научавате за това. За целта ще се използва система за разпознаване на лица, известна от 2010 г. насам. Тя ще се основава и на програма за незрящи хора, въведена преди 2 години. Досега тя разпознаваше предмети и разказваше какво има на снимката. Потребителят, когото програмата рапознае, може да впише името си на снимката или да откаже да използва подобно отбелязване. Ако снимката е достъпна само за затворена група (например, вижда се само от \"Приятели\") уведомление за нея няма да се изпраща. При желание, потребителят на социалната мрежа може да изключи разпознаването на лицето му върху снимки.", "date": "2017.12.19", "title": "\"Фейсбук\" ще съобщава, когато някой публикува снимка с вас"}
{"url": "http://www.dnevnik.bg/sviat/2017/12/19/3100406_koito_iska_seks_v_shveciia_shte_triabva_izrichno_da/", "text": "Който иска да прави секс в Швеция, ще трябва да попита и да получи съгласие. Това предвижда нов законопроект, който се ползва с подкрепата на премиера Стефан Льофвен и за който мнозина в правителството и парламента вече обявиха подкрепа, предават \"Дойче веле\" и \"Ди велт\". При това трябва да се иска изрично разрешение всеки път, предвижда законът. \"Посланието е просто,\" каза Льофвен в предколедно обръщение. \"Трябва да попиташ човека, с когото искаш (да правиш) секс, дали го иска. В случай на несигурност трябва да го оставиш. Сексът трябва да е доброволен. Ако не е доброволен, е незаконен.\" Той добави, че новите разпоредби няма да се отнасят само за хетеросексуални мъже, а и за жени, и при хомосексуални контакти независимо от пола. Когато с думи или с недвусмислени действия не е указано желанието на питаното лице за сексуални контакти, последните ще се считат за незаконни. Управляващите настояват, че мярката ще позволи повече случаи на сексуално насилие да стигат до съда. \"Искаме да променим отношението и ценностите в обществото,\" каза още Льофвен преди няколко дни. Застъпниците на текста подчертават, че той цели да улесни работата на прокуратурата в случаи на сексуално посегателство, тъй като досега беше нужно доказването на насилие или заплахи, за да се стигне до присъда. Критици смятат, че новият текст няма да доведе до повече присъди, а само ще създаде излишно напрежение. Някои язвително отбелязват, че става дума за \"сключване на договор\" преди секса, други - че инициативата ще доближи шведското право до шариата, където секс без брак (който предполага съгласие) е невъзможен. В действителност същото разрешение ще трябва да се иска и при дългосрочни връзки, и при сключен брак. Освен оспорваното понятие за питане и съгласие пакетът законови мерки на дневен ред за правителството включва подобрена подкрепа за жертвите на сексуално насилие, законодателство срещу сексуалната експлоатация и трафика на хора, забраняване на шведски граждани да ползват сексуални услуги в чужбина (това продължава идеите на предишни правителства) и строги присъди за нарушителите. Швеция е сред европейските страни с най-широко понятие за сексуални престъпления, които често не включват сексуално насилие. Очаква се новото затягане на законодателната рамка -  в отговор на кампанията #MeToo , която извади на показ множество случаи на сексуално посегателство в страната - да стане догодина.", "date": "2017.12.19", "title": "Който иска секс в Швеция, ще трябва изрично да пита партньора, предвижда законопроект"}
{"url": "http://www.dnevnik.bg/sport/2017/12/19/3100415_frenskata_liga_1_naznachi_didie_drogba_i_juri_djorkaef/", "text": "Дидие Дрогба и Юри Джоркаеф бяха обявени за световни посланици на френската Лига 1, като ще помагат за популяризирането на шампионата. Това беше обявено на годишната среща на Френската футболна лига (LFP), която си постави за цел да намали разликата с останалите първенства от Топ 5 на Европа. Дрогба и Джоркаеф, които направиха забележителни кариери в редица страни по света са първите, които ще служат в ролята на посланици. Френският нападател беше част от състава на \"петлите\", който спечели световнто първенство през 1998 г. и европейската титла две години по-късно. На клубно ниво Джоркаеф игра за \"Страсбург\", \"Гренобъл\" \"Монако\" и ПСЖ в родината си, както и за тимове в още четири страни, като остави най-сериозна диря в \"Интер\". \"Горд съм, че точно аз съм избран за един от първите с подобна роля. Всички футболисти са посланици на терена и трябва да се грижат за доброто име на играта. Винаги съм опитвал да промотирам френския футбол по света и сега ще имам възможност да продължа\", каза 49-годишният Джоркаеф, който прекрати кариерата си през 2006 г. Дрогба вече е на 39 години, но продължава да играе във второто ниво на американската футболна лига за \"Финикс райзинс\". Котдивоарецът е съсобственик на клуба, а във Франция игра за \"Льо Ман\", \"Гингам\" и \"Олимпик\" (Марсилия). Той беше избран за най-добър играч, а също така стана и голмайстор на Лига 1 през 2004 г., преди да премине в \"Челси\". \"Мисля, че тази роля ми приляга много добре, защото съм играл на четири континента – Африка, Азия, Европа и Северна Америка. Знаем колко е силна връзката между френския футбол и Африка, така че съм много щастлив, това е като втора страна за всички африканци\", каза Дрогба.", "date": "2017.12.19", "title": "Френската Лига 1 назначи Дидие Дрогба и Юри Джоркаеф за свои посланици"}
{"url": "http://www.dnevnik.bg/photos/2017/12/19/3100427_snimka_na_denia_protest_sreshtu_mrusniia_vuzduh_v/", "text": "Жители на шест столични квартала излязоха на протест срещу мръсния въздух в София. Под наслов \"Заедно против лошия въздух!\" всички те поискаха общината да започне да се занимава сериозно с проблема.", "date": "2017.12.19", "title": "Снимка на деня: Протест срещу мръсния въздух в София"}
{"url": "http://www.dnevnik.bg/sport/2017/12/19/3100429_grigor_dimitrov_e_nai-dobriiat_sportist_na_bulgariia/", "text": "Григор Димитров беше избран за най-добър спортист на България за 2017 г. Тенисистът, който достигна рекордното трето място в световната ранглиста и спечели финалния турнир на АТП в Лондон през ноември, за втори път в кариерата си е №1 в България. Той беше на върха в анкетата и през 2014 г. Димитров, който се готви за началото на сезон 2018, не присъства на церемонията, а наградата получи майка му Мария Димитрова. Той вече беше обявен за  носител на \"Спортен Икар\" , а  стана и най-добър спортист на Балканите . \"Тази година беше много успешна за Григор, надявам се, че това ще му помогне и ще го държи на върховете. Знам какво коства всеки мач и на вас, но удоволствието, което изпитвам в момента е невероятно. Когато Григор си дойде ще му дам наградата с много голямо удоволствие, желая успех на всички други призьори\", каза майката на Димитров, която получи приза от  председателя на Народното събрание Цвета Караянчева . Годината е най-успешната в кариерата на Димитров, който спечели четири титли – Бризбейн, София, Синсинати и финалите в Лондон. За първи път българският тенисист триумфира в надпревара от категорията \"Мастърс 1000\". Той достигна и до полуфинал на Australian Open, и загуби само един финал през 2017 г. Подгласници на Димитров станаха Радослав Янков и Невяна Владинова. Сноубордистът завърши втори за Големия кристален глобус и спечели титлата в паралелния гигантски слалом. Янков е в тройката за втора поредна година. През 2016 г., когато спечели Големия кристален глобус, сноубордистът беше трети Мирела Демирева и Елица Янкова. Гимнастичката Владинова триумфира с бронзов медал на топка на световното първенство, а на европейското още два бронза на въже и в отборната надпревара. \"Съжалявам, че не мога да съм вкъщи и да получа наградата, но имам много тежки тренировки в последните седмици, готвя за следващата година, за да ви радвам още повече. Това значи много за мен, да съм избран за №1 за втори път. Желая големи успехи и на останалите, нека се запазят без контузии\", каза световният №3 във видеообръщение от Маями, където тренира. В Топ 10 се класираха още финалистът от световното първенство по плуване Антъни Иванов, европейският шампион по бокс Даниел Асенов, Александър Везенков, европейският шампион по биатлон Владимир Илиев, Боян Петров, таекуондистът Владимир Далаклиев и Тихомир Иванов. Освен място в първите десет, медалистът от световното първенство по таекуондо беше избран и за най-добър млад спортист. Най-добър спортист с увреждания е Ружди Ружди. Той спечели златен медал в тласкането на гюле на световното първенство по лека атлетика за хора с увреждания в Лондон. Ружди спечели с нов световен рекорд – 12.47 метра. По време на церемонията всички присъстващи призьори, с изключение на Боян Петров и Антъни Иванов, благодариха на министерството на младежта и спорта и Красен Кралев, който се качи два пъти на подиума. Очаквано за отбор на годината беше избран ансамбълът по художествена гимнастика. Те спечелиха  сребърен и бронзов медал на световното първенство  в Пезаро и общо 17 медала през годината от различни турнири. Треньорът на ансамбъла Весела Димитрова беше избрана за №1. За втора поредна година и трети път в последните четири години именно наставникът на ансамбъла печели наградата, след като през 2014 и 2016 г. спечели Ина Ананиева.", "date": "2017.12.19", "title": "Григор Димитров е най-добрият спортист на България за 2017 г."}
{"url": "http://www.dnevnik.bg/bulgaria/2017/12/19/3100437_ot_dve_godini_stolichnata_policiia_e_namalila/", "text": "През последните две години столичната полиция е намалила драстично контрола за това дали шофьорите спазват предимството на пешеходците. Това съобщава  \"Капитал daily\"  в днешния си брой, като се позовава на статистика, предоставена от СДВР. След 2016 г. издадените от КАТ наказателни постановления срещу шофьори, отнели предимство на пешеходци, са намалели близо десетократно. През тази и миналата година има с около стотина глобени по-малко, отколкото са били инцидентите с пешеходци. През 2016 г. 79.9% от глобите са наложени след инцидент, а през 2014 г. - 16.6%. Според статистиката през 2013 г. и 2014 г. издадените наказателни постановления са съответно 3841 и 3968. През 2016 г. и до 10 декември на 2017 г. пък са съответно 366 и 239. За последните 10 години в София са си загубили живота 395 пешеходци. 6670 пък са били ранени при пътни инциденти. Според статистиката на МВР за цялата страна през 2016 г. всяко четвърто пътно-транспортните произшествия е квалифицирано като \"блъскане на пешеходец\". Общият брой на загиналите е 114, а на ранените 1729. Глобата за отнемане на предимство на пешеходна пътека е 100 лв., като при повторно нарушение е двойна - 200 лв. Освен това пътните полицаи отнемат книжката за един месец.", "date": "2017.12.19", "title": "От две години столичната полиция е намалила драстично контрола за отнемане на предимство на пешеходци"}
{"url": "http://www.dnevnik.bg/sport/2017/12/19/3100457_grigor_dimitrov_si_pojela_oshte_po-golemi_uspehi_za/", "text": "Най-добрият спортист за 2017 г.  Григор Димитров  иска по-успешен сезон за следващата година. Той си пожела \"да радва още повече България\", включвайки се с видеообръщение в церемонията по връчването на наградите. \"Здравей, България. Съжалявам, че не мога да съм вкъщи и да получа наградата, но имам много тежки тренировки в последните седмици, готвя за следващата година, за да ви радвам още повече\", каза тенисистът във видеообръщение от Маями, където се готви за новия сезон. Световният №3 печели за втори път наградата, след като беше избран за най-добър и през 2014 г. \"Това значи много за мен, да съм избран за №1 за втори път. Желая големи успехи и на останалите, нека се запазят без контузии. Благодаря на моите родители, на целия ми екип, без тях нямаше да съм тук\", каза още Димитров. Неговият приз получи  майка му Мария Димитрова . \"Винаги съм горда с успехите на Григор, не само тази година. Да, сега наистина те са по-големи, но както се казва \"очаквай неочакваното\". Победата тази година е много изстрадана, чувството е прекрасно, когато си направил нещо с толкова голям труд\", каза майката на Димитров. Тя пожела още по-големи успехи на сина си, \"които ще дойдат след невероятната подкрепа и вяра в него\".", "date": "2017.12.19", "title": "Григор Димитров си пожела още по-големи успехи за 2018 г."}
{"url": "http://www.dnevnik.bg/sviat/2017/12/19/3100458_tereza_mei_poiska_ot_trump_predlojenie_za_mir_v/", "text": "Британският премиер Тереза Мей призова президента на САЩ Доналд Тръмп да излезе с предложения за постигане на мир в Близкия изток, след като призна Ерусалим за израелска столица. Двамата проведоха телефонен разговор, в който са обсъдили още и Брекзит. Говорителят на Мей уточни, че е важно САЩ да обявят нови предложения за мир и международната общност да подкрепи тези усилия. \"Премиерът информира Тръмп и за наскорошния прогрес по преговорите за Брекзит, а президентът изтъкна напредъка, който е постигнал по икономическата си програма\", допълни говорителят на Мей. Двамата световни лидери са постигнали съгласие за сключване на двустранно търговско споразумение след Брекзит, като целта е това да стане възможно най-бързо. Това бе първи разговор между двамата след скандала с Тръмп, който разпространи в \"Туитър\" непроверени видеозаписи от крайнодясна група, нарекла се \"Великобритания на първо място\", твърдяща, че в тях се илюстрира насилие, извършено от мюсюлмански имигранти в Европа.", "date": "2017.12.19", "title": "Тереза Мей поиска от Тръмп предложение за мир в Близкия изток след решението му за Ерусалим"}
{"url": "http://www.dnevnik.bg/sport/2017/12/19/3100460_fotogaleriia_nagrajdavaneto_na_nai-dobrite_sportisti/", "text": "Тенисистът, който се изкачи до третото място в световната ранглиста, за втори път печели наградата след 2014 г. \"Знам какво коства всеки мач и на вас, но удоволствието, което изпитвам в момента е невероятно\", каза майката на спортиста, Мария Димитрова, която получи наградата му в юбилейната 60-а анкета за \"Спортист на годината\".", "date": "2017.12.19", "title": "Фотогалерия: Награждаването на най-добрите спортисти на България за 2017 г."}
{"url": "http://www.dnevnik.bg/photos/2017/12/19/3099976_fotogaleriia_svetovnite_snimki_na_denia_-_19_dekemvri/", "text": "Ентусиасти се гмуркат в ледените води на река в Шенян в Китай.", "date": "2017.12.19", "title": "Фотогалерия: Световните снимки на деня - 19 декември 2017 г."}
{"url": "http://www.dnevnik.bg/sviat/2017/12/19/3100461_mirnoto_sporazumenie_za_iztochna_ukraina_e_narusheno/", "text": "Боевете в Източна Украйна са ескалирали до най-високата си степен от месеци, съобщи днес Организацията за сигурност и сътрудничество в Европа (ОССЕ), след като при артилерийски обстрел срещу погранично село бяха ранени осем цивилни, а десетки къщи бяха разрушени или повредени, съобщава БТА. По данни на ОССЕ, която следи как се прилага постигнатото мирно споразумение, между 11 и 17 декември примирието е било нарушено 16 000 пъти - с 35% повече, отколкото предходната седмица. От организацията подчертават, че нарушенията на примирието са достигнали равнище, каквото не е имало от февруари тази година. Ескалиралото насилие край контролирания от правителството промишлен град Авдеевка през февруари остави хиляди жители на намиращия се на фронтовата линия град без ток и вода. Службата за координиране на хуманитарните дейности на ООН съобщи, че е иамло тежък артилерийски обстрел край Новолуханск, който е засегнал 2000 жители. Повредени са над 50 сгради, временно прекъснато е електроснабдяването. Украинските военни днес обвиниха проруските сепаратисти, че преднамерено са стреляли над 40 пъти с ракетни системи за залпов огън срещу Новолуханск. Същевременно командването на бунтовниците, цитирано от сепаратисткия уебсайт ДАН, съобщи, че през последното денонощие атаките от украинска страна са се увеличили повече от два пъти.", "date": "2017.12.19", "title": "Мирното споразумение за Източна Украйна е нарушено 16 хил. пъти само за последната седмица"}
