{"url": "https://www.dnevnik.bg/sport/2018/09/21/3315208_fotogaleriia_hus_otborna_igra_i_vulnuvashta_pobeda_za/", "text": "Двама от героите на вечерта - Тодор Скримов (вляво) и Валентин Братоев, празнуват след поредната точка в мача с Иран. Българските волейболисти   в първия си двубой от втората фаза на световното първенство.", "date": "2018.09.21", "title": "Фотогалерия: Хъс, отборна игра и вълнуваща победа за българските волейболисти срещу Иран"}
{"url": "https://www.dnevnik.bg/sport/2018/09/21/3315053_ispanskata_federaciia_otkaza_jirona_i_barselona_da/", "text": "Испанската федерация отказа  \"Жирона\" и \"Барселона\" да играят в САЩ . От организацията са изпратили писмо, с което уведомяват Ла лига за решението си. Те се обосновават с това, че провеждането на мач извън пределите на Испания не отговаря на международните правила, съобщава \"Ройтерс\". Според разпоредбите на ФИФА, за да може един мач от дадено вътрешно първенство да се изиграе в чужбина, са нужни разрешения от националната федерация, от УЕФА, както и от националната и континенталната федерация за държавата, в която се планира да се играе мачът (в случая федерацията на САЩ и КОНКАКАФ). Решението идва дни след  изразеното скептично мнение на президента на ФИФА Джани Инфантино . Той каза, че смисълът на домакинския мач във футбола е да се изиграе у дома. Испанската футболна лига планира да провежда мачове от първенството в Северна Америка. Идеята е след партньорство Relevent Sports в следващите 15 години  САЩ и Канада да приемат мачове от Примера дивисион .", "date": "2018.09.21", "title": "Испанската федерация отказа \"Жирона\" и \"Барселона\" да играят в Маями"}
{"url": "https://www.dnevnik.bg/politika/2018/09/21/3315070_borisov_naredi_vremenno_da_se_otstraniat_ot_dlujnost/", "text": "Премиерът Бойко Борисов разпореди на министрите да отстранят временно или в отпуск всички държавни служители и експерти, които са споменати в публикация на сайта \"Биволъ\", във връзка с която бяха задържани български и румънски журналист. Това съобщи информационната пресслужба. В разследването на сайта става дума за извършени нередности при усвояването на евросредства от фирмата \"Джи Пи груп\" и близки до нея. Разпореждането на премиера за отстраняване на чиновници и експерти е за срока на проверката на информацията в публикацията. Преди дни от прокуратурата обявиха, че Държавната агенция \"Национална сигурност\" се е заела със случа я , след като вицепремиерът Томислав Дончев е изпратил сигнал до главния прокурор, министъра на вътрешните работи и Комисията за противодействие на корупцията и отнемане на незаконно придобитото имущество (КПКОНПИ), с копие до изпълнителния директор на Изпълнителна агенция \"Одит на средствата от ЕС\". А сигналът на вицепремиера бил обединен с този на сайта, който бе до полицията и прокуратурата. Повече за отвеждането на двамата журналисти в полицията четете  тук . В публикацията на \"Биволъ\" се споменават много длъжностни лица и експерти. Сред тях има кметове, служители на регионални инспекции по околната среда и водите. Повече вижте  тук .", "date": "2018.09.21", "title": "Борисов нареди временно да се отстранят от длъжност споменатите в журналистическо разследване"}
{"url": "https://www.dnevnik.bg/bulgaria/2018/09/21/3315098_sudiite_v_sandanski_otkazvat_da_gledat_merkite_na/", "text": "Всички съдии в Районния съд в Сандански, които са на работа днес, са си направили самоотвод по делото за мерките за неотклонение на обвиняемите за опита за обир на Роженския манастир, информира  dariknews.bg . По щат магистратите са осем, но един е в отпуск. Магистратите подготвят искане до Върховния касационен съд (ВКС) за определяне на друг, еднакъв по степен съд, който да разгледа делото. Това съобщи съдия Росица Калугерова, която временно изпълнява длъжността председател на Районния съд. Тя посочи, че причината за отвод е еднаква за всички съдии - единият от задържаните е адвокат от района на Сандански. И за да се избегне всякакво съмнение в безпристрастността им съдиите са се отвели. \"Надявам се ВКС да се произнесе възможно най-бързо. Не става дума за срок, това става незабавно, така че изпращайки искането, очакваме отговор кой съд ще разгледа делото, за да изпратим материалите там\", заяви Калугерова. Прокуратурата в Сандански поискане най-тежките мерки за неотклонение  \"задържане под стража\" спрямо четиримата задържани. Двама от тях са пълнолетни, а другите двама са на 16 и 17 години. Първоначално бяха задържани пет души, за които се твърдеше, че с кирки са разбили една от стените в манастира и след като не намерили нищо, си тръгнали. Странното нападение се свързва с легендата, че в стените на манастира има скрити жълтици. При влизането си в манастира те завързали  единствения служител в него - отец Епифаний . Министерството на културата пък обяви, че ще извърши проверка, за да установи какви са нанесените щети върху манастира.", "date": "2018.09.21", "title": "Съдиите в Сандански отказват да гледат мерките на арестуваните за взлома в Роженския манастир"}
{"url": "https://www.dnevnik.bg/biznes/2018/09/21/3315091_bulgarskiiat_biznes_se_stremi_kum_cifrovizaciiata_no/", "text": "Българският бизнес полага усилия да се цифровизира, за да оптимизира ресурсите си, но е скептичен за икономическите и особено екологичните ползи от този процес, затова и стратегиите на мнозинството мениджъри са краткосрочни. Данните са от проучване на \"Сименс България\" и Германо-българската индустриално-търговска камара (ГБИТК). В анкетата се включиха мениджъри от 76 български и чуждестранни компании, които работят в страната, от над 30 индустрии. Повечето от тях се намират все още в начална или междинна фаза от внедряването на дигитални технологии, едва една четвърт (25%) са посочили, че са в напреднал етап. Основна част от компаниите (40%) планират да инвестират между 2 и 3 процента от оборота си в дигитални технологии, а под 5 на сто са тези, които смятат да вложат над 10 процента. Краткосрочни стратегии за цифровизация на компаниите са разработили 78.5% от мениджърите, а 17% - средносрочни. Около 12% заявяват, че имат директор по дигитализацията или съответен отдел, който се занимава с това. Дигитализацията се възприемана главно като (59%), за автоматизиране на производството (59%), за подобряване на взаимодействието с клиенти (53%) и доставчици (47%), както и за интеграция на процесите (55%). Повече от половината от анкетираните смятат, че разработването и внедряването на \"интелигентни\" среди като умни градове и умни фабрики са най-важните тенденции на дигиталната трансформация. Около 51% изтъкват значението на свързаността и на \"интернета на нещата\". За 46% разработването и използването на мобилни приложения, които интегрират бизнеса и производствените процеси или оптимизират услугите, също са много важни. Ползите, според очакванията на 89% от участвалите в анкетата, ще са със значителен или огромен ефект при оптимизацията на ресурсите, по-доброто планиране и увеличаването на конкурентоспособността (89%). За 88% от мениджърите ще се подобри събирането и анализът на данни, за 86% ще има подобрение при обслужването, а за 79% - на качеството. Българският бизнес обаче и за намаляване на екологичния отпечатък. Близо 40% смятат, че дигиталната трансформация ще има никакъв, пренебрежим или малък ефект върху печалбите на компаниите им, а половината от запитаните не очакват особен положителен ефект върху екологията. Квалификацията на служителите (50%) и размерът на инвестициите (46.1%) са основна пречка пред българския бизнес при по-нататъшното внедряване на дигитални технологии и процеси, показва проучването. Компаниите осъзнават и необходимостта от по-голяма прогнозируемост и яснота за ефектите и процесите на дигитализация. Недостатъчната зрялост на технологиите е посочена като пречка от 31.6%, а неясните икономически ползи – от 23.7%. Особени сътресения и в резултат от цифровата трансформация на бизнесите не се очакват, показват още резултатите. Близо две трети от анкетираните не очакват промени в броя на служителите, а делът на участниците, които очакват съкращения и наемане на нови служители, е равен. Компаниите в България ще търсят най-усилено специалисти в технологични сфери като Индустрия 4.0/автоматизация на производството (43.4%), разработване на мобилни приложения (32.9%) и анализ на големи обеми данни (32.9%). Фокусът се поставя и върху експерти в разработването и прилагането на нови бизнес стратегии, най-вече развитието на цифрови бизнес модели (40.8%), и дигиталния маркетинг (46.1%). Проучването е проведено в периода от края на май до края на юни 2018 г. Над 60% от запитаните са представители на висшия мениджмънт. 12% се определят като среден мениджмънт, а 14 на сто - като оперативен мениджмънт. По-голямата част от компаниите, участвали в анкетата, са средни и малки предприятия (11- 500 служители), а около 12% попадат в категорията големи компании с над 500 служители.", "date": "2018.09.21", "title": "Българският бизнес се стреми към цифровизацията, но не очаква по-високи печалби от това"}
{"url": "https://www.dnevnik.bg/morski/2018/09/21/3315121_todor_batkov_planira_da_izgradi_pristanishte_v_kanala/", "text": "До месеци ще има развитие по проекта за изграждането на пристанище в района на бившия стъкларски завод в гр. Белослав. Това е казал за специализираното издание  Maritime.bg  Тодор Батков. Той е е едноличен собственик на дружеството \"Логистичен център – Варна\", което ще изгражда пристанището. Според сайта на дружеството става дума за \"пристанище, финансирано с частни средства, което ще обогати националната пристанищна инфраструктура и ще въведе съвременните европейски пристанищни критерии и норми\". Според същата информация в пристанището ще се обработват зърнени товари, контейнери, както и генерални товари. Портът е разположен в северната част на кавала, който свързва Варненското и Белославското езеро, на около 16 км от Варна. Батков е потвърдил пред  Maritime.bg  и информацията, разпространена в началото на месеца от друго специализирано онлайн издание - TradeWinds, че е финансирал дружеството \"Илиин марин\", което неотдавна купи, построения през 2009 г. кораб за насипни товари \"Булк Нептун\". Мениджър на кораба стана варненската компания \"Метеор мениджмънт България\". Корабът е бил купен през юли на цена от 15 млн. долара от базираната в Япония компания \"Doun Kissen\". През есента на м.г. \"Илиин марин\" и \"Метеор мениджмънт България\" са купили и друг кораб – Bedford Castel на цена от 4 млн. долара. Той е построен през 1998 г. Според информацията, цитирана в международни издания за морски превози, \"Илин Марин\" планира да придобие още един кораб за насипни товари до края на годината, а след това и други през следващата. Въпреки, че е финансирал \"Илин Марин\" Тодор Батков е заявил, че не участва в оперативното управление на компанията.", "date": "2018.09.21", "title": "Тодор Батков планира да изгради пристанище в канала \"море-езеро\" край Варна"}
{"url": "https://www.dnevnik.bg/sport/2018/09/21/3315112_voleibolistite_na_sasht_se_ustremiha_kum_finalite_na/", "text": "Мъжкият национален отбор на САЩ направи важна стъпка към класирането си за финалната шестица на световното първенство по волейбол. Американците продължават без загуба в турнира след 3:1 (25:17, 25:14, 21:25, 25:17) срещу Канада в \"Арена Армеец\". Американците оглавяват група G с шест победи и 16 точки в актива си. Поражението намали до минимум шансовете на Канада да гонят класиране сред най-добрите шест отбора. \"Кленовите листа\" остават четвърти с три победи и девет точки. В другия мач от групата  българските волейболисти излизат без право на грешка срещу Иран . Двубоят е от 20.40 ч. в \"Арена Армеец\". Най-резултатен за успеха на САЩ беше Матю Андерсън, който реализира 22 точки. Аарън Ръсел добави 17 точки, колкото записа и Джон Перин от отбора на Канада. Американците стигнаха лесно до победата, като интрига имаше единствено в третия гейм. В другите части волейболистите на САЩ отваряха разлика още от началото и с организирана игра контролираха темпото. Във Варна Сърбия стигна до драматичен успех с 3:2 (22:25, 26:24, 25:20, 18:25, 18:16) срещу Франция. След третата си загуба в пет гейма \"петлите\" са на път да си тръгнат от надпреварата. Французите са трети в група Н с три победи и 12 точки, а сърбите държат второто място след петия си успех в турнира. По-късно водачът Полша играе с Аржентина. В другите ранни мачове Бразилия и Русия не срещнаха трудности и записаха бързи победи с 3:0 съответно срещу Австралия и Холандия.", "date": "2018.09.21", "title": "Волейболистите на САЩ се устремиха към финалите на световното след успех срещу Канада"}
{"url": "https://www.dnevnik.bg/sviat/2018/09/21/3315005_kakvo_shte_promeni_fort_trump_v_polsha/", "text": "Присъствието на американски войски в Източна Европа може да се увеличи - президентът на Полша Анджей Дуда предложи на Доналд Тръмп да изгради в тази страна американска военна база. Освен това Варшава е готова да инвестира в проекта близо 2 милиарда долара. За предложението си Дуда разказа на пресконференция във Вашингтон след среща с американския президент и посочи, че във Варшава вече са измислили  име за базата - \"Форт Тръмп\" . Доналд Тръмп, критикувал преди време европейските страни заради недостатъчното им според него включване в колективната отбрана на северноатлантическия алианс в Европа, изтъкна специално финансовото участие на Полша в проекта. \"Щом те се канят да платят, естествено ще обсъдим нещата\", заяви той. Полският президент заяви, че разширеното присъствие на американски войски на територията на страната е необходимо, за да я брани от евентуални експанзионистки действия на Русия. \"Присъствието на американски сили в региона е абсолютно оправдано. Убеден съм, че няма по-ефикасен начин за предотвратяване на война, отколкото да се демонстрира решимост за отразяване на атака във всеки момент\", каза Анджей Дуда. Засега изобщо не става дума за конкретни срокове, нито дори само за положително решение по въпроса, заяви министърът на отбраната на САЩ Джеймс Матис. \"Нещата не опират само до база, а и до тренировъчни полигони, сервизна инфраструктура в самата база - куп подробности, които трябва да се договорят с поляците\", цитира го агенция \"Ройтерс\". Европейският контингент на САЩ В съседна с Полша Германия са разположени на постоянна основа близо 33 000 американски военни, но в най-близко бъдеще този контингент ще нарасне с 1500 души. В Източна Европа днес са развърнати освен това четири батальонни тактически групи, една от които, формирана от американци, е разположена в Полша. Тези групи са разположени на ротационна основа - сменят се през няколко месеца. През лятото на 2018 г. ВВС на САЩ проведоха в полската въздушна база Кшешини учение за оперативно развръщане на военно летище. За пръв път в Европа бе тестван комплексът DABS (Deployable Air Base System - мобилна система за базиране на авиация), който включва контейнери с временни разглобяеми постройки, летищно оборудване, портативни генератори, транспортни средства и т. н., без да забравяме и медицинските модули. По време на различни учения, провеждани в Европа от страните-членки и партньори на алианса, бе установено, че транспорната инфраструктура в държавите, граничещи с Русия, не е напълно готова за война. През юни в. \"Вашингтон пост\" публикува обширен материал, в който писа, че подкрепленията може да се забавят заради бюрократични и юридически несъответствия в различните страни и разлики в техническите стандарти, засягащи транспорта, но най-вече заради неразвитата транспортна инфраструктура. Сред основните задачи на частите, дислоцирани днес в Европа на ротационна основа в рамките на програмата на НАТО \"Разширено изнесено напред присъствие\", е да задействат тиловите механизми от военната машина на Северноатлантическия съюз в Европа - всяка тяхна ротация представлява учения по разполагане и прехвърляне на войски. Има ли нужда Европа от още една дивизия? Полша вече няколко пъти е отправяла към САЩ молба да увеличат военното си присъствие на нейна територия и тази идея се възприема в Европа и Щатите по най-различни начини. Генерал-лейтенант Бен Ходжис, командвал до края на 2017 г. американските войски в Европа, публикува през юни в онлайн изданието Politico.eu статия, в която подробно представи аргументите си против такава база. По думите на американския генерал от резерва, една голяма база в Източна Европа ще осигури на руските политици повод да заявяват, че сигурността на Русия е застрашена, и да настояват за по-високи военни разходи. Такава база ще подхранва руските страхове пред заплахата откъм Запад, било то реални или не, пише Ходжис. Подробности от полското предложение вече изтекоха в печата тази пролет. Според тези данни Варшава разчита в базата да бъде разположена американска бронетанкова дивизия. Бен Ходжис твърди, че за разполагане на голям контингент в Европа на постоянна основа (той пише за бригада, а не за дивизия) ще трябва или да се увеличи съставът на въоръжените сили на САЩ, или да се предислоцира някое съединение от Щатите в Европа, а Конгресът едва ли ще одобри това. Накрая, по думите му, постоянната ротация е важно упражнение сама по себе си, защото представлява и тренировка по прехвърляне на войски. Кой е по-силен? При все това, смята руският военен експерт Павел Фелгенгауер, Полша полага всички усилия, за да издейства увеличение на американския контингент. \"От западна страна виждаме едно нищо - четири-пет батальонни тактически групи. Началникът на [руския] Генщаб се похвали през месеца, че ние имаме 126. Постоянно готови батальонни тактически групи. Това е съотношението, едно към трийсет. И ето, за да имат предно базиране, те искат да получат цяла американска дивизия. А една американска дивизия е много нещо, това са 20 хил. души. Не е като нашите дивизии\", казва Фелгенгауер. Според руския експерт поляците имат шансове, но при всяко положение решението ще се вземе лично от Доналд Тръмп. \"Те, поляците, са го разбрали що за човек е. Той е суетен, значи това (предложението базата да носи неговото име) може да е съществен фактор.\" Русия надали ще нападне Полша, съответно последната няма нужда от американска дивизия, смята военният експерт Александър Голц. \"Тук ще направя уговорката, че точно по същия начин не виждах никакви основания Русия да присъедини Крим. А той бе присъединен\", напомня аналитикът. Но според Голц, въпреки че \"директна заплаха за Полша няма, тук прозира интерес да остане във фокуса на общото внимание - и в НАТО, и в САЩ, и в Европа\". Освен това, по думите му, издръжката на една американска дивизия най-вероятно ще надхвърля двата милиарда долара, споменати от полския държавен глава. При всяко положение, посочва Голц, съотношението на боеспособните сили между Русия и страните от НАТО в Европа не бива да се измерва според броя на тактическите батальонни групи в източноевропейските държави и из цяла Русия. \"Говорим за 126 батальона по територията на цялата Руска федерация. А НАТО реши на срещата си на върха в Брюксел да има 30 батальона в 30-дневна готовност. Има съществена разлика\", изтъква експертът. /БТА", "date": "2018.09.21", "title": "Какво ще промени \"Форт Тръмп\" в Полша"}
{"url": "https://www.dnevnik.bg/sport/2018/09/21/3315043_kopenhagen_se_otkaza_ot_ideiata_da_prieme_start_ot/", "text": "Дания няма да приеме кръг от Формула 1 в близко бъдеще, заяви министърът на финансите Кристиан Йенсен. Идеята за провеждането на състезание по улиците на Копенхаген през 2020 г. е пропаднала поради липса на подкрепа от властите в града. Предложението за кръг в Дания  дойде в началото на годината. Идеята беше част от вижданията на американските собственици от \"Либърти медия\" за революционни промени в спорта. Плановете им бяха за писта с дължина 4.6 км и 107 хиляди седящи места в старата част на града. Тогава Чейс Кери, един от шефовете на \"Либърти медия\", заяви, че Копенхаген е привлекателен заради многото мостове в града, които могат да бъдат много атрактивни за телевизионното отразяване. В историята на Формула 1 състезания в Северна Европа са се провеждали единствено в Швеция. Страната беше домакин на надпревара девет пъти, като за последно това се случи през 1978 г.", "date": "2018.09.21", "title": "Копенхаген се отказа от идеята да приеме старт от Формула 1"}
{"url": "https://www.dnevnik.bg/evropa/2018/09/21/3315012_holandski_gradove_vijdat_krasota_v_bokluka/", "text": "Проекти в Холандия за рециклиране на отпадъците не само осигуряват по-чиста и красива околна среда, но и носят печалба на хората. Когато Магдалена разчиствала дома си в Амстердам, тя отнасяла старите си дрехи и други вехтории в център за рециклиране, знаейки, че това си струва. Лабораторията за нулеви отпадъци (Zero Waste Lab) в източната част на холандския град й дала жетони за отстъпки за местни магазини и пазарни сергии срещу две торби с дрехи, хартия и пластмаса. \"Това е страхотно. Получаваш награда за това, че спасяваш планетата\", каза Магдалена, която отказа да каже цялото си име. Лабораторията за нулеви отпадъци е една от няколкото нови инициативи в холандски градове с цел изваждане на показ на бича на градските отпадъци, превръщайки боклуците в нещо полезно или артистично. Джинсите на Магдалена били изпратени във Firma Koos - местна социална компания, която наема хора, имащи проблеми с намирането на работа, и рециклира дънки, от които прави възглавници и чанти. Нейните електронни кабели, дрехи и пластмасови бутилки били предназначени за детски работилници за изкуства и занаяти. \"Трябва да възнаграждаваме хората и възнагражденията да се връщат в местната общност\", заяви мениджърът на лабораторията Бони Йостен пред фондация \"Томсън Ройтерс\". Откакто проектът започнал през 2016 г., към него се присъединили 30 компании и 1100 домакинства от района. Том Ифланг, собственик на близък щанд за палачинки, каза, че схемата работи добре, защото не е задължителна. \"Ако е доброволно, много по-вероятно е хората да участват\", аргументира се той. Кръгови градски икономики Двата най-големи града в Холандия обещаха да станат кръгови икономики, като използват отпадъците като нови материали, от които да извличат максимална стойност - Амстердам до 2050 г. и Ротердам до 2030 година. Първата стъпка е те да повишат коефициента си на рециклиране, който е далеч по-нисък, отколкото в останалата част от страната. Средностатистическият човек в Холандия генерира 550 килограма отпадъци всяка година според лабораторията. Малко повече от половината от тях биват рециклирани. Повечето жители на Амстердам обитават апартаменти без открити пространства и в града се рециклират само 27% от боклука, заяви Йостен. Общинските власти се надяват да увеличат този дял до 65% до 2020 година. Освен че помагат за повишаване на коефициента на рециклиране, Йостен и нейният екип в Лабораторията за нулеви отпадъци се надяват да подобрят социалното сцепление в района. Целта е лабораторията да служи като \"всекидневна на общността\", където хората могат да се запознаят със своите съседи и да разберат за местни проекти. \"Ние не само създаваме стойност за отпадъците, но и създаваме стойност за хората\", заяви Йостен. Лабораторията изпраща част от боклука, който събира, на библиотеки, които наскоро започнали да организират работилници за деца, наречени \"пространства за творци\". Творческите сесии имат за цел да покажат, че \"човек може да създаде нещо красиво от отпадъци\", заяви мениджърът на проекта Роб ван дер Бург. Децата се учат как да правят чанти и дрехи от стари тъкани и роботи от стара електроника. \"Искаме да им дадем инструментите, от които се нуждаят през 21-и век, за да използват отново съзнателно материалите, които имат, и да измислят творчески решения за екологични въпроси\", добави Ван дер Бург. Пластмасов парк В Ротердам това лято бе открит плаващ парк, построен изцяло от пластмасови отпадъци, открити в река Маас. \"Рециклираният парк\" е зелен оазис, пълен с малки водни птици, риба и водорасли. Той е направен от повече от десет шестоъгълни оградени пространства, където хората могат да седят и да наблюдават корабите по пътя им към градското пристанище. Раздразнен от \"пластмасовата супа\", плаваща в реката, архитект Рамон Кнустер започнал преди две години да организира почиствания. Оттогава доброволци използват големи уловки за боклуци, с които досега са извадили около 10 хил. килограма пластмаса от водата. Кнустер осъзнал мащаба на проблема чак когато видял \"улова\", който включва големи контейнери, строителни каски и много футболни топки. Всяка година между 80 хил. и 100 хил. килограма пластмасови отпадъци, изхвърлени в река Маас, достигат до Северно море, заяви той. Архитектът убедил общинските власти в Ротердам да използват боклуците, за да направят плаващ парк в центъра на града, тъй като неговата визия влязла в унисон с амбицията на Ротердам да стане кръгова икономика. \"Отпадъците са ценни като злато, казваме ние в Ротердам\", заяви говорител на общината. \"Като град ние работим заедно, за да се преминем от \"боклуци към красота\". Имаме за цел да превърнем центъра и пристанището на града в \"гореща точка\" за кръгова икономика.\" С 200 хил. евро от общината и инвеститори Кнустер открил парка през юни. Архитектът каза, че обществената реакция е положителна и той планира да разшири парка, който сега се разпростира върху площ от 140 кв.м, както и да създаде образователна програма за обучаване на по-младите хора да \"мислят за продуктите, които можем да направим от отпадъчен материал\". Кнустер се надява неговата работа с парка да вдъхнови други да включат отпадъчни продукти в сгради и обществена инфраструктура. \"Ако третираме и събираме нашите боклуци добре, тогава ще можем да изпълним красиви проекти като този\", заяви той.", "date": "2018.09.21", "title": "Холандски градове виждат красота в боклука"}
{"url": "https://www.dnevnik.bg/sviat/2018/09/21/3315103_rusiia_poiska_bosna_da_ostane_ciala_osven_ako_trite/", "text": "Русия поддържа Дейтънското споразумение, с което приключи войната в Босна и Херцеговина, и се застъпва за целостта на балканската държава. Не бива обаче властите в Сараево да демонизират Република Сръбска - една от съставните ѝ части, която заявява желание да се отдели и която винаги изтъква топлите си връзки с Москва. Ако все пак се стигне до промяна в Босна, тя трябва да е с договор между двете съставни единици и трите народа в страната. Това послание отправи руският външен министър Сергей Лавров в босненската столица Сараево, преди да се отправи към главния град на Република Сръбска, Баня Лука, за среща с президента ѝ Милорад Додик, предадоха \"Ройтерс\" и балканската телевизия N1.  Мерките за сигурност бяха затегнати , подобни на тези при посещението на папа Йоан Павел Втори през 1997 г. и при визитата на председателя на руския сенат Валентина Матвиенко през април, отбеляза \"Болкан инсайт\". Анализатори очакваха посещението, първоначално  насрочено за 17 септември , като знак на подкрепа от Москва за Додик две седмици преди общите избори през октомври - нагласа, която Лавров отхвърли. Макар Додик (тази година кандидат за тричленното президенство на Босна) да не крие симпатиите си към Москва, министърът обясни по време на среща с колегата си Игор Църнадак: \"Русия наистина има любимци в Босна, те са босненските граждани.\" Широката автономия за Република Сръбска е основен момент в кампанията на Додик, и той настоява, че независимостта на тази босненска административна единица трябва да е договорена със Сараево. Според Църнадак двамата са разговаряли за \"състоянието на региона\" и са се съгласили за нуждата да бъде \"успешен завършекът на разговора между Белград и Прищина\". \"Ние подкрепяме суверенитета, териториалната цялост и властта, дадена от конституцията на двете съставни части и трите съставни народа,\" каза Лавров, преди да замине за Баня Лука. На среща с председателстващия босненското президентство Бакир Изетбекович обаче той (по думите на самия Изетбегович в интервю за N1) e предупредил, че не бива да се \"демонизира Република Сръбска\". По време на визитата му в Баня Лука Додик каза, че Република Сръбска и Москва развиват \"сътрудничество във всички области\". Президентът, цитиран от Радио и телевизия на Република Сръбска определи като спекулации твърденията за лошо влияние на Русия в Босна и Херцеговина. Лавров посети и мястото, където се изгражда сръбско-руски културен център.", "date": "2018.09.21", "title": "Русия поиска Босна да остане цяла, освен ако \"трите ѝ народа\" не искат друго"}
{"url": "https://www.dnevnik.bg/photos/2018/09/21/3315094_fotogaleriia_snimkite_na_denia_-_21_septemvri_2018_g/", "text": "Турските звезди\", авиационният отбор на турските военновъздушни сили, демонстрира аероакробатика на авиоизложениетото в Истанбул, Турция.", "date": "2018.09.21", "title": "Фотогалерия: Снимките на деня - 21 септември 2018 г."}
{"url": "https://www.dnevnik.bg/sviat/2018/09/21/3315137_aktivnostta_na_referenduma_v_makedoniia_ne_e_vajna/", "text": "Държавната избирателна комисия на Македония (ДИК) няма да преценява колко \"успешен\" или \"неуспешен\" е референдумът в Македония на базата на избирателната активност, съобщи електронното издание МКД. На пресконференция вчера ДИК обясни, че възприема допитването като консултативно. Това означава, че няма да е важно дали е постигната активност от над 50% от избирателите в страната (над 900 хил. гласа), каквото участие би трябвало да има, когато референдумът е задължителен. Когато Македония стигне до вратата на ЕС, след завършване на преговорите, обаче ще трябва да има още едно допитване и то ще е задължително, обясняват от комисията. Пресконференцията се състоя 10 дни преди референдума, на който македонците трябва да решат дали приемат сделката за името с Гърция. При приемане на договора, подписан в средата на юни, страната ще смени името си на Северна Македония и то ще се използва и за международна, и за вътрешнополитическа употреба. Анализатори отбелязваха, че македонският кабинет, който подкрепя договора за името и призовава да се гласува с \"да\", има нужда от активност над 50%, за да е валиден резултатът. Тя обаче се поставя под въпрос от големия лагер на кампанията за бойкот - мнозина смятат, че договорът е вреден за националните интереси на македония. Така ДИК едновременно смята активност от над 50% за необходимо условие, но същевременно показва, че за него правилото за \"50%+1\" няма да е в сила. А това отваря голямо пространство за въпроса какво означава успешен и какво - неуспешен референдум и дали правителството на Зоран Заев ще има право да продължи с договора с Гърция, ако активността е по-малка.", "date": "2018.09.21", "title": "Активността на референдума в Македония не е важна, реши избирателната комисия"}
{"url": "https://www.dnevnik.bg/biznes/2018/09/21/3315148_v_selo_vukovo_sa_umurtveni_ovce_zaboleli_ot_bruceloza/", "text": "Три положително реагирали за бруцелоза овце от огнището в село Вуково вече са умъртвени по хуманен начин, съобщи Българската агенция по безопасност на храните. Животните са предадени в предприятие за обезвреждане на странични животински продукти. За предотвратяване по-нататъшното разпространение на заболяването се забранява придвижването на едри, дребни преживни и еднокопитни животни от и към животновъдните обекти в село Вуково, община Бобошево, с изключение на животните, предназначени за незабавно клане при гарантиране на здравния им статус. На официалните ветеринарни лекари е разпоредено извършването на инвентаризация на всички едри, дребни преживни и еднокопитни животни на територията на областната дирекция по безопасност на храните. Всички нови положително реагирали за бруцелоза животни ще бъдат умъртвени по хуманен начин, като труповете им ще бъдат унищожени чрез загробване на място или в предприятие за обезвреждане на странични животински продукти. Българската агенция по безопасност на храните напомня, че заболяването е изключително опасно за хората – при предишния констатиран случай в град Рила заболяха над 40 човека. Агенцията апелира населението да не купува мляко, месо и животни без ветеринарномедицински гаранции за безопасност, а купуваното за лична консумация сурово мляко да се използва след сваряване.", "date": "2018.09.21", "title": "В село Вуково са умъртвени овце, заболели от бруцелоза"}
{"url": "https://www.dnevnik.bg/politika/2018/09/21/3314525_oshte_nishto_ne_e_iasno_okolo_budeshtiiat_organ_za/", "text": "На 29 август вицепремиерът  Томислав Дончев обяви , че ще бъде създаден нов държавен орган, който да контролира и да създава политики за безопасност по пътищата. Това стана след  катастрофата в Своге , в която загинаха 17 души. Три седмици по-късно не се знае какво ще представлява новият орган, какви законови промени ще бъдат предложени и кога ще бъде създаден. Това се разбира от отговори на въпроси на \"Дневник\" до администрацията на вицепремиера. \"Задачата в момента е не да представим концепция за нов орган за пътна безопасност, а да изготвим аргументирано предложение за промяна на модела на управление на политиката по пътна безопасност\", пише в отговорите. На въпрос, какви правомощия ще има бъдещият орган и към изпълнителната власт ли ще е или независим, директен отговор не получихме. \"Очевидно е, че независимо от това дали ще се създаде или не орган, имаме сериозни задачи по отношение на изграждането и ремонта на пътища, контрола на движението по тях, изправността на автомобилите, подготовката на шофьорите, образованието на населението, реакцията при пътно-транспортни произшествия и други\", пишат от кабинета на Дончев. Според тях, тъй като тези задачи и в момента са възложени на различни институции и ведомства на централно и местно ниво, \"за постигане на реално намаляване на броя на пострадалите по пътищата е необходимо да се възприеме по-системен и всеобхватен подход, да се подобри сътрудничеството между ангажираните институции, както и разбирането и участието на цялото общество\". В отговора се казва, че трябва да се използва и експертизата на браншовите и неправителствените организации, за да се насочат усилия към въвеждането на нови технологии и да се подобрят значително събирането и анализа на информацията за пътнотранспортните произшествия, за да се вземат правилни управленски решения. Работата по законите за движение по пътищата, за пътните превозни средства и за водачите е много напреднала, съобщиха от кабинета на вицепремиера. Твърде рано е за анализа за това какви текстове ще трябва да се променят за създаването на нов орган, смятат служителите на Томислав Дончев. Според тях е твърде рано и да се коментира, кой трябва да го оглави, а срокове за създаване му не са поставени. Томислав Дончев каза след заседанието на кабинета на 29 август, че идеята е \"всички служби и функции, които имат отношение по темата, да се консолидират в една структура, която има преки отговорности в политиката за пътна безопасност\". В тези институции попадат три министерства - вътрешното, регионалното и образователното, както още Агенция \"Пътна инфраструктура\" и други ведомства. Новото звено освен да упражнява контрол би трябвало да има и отговорността да прави политики за повишаване на безопасността по пътищата и ограничаване на инцидентите. Създаването на новия орган не означава назначаване на нови чиновници, уточни тогава Дончев и добави, че ще бъде използван капацитетът на отговорните сега министерства, както и на неправителствени организации и специалисти. След катастрофата в Своге оставки подадоха министрите на транспорта Ивайло Московски, на вътрешните работи Валентин Радев и на регионалното развитие Николай Нанков.  Вчера те бяха сменени официално  от Росен Желязков - транспорт, регионален министър стана Петя Аврамова, а досегашният главен секретар на МВР Младен Маринов стана министър на вътрешните работи.", "date": "2018.09.21", "title": "Още нищо не се знае около бъдещия орган за борба с катастрофите"}
{"url": "https://www.dnevnik.bg/sport/2018/09/21/3314432_voleibolnite_nacionali_vlizat_v_sushtinskata_bitka_na/", "text": "Българският национален отбор по волейбол се насочва към най-важните си мачове на световното първенство, на което е домакин. Воденият от Пламен Константинов състав започва втората фаза в София, без да има право на грешки. Тази вечер  националите посрещат Иран в \"Арена Армеец\" в 20.40 часа . В следващите два дни предстоят мачове със САЩ и Канада. Българите започват в новата група с девет точки - това е активът, който си заслужиха в първата фаза. Начело в групата е САЩ с 13, Иран има 11, а Канада също е с девет. Напред се класират победителите от четирите групи, както и двата най-добри втори отбора. Капитанът Виктор Йосифов и съотборниците му ще търсят поправка срещу Иран. Двата отбора се срещнаха и в първата фаза във Варна, като тогава  воденият от Игор Колакович състав се наложи с 3:1  след куп грешки на българите в атака и на сервис. \"Ако направим три победи, ще е над очакванията на всички, но не е невъзможно. Това им казах на момчетата - че им липсва малко вяра. Те в тази формация не са играли на големи първенства и може би им липсва вяра един към друг в някои по-тежки моменти. Казах им, че не можеш да спечелиш мач само срещу отбор, срещу който не вярваш, че можеш да спечелиш. Това е и най-сигурният начин да загубиш\",  каза Константинов в деня преди мача . \"Трябва да сме по-категорични в завършващата фаза на геймовете и в ключовите моменти да се поема да не казвам риск, но повече отговорност от опитните играчи\", добави селекционерът. По думите му двубоят с Иран е основополагащ за втората фаза. \"Ако започнем с победа, всичко може да се случи.\" В  анализа си на първата фаза на световното българският специалист Радостин Стойчев коментира за \"Дневник\" , че Иран е отбор, срещу който националите не трябва да губят втори мач като домакин. \"В първия мач не успяхме да ги затрудним с начален удар и (разпределителят) Маруф разиграваше добре всичките си нападатели. Като цяло играта на Иран е прилична, но не блести с нищо особено. В последната година крайните им нападатели добиха повече опит в европейски първенства и това им даде повече увереност. Срещу такъв отбор обаче трябва да играем по правилния начин, което означава да използваме техните слабости\", посочи Стойчев.", "date": "2018.09.21", "title": "Волейболните национали влизат в същинската битка на световното без право на грешки"}
{"url": "https://www.dnevnik.bg/sviat/2018/09/21/3314433_stotici_hiliadi_izbirat_parlamenta_na_poslednata/", "text": "На политическите партии не им е позволено да участват в тях, митинги почти няма, а плакатите на кандидати са рядкост: утрешните парламентарни избори в малкото африканско кралство Есватини не приличат на никои други. Според поддръжниците на опозицията  в доскорошната Свазиленд  изборите са пародия на демокрацията. \"Напълно неуместно е да се говори за избори\", твърди Алвит Дламини, председател на най-старата партия в Есватини - Нгвански националноосвободителен конгрес. \"Изборите са състезание между политически партии. Тук обаче няма избори, а система за номиниране от роялистите. Ако участвате в нея, не можете да защитавате политическите си идеи\", обяснява той пред \"Франс прес\". Близо 540 хил. от 1.3-те млн. жители на малката и заобиколена от всички страни от Южноафриканската република и Мозамбик държава имат право да избират между кандидати без политическа принадлежност, преобладаващата част от които са доверени лица на крал Мсвати Трети. Кандидатите се състезават за 59 от общо 69-те места в парламента, върху който абсолютният монарх, един от последните на планетата, упражнява пълен контрол. Останалите десетима депутати се назначават от краля, пламенно защитаващ този единствен по рода си изборен процес, който според него е плод на \"домашния\" начин на мислене на традиционното общество. Маскарад Партията \"Пудемо\" също недоволства от маскарада. \"Резултатите от изборите са предрешени, а парламентът не разполага с власт\", твърди новият председател на партията Млунгиси Маханя. \"Няма човек от нашата партия, който ще участва на изборите. Ако кандидатът дискретно каже, че е член на \"Пудемо\", му казват: \"не, благодаря, нищо няма да можете да направите, ако ви изберат\", коментира той за \"Франс прес\". До влизането в сила на конституцията от 2005 г. политическите партии чисто и просто бяха забранени. Новият основен закон вече гарантира \"свободата на сдружаване и на изразяване\", но само на хартия. Драконовите правила на изборния процес и всекидневните репресии, на които са жертви, намаляват изцяло или почти изцяло ролята на партиите. През 2008 г. \"Пудемо\" бяха обявени за \"терористична организация\". Около 20 от членовете й са условно освободени, след като бяха преследвани между 2009 и 2014 г. за скандирането на лозунги, призоваващи за реформи, и за носенето на тениски в цветовете на партията си. Крал Мсвати Трети, наследил на 18 години баща си на трона през 1986 г., контролира страната с твърда ръка. Освен че упражнява контрол върху парламента, той назначава и министрите. Кралят често се появява в традиционно облекло - гол до кръста, с разноцветни гердани, опасана около кръста кожа или с омотана в бляскава тъкан горна част на тялото. Той се ползва с широка подкрепа в селските райони въпреки трудния начин на живот в Есватини, 63 процента от населението на която са под прага на бедността. \"Култура на тайната\" Крал Мсвати Трети отбеляза изключително тържествено своята 50-годишнина и 50 години от независимостта на бившата Свазиленд. Това се превърна в повод за краля многоженец, който има 14 съпруги и най-малко 25 деца, да прекръсти страната на Есватини, което значи \"страната на свазите\". Подобно на политическите формации, които са партии само по име, всяка форма на протест се сблъсква с репресии. През юни конгресът на синдикатите призова за демонстрация в знак на недоволство срещу присвояването според тях на милиони долари от обществен пенсионен фонд от страна на краля. Полицията бързо разпръсна протестиращите, стреляйки по тях с каучукови куршуми. \"Хората не могат свободно да изразяват мнението си. Страх ги е. Съществува култура на тайната. Хората имат навик да се подчиняват на краля. Конституцията гласи, че той притежава всички правомощия\", твърди пред \"Франс прес\" изследователката от \"Амнести интернешънъл\" Ширин Мукадам. Европейският съюз, предоставил 20 милиона евро помощи на страната през 2015 г., изрази \"критиките си по отношение на процеса на демократизация\". ООН, която изпрати наблюдатели на последните три гласувания, тази година няма да участва в изборния процес. Африканският съюз и Общността за развитие на Южна Африка обаче изпратиха наблюдатели. Есватини - последната абсолютна монархия в Африка Есватини е една от най-бедните държави в Южна Африка. Площта на страната е 17 363 кв. км. Граничи с Мозамбик и Южноафриканската република, няма излаз на море. Общият брой на населението е 1.34 млн. души. Преобладаващата религия е християнството. Есватини е бивш британски протекторат, който става независим през 1968 г. Крал Мсвати Трети е наричан \"лъвът на нацията\". Той често е критикуван заради екстравагантния си начин на живот и системните нарушения на човешките права. Кралят разполага с всички правомощия. Той може да разпуска парламента и правителството, да назначава и да отстранява съдиите. Той командва полицията и войската. Политическите партии на теория могат да участват в изборите, но на практика не ги допускат до тях. Есватини редовно е обект на обвинения за репресии срещу дисидентите, вкарването в затвора на опозиционери и насилието срещу демонстранти. Хомосексуалността е забранена. Забранено е също и носенето на къси поли с аргумента, че те насърчават изнасилванията. През януари 2017 г. на училищата бе наредено да преподават единствено християнско вероучение, но не и такова на други изповедания. Близо две трети от населението на Есватини живеят под прага на бедността, а 29% се намират под чертата на крайната бедност, сочат данни на Световната банка. Есватини е и страната с най-много болни от СПИН на глава от населението - 27% от навършилите 18 г. са серопозитивни. Заради смъртността от СПИН през 2017 г. в Есватини 44 хил. деца под 17-годишна възраст са останали сираци. /БТА", "date": "2018.09.21", "title": "Стотици хиляди \"избират\" парламента на последната абсолютна монархия в Африка"}
{"url": "https://www.dnevnik.bg/sport/2018/09/21/3314243_poveche_ot_shou_dimitrov_federer_i_djokovich_shte/", "text": "С петима играчи от топ 10 и общо 14 състезатели от елита на мъжкия тенис днес започва второто издание на купа \"Лейвър\". Нестандартната надпревара, която противопоставя отборите на Европа и останалия свят (в духа на \"Райдър къп\" в голфа), ще предложи три дни с атрактивни срещи между някои от най-големите звезди в този спорт. За първа година част от шоуто ще бъде и  Григор Димитров, който ще даде старт на битката в Чикаго. Шампионът от финалите на АТП се изправя срещу американеца Франсис Тиафо тази вечер от 21.00 часа българско време, а всички мачове от състезанието ще бъдат предавани пряко по БНТ 3. Какво е купа \"Лейвър\" Купа \"Лейвър\" е международен турнир за мъже, който се провежда на твърди кортове в зала. Състезанието беше създадено от мениджърската компания на Роджър Федерер Team 8, бразилския бизнесмен и бивши национал за купа \"Дейвис\" Жорже Пауло Леман и Австралийската федерация по тенис. Турнирът включва 14 участници, разделени в два състава - \"Европа\" и \"Света\". Надпреварата не е част от календара на АТП и няма официален характер. Всеки играч обаче получава хонорар за участие в зависимост от позицията си в световната ранглиста. В допълнение всеки член на отбора, който спечели титлата, печели по 250 хиляди долара от наградния фонд. Първото издания на купа \"Лейвър\" се състоя през 2017 г. в чешката столица Прага. \"Отборът на Европа\" в състав Рафаел Надал, Роджър Федерер, Александър Зверев, Марин Чилич, Доминик Тийм, Томаш Бердих и Фернандо Вердаско победиха \"Отборът на света\", в който бяха Сам Куери, Джон Иснър, Ник Кириос, Джак Сок, Денис Шаповалов, Франсис Тиафо и Танаси Кокинакис. Участниците За пръв път част от европейския състав ще е шампионът от финалите на АТП Григор Димитров. Освен световния №7 в отбора ще бъдат трима играчи от топ 5 - №2 Роджър Федерер, №3 Новак Джокович и №5 Александър Зверев. Другите трима в състава са Давид Гофен, Кайл Едмънд и Жереми Шарди. \"За мен е голяма чест да споделя корта с такива невероятни тенисисти и да имам възможността да бъда в един отбор с тях. Купа \"Лейвър\" е невероятно събитие и ще дам най-доброто от себе си, за да помогна на Европа да защити трофея\", каза Димитров при обявяването му за участник в надпреварата. Капитан на европейския тим отново ще е шведската легенда Бьорн Борг, а вицекапитан - Томас Енквист. В \"Отборът на света\" са американците Джон Иснър, Джак Сок и Франсис Тиафо, австралиецът Ник Кириос, аржентинецът Диего Шварцман, южноафриканецът Кевин Андерсън и чилиецът Николас Хари. Капитан отново ще е Джон Макенроу, а негов асистент ще е брат му Патрик Макенроу. Регламентът Купа \"Лейвър\" се провежда във формат с 12 мача - девет поединично и три на двойки. В първия ден всяка победа носи по една точка, във втория ден - по две точки, а в последния - по три. В трите дни се играят по четири мача, които са във формат два от три сета. Ако има равенство след първите два сета, победителят се определя с шампионски тайбрек до десет точки. Нито един отбор не може да спечели надпреварата преди последния ден, тъй като тогава се раздават 12 точки. Ако се стигне до равенство 12:12 след 12-те мача, ще се изиграе допълнителен мач за определяне на шампиона. През 2017 г. \"Отборът на Европа\" спечели осем от 12-те мача и се наложи с 15:9 в крайния резултат.  Програмата  21.00 ч. Григор Димитров - Франсис Тиафо 20.00 ч. - мач на двойки 22.00 ч. - мач поединично 00.00 ч. - мач поединично 02.00 ч. - мач поединично", "date": "2018.09.21", "title": "Повече от шоу: Димитров, Федерер и Джокович ще защитават титлата на Европа в купа \"Лейвър\""}
{"url": "https://www.dnevnik.bg/skorost/2018/09/21/3313215_prohodut_shipka_shte_e_zatvoren_v_subota_i_nedelia/", "text": "Движението през Шипченския проход ще бъде ограничено в събота и неделя през деня заради автомобилното планинско състезание \"Шипка – Дамасцена 2018\", съобщиха от Агенция \"Пътна инфраструктура\". На 22 септември проходът няма да може да се ползва от 9:30 до 19:30 часа, а на следващия ден от 7:30 до 17:30 ч. В тези периоди трафикът ще бъде пренасочен през Прохода на Републиката. Пътуващите от Габрово към Казанлък ще се насочват към него от кръстовището с път Трявна - Белица - Вонеща вода и след това по подбалканския път до Казанлък и обратно. За пътуващите от Велико Търново към Казанлък трафикът ще се отклонява при разклона за град Дебелец по пътя към Прохода на Републиката и след това по подбалканския път до Казанлък. За пътуващите от Стара Загора до Велико Търново движението ще се отклонява на пътен възел \"Мъглиж\" на подбалканския път в посока път Проход на Републиката - Велико Търново.", "date": "2018.09.21", "title": "Проходът \"Шипка\" ще е затворен в събота и неделя заради рали"}
{"url": "https://www.dnevnik.bg/evropa/2018/09/21/3314214_oktoberfest_ot_ada_partnyorite_na_merkel_se_gotviat_za/", "text": "Най-голямото предизвикателство за баварските политически лидери в края на септември обикновено е да успеят да се напъхат в традиционните кожени бричове и носии (lederhosen и dirndls) за откриването на Октоберфест. Не и тази година, пише \"Политико\" в статия, озаглавена \"Октоберфест от ада за баварските съюзници на Меркел\". Според изданието вместо да надигат халби с бира, политиците в Бавария водят активна кампания преди изборите на 14 октомври, които се очертава да разтърсят политическия пейзаж на провинцията. Управляващият Християнсоциален съюз (ХСС), който доминира политиката на провинцията от години, е в кризисен режим, защото избирателите бягат от дясноцентристите към популистката партия \"Алтернатива за Германия\". По-малко от месец преди изборите ХСС, която спечели абсолютно мнозинство през 2013 г., получава рекордно ниската подкрепа от едва 35% според скорошно социологическо проучване на Bayerntrend. Макар с подобен резултат ХСС да остава най-голямата партия в провинцията, по нейните собствени стандарти той би бил катастрофа. Изборите ще отекнат далеч отвъд Бавария, една от най-богатите германски провинции и дом на корпоративни гиганти като БМВ и \"Сименс\". ХСС е най-малката от трите партии в управляващата голяма коалиция. Останалите две са Християндемократическият съюз (сестринската партия на ХСС) на канцлера Ангела Меркел и Социалдемократическата партия. Евентуален срив в подкрепата за ХСС може да доведе до промяна в управленските позиции на партията и в представителите й в кабинета в Берлин, сред които е вътрешният министър Хорст Зеехофер. На пръв поглед няма явни причини за спада на ХСС. Местната икономика е по-силна от всякога. Баварският предприемачески дух и качеството на публичната администрация от дълго време са повод за завист сред останалата част на страната. \"Никога преди Бавария не е била по-богата и никога политиката й не е била толкова разделена\", коментира премиерът на провинцията Маркус Зьодер. Страхове За да се разбере този парадокс, трябва да се погледне на север към Берлин. Разочарованието може да се обобщи с една-единствена дума – миграция. Почти половината от баварците (44%) определят бежанците като основното предизвикателство, пред което е изправена провинцията им. Макар този процент да е намалял от юли насам, той продължава да е главното притеснение на избирателите. Въпреки че пристигналите в Германия от началото на 2015 г. 1.4 милиона мигранти, бяха разпределени из цялата страна, повечето от тях пресякоха баварската южна граница с Австрия. Усещането, че Бавария е на фронтовата линия на кризата, разпалва обществената несигурност, макар броят на новопристигналите да е намалял драстично. Зеехофер, който отстъпи от премиерския пост в Бавария по-рано тази година, но запази позицията си на лидер в ХСС, опита да отговори на опасенията, като зае твърда линия за миграцията в Берлин в ролята си на вътрешен министър. По-конкретно той настоя да бъдат връщани повечето мигранти, пристигнали на баварската граница. Стратегията му доведе до спор с Меркел през юни и почти разцепи коалициията. След дълъг застой Зеехофер се отказа от някои от исканията си и  прие символичен компромис . Така в крайна сметка, освен че не възстанови доверието на баварците в ХСС, той допълнително го подрони, като се огъна пред Меркел. Този епизод бе подарък за \"Алтернатива за Германия\". Крайнодясната партия, която дори не участва в последните баварски избори през 2013 г., получава подкрепа между 11 и 15 процента. Тя обаче не е единственият проблем на ХСС. Според анкетите малката партия, наречена \"Свободни избиратели\", също привлича бивши поддръжници на ХСС с консервативни послания. Други опасения предизвиква партията на Зелените. Заемайки по-остра позиция за миграцията, ХСС, изглежда, губи гласовете на центристите за сметка на Зелените, които според скорошно изследване ще бъдат на второ място на изборите следващия месец и доста по-напред от социалдемократите – традиционният противник в провинцията. Според анкетата на Bayerntrend Зелените ще получат 17%, а социалдеморкатите – 11% от гласовете. Ако тези резултати станат реалност, ХСС, която в момента управлява сама, ще се изправи пред сложи преговори за коалиция и може да се окаже принудена да управлява с лява партия.", "date": "2018.09.21", "title": "\"Октоберфест от ада\": партньорите на Меркел се готвят за горчива победа на местните избори"}
{"url": "https://www.dnevnik.bg/skorost/2018/09/21/3314029_novoto_bmv_x5_doide_predpremierno_v_bulgariia/", "text": "Новото БМВ X5  беше представено предпремиерно в България два месеца преди официалния му пазарен дебют, насрочен за 24 ноември. Четвъртото поколение на модела се появява след над 2.2 млн. продажби на неговите предшественици. С БМВ X5 2019 се забелязва и новият дизайнерски език на кросоувърите на марката. В сравнение с предшественика моделът е по-голям, по-широк, по-дълъг и с удължено междуосие. Джантите пък са с размер до 22 цола. Салонът предлага повече лукс и висококачествени материали, като управлението може да става освен през сензорен екран и въртящ се контролер също с жестове и гласови команди. Сред асистиращите системи прави впечатление функцията за самостоятелна поддържане на скоростта и водене в лентата при скорост до 210 км/ч. С Х5 за пръв път при БМВ се въвежда функцията дигитален ключ, позволяваща отключване на автомобила и запалване на двигателя чрез мобилен телефон. С въвеждането на пазара моделът се предлага с три изцяло новоразработени двигателя, като бензиновият е с 340 конски сили, а дизелите - с 265 и 400 коня. Всички те са комбинирани с автоматик и задвижване на всички колeла. БМВ Х5 ще се предлага с опционален офроуд пакет, който включва въздушно окачване, позволяващо промяна на височината, и режими на задвижването 4Х4 за движение по пясък, камъни или сняг. За любителите на спортното и динамично шофиране се предлага и адаптивното окачване с блокаж на задния диференциал и два спортни режима на управление.", "date": "2018.09.21", "title": "Новото БМВ X5 дойде предпремиерно в България"}
{"url": "https://www.dnevnik.bg/detski_dnevnik/2018/09/21/3314520_detski_tehnologii/", "text": "Технологиите вече са неразделна част от ежедневието ни, независимо дали ни харесва. И въпреки притесненията на много родители те могат да бъдат полезни за развитието на децата. Доказват го многото образователни приложения и джаджи, които се създават по света и се използват както в свободното време от малчуганите, така и от учители в процеса на преподаване. Ето някои от тях: \"Кан академия\" \"Кан академия\" е най-голямата безплатна образователна платформа в света с над 66 млн. потребители по цял свят, 10 хил. видеоурока и 100 хил. интерактивни упражнения. Платформата предлага съдържание по математика, програмиране, физика, химия, биология и други науки. И за разлика от много други подобни програми има страхотна версия и на български език. Според официалните й данни българските потребители са нараснали с над 230% през последното тримесечие до 74 000 потребители. \"Кан академия\" може да бъде използвана както от ученици за различни курсове и уроци, така и от учители за управление на класната стая и следене на напредъка на децата. Системата сигнализира, че даден курс е овладян само след като ученикът покрие 100% от упражненията. Google Expeditions Google Expeditions използва виртуална и добавена реалност, за да предложи в класната стая стотици любопитни образователни турове. Учениците могат да плуват с акули, да летят в Космоса, да превърнат помещението в музей, да посещават исторически градове, да следят как работи човешкото тяло и много други приключения. Учителят може да бъде гид на всичките свързани в една WiFi мрежа устройства на учениците. Приложението е налично за Android и iOS. Mathway Mathway е приложение за решаване на математически задачи, което на моменти изглежда като чиста магия. Софтуерът може да се справя дори с казуси за напреднали, като обяснява на ученика всеки етап от уравнението. Може да се използва и камерата на мобилното устройство за заснемане на задачите. Някои допълнителни функции може да се купуват през програмата. Приложението е налично за Android и iOS. CS First CS First е платформа на Google, която предлага програма за програмиране и информационни технологии за ученици. Програмата е предназначена за учители, но голяма част от курсовете са достъпни и за учениците. Те могат да създават компютърни проекти по най-различни теми като спорт, изкуство, мода и др. Всяка тема съдържа осем урок по 60-90 минути, които учителят може да нагоди според учебната си програма. Проектите могат да бъдат свалени след регистрация  тук . Epic! Epic! предлага огромна библиотека от над 20 хил. детски книги на английски, както и образователни видеоматериали. Има и версия за преподаватели. Някои от функциите на приложението са безплатни, а за използване на пълната версия на платформата е нужен абонамент от 5 долара на месец. Приложението може да се използва през Android или iOS. Star Walk 2 Star Walk 2 е страхотен пътеводител за нощното небе, който може да е полезен както за ученици, така и за любители астрономи. Приложението предлага лесен начин да се наблюдават в реално време планети, съзвездия и звезди през 3D модели. Може да се използва и от учители в час. Предлага и функции през добавена реалност, които дават информация за небесните тела. Струва 5.99 лв. за Android и iOS. WolframAlpha WolframAlpha използва 25-годишния опит на създателя си Стивън Волфрам и чрез алгоритмите си може да отговаря на въпроси и да решава казуси по най-различни научни теми - математика, статистика, физика, химия и др. Част от софтуера се използва и от асистента на Apple Siri. Приложението е налично за iOS и Android на цена от около 6 лв. Lightbot: Programming Puzzles Приложението запознава децата с кодирането чрез забавни игри - те трябва да насочват робот през поредица от панели. Работата на детето е да напише нужния код, за да придвижва робота напред. Играта е забавна дори и за възрастни и се използва от учители по компютърни науки. Има версия за iOS и Android, а цената му е 4.50 лв.", "date": "2018.09.21", "title": "Детски технологии"}
{"url": "https://www.dnevnik.bg/bulgaria/2018/09/21/3314654_kontrol_na_kontrola_shte_e_osnoven_prioritet_za_noviia/", "text": "Новият министър на регионалното развитие Петя Аврамова посочи пред БНТ като свой основен приоритет в бъдещата си работа налагането на по-сериозен контрол върху лицензираните фирми за строителен надзор. Тя подчерта, че всеки инфраструктурен обект, който се пуска в експлоатация, трябва да е с гарантирано качество и с това нямало да се прави компромис. След като вчера  Аврамова положи клетва като министър  и заяви, че иска да запази предшественика си Николай Нанков в министерството, тя отново подчерта, че хора като него \"трябва да се включат в работата, където са полезни\". \"Бих се радвала, ако получа част от неговия опит. Ако остане на работа в министерството, ще бъде един от стълбовете в него. Все още обаче нямам отговор от него\", каза още Аврамова. По думите ѝ завършването на магистрала \"Хемус\" е сред основните пътни проекти, за които тя ще работи. Скоростният път Видин-Ботевград също попадал в приоритетния ѝ списък. Финансирането за всички пътни проекти щяло да идва от  парите от тол-системата  и държавния бюджет. С публично-частно партньорство пък трябва да се изградят тунелите при Петрохан и под Шипка.", "date": "2018.09.21", "title": "Контрол на контрола ще е основен приоритет за новия регионален министър"}
{"url": "https://www.dnevnik.bg/zelen/2018/09/21/3314656_otpaducite_po_sveta_mogat_da_se_uvelichat_sus_70_do/", "text": "Ако не бъдат взети спешни мерки, обемът на боклуците в световен мащаб ще се увеличи със 70% до 2050 г. и ще достигне 3.4 млрд. тона. Това се разбира от разпространен от Световната банка доклад, съобщава БТА. Въпреки че богатите страни представляват едва 16 на сто от световното население, те произвеждат над една трета от отпадъците на планетата. Източна Азия и Тихоокеанският регион са отговорни за близо една четвърт от всички боклуци. Очаква се Субсахарска Африка да утрои, а Южна Азия да удвои до 2050 г. обема отпадъци, които произвеждат. Световната банка препоръчва да се предостави финансова помощ на страните, които имат най-голяма нужда да разработят системи за управление на отпадъци, както и да се подкрепят инициативи за намаляване на употребата на пластмаса и за ограничаване на хранителните отпадъци. От 2000 г. Световната банка е инвестирала над 4.7 млрд. долара в програми за управление на отпадъци по света.", "date": "2018.09.21", "title": "Отпадъците по света могат да се увеличат със 70% до 2050 г., обяви Световната банка"}
{"url": "https://www.dnevnik.bg/evropa/2018/09/21/3314658_planut_na_mei_za_brekzit_e_nepriemliv_zaiavi_makron/", "text": "Френският президент Еманюел Макрон заяви, че предложеният от Великобритания план за Брекзит е неприемлив в сегашната си форма и че очаква следващия месец Лондон да представи нови предложения по нерешените проблеми, предадоха \"Франс прес\" и \"Ройтерс\". \"Днес е часът на истината за Брекзит\", подчерта Макрон. \"Трябва да използваме следващите седмици за постигане на напредък\", призова той. Планът от Чекърс \"беше добра и смела стъпка от страна на (британския) премиер\" Тереза Мей, заяви Макрон пред журналисти вчера след края на срещата на върха на ЕС в Залцбург. \"Днес обаче всички се съгласихме, че предложенията в сегашната им форма са неприемливи, особено в икономическата си част\", добави той. Причината е, че британското предложение не отчита целостта на единния пазар на ЕС, обясни Макрон. \"Длъжни сме да защитаваме единния пазар и въпроса за границата с Ирландия\", добави той. Френският президент заема твърда позиция за запазване на единството на ЕС в преговорите за излизането на Великобритания от блока. Според него Брекзит е показал на други страни, че напускането на ЕС има негативни последици, отбелязва \"Ройтерс\". \"Тези, които обясняват, че лесно можем да живеем без Европа, че всичко ще бъде наред и че това ще донесе много пари, са лъжци\", заяви Макрон. \"Това е още по-вярно, защото те напуснаха на следващия ден, за да не им се налага да се справят с това\", добави френският президент, визирайки водещите поддръжници на Брекзит. \"Никога няма да приемем споразумение, което вреди на Европейския съюз и неговата цялост\", подчерта Макрон в отговор на въпрос на журналисти дали Брюксел предпочита Великобритания да напусне без споразумение или с \"лоша сделка\". Френският президент заяви също, че границите на ЕС трябва да бъдат подсилени, за да може да се води по-ефективна борба с нелегалния трафик на мигранти. Освен това трябва да се води засилен диалог със страните, от които произхождат мигрантите, подчерта той. Макрон приветства факта, че  дискусиите за миграцията в Залцбург  са били много по-спокойни и открити, отколкото на срещата на върха на ЕС през юни, където европейците се показаха силно разединени, предаде \"Франс прес\". Френският президент уточни, че е обсъдил всички въпроси с унгарския премиер Виктор Орбан, с цел да се постигне компромис. \"Нещата се движат\", но напредъкът би могъл да бъде по-бърз, независимо дали по въпроса за границите на ЕС или за връщането на мигранти, чиято молба за убежище е била отказана, подчерта Макрон. /БТА", "date": "2018.09.21", "title": "Планът на Мей за Брекзит е неприемлив, заяви Макрон"}
{"url": "https://www.dnevnik.bg/sport/2018/09/21/3314660_autuori_iska_ludogorec_da_se_pouchi_ot_dopusnatiia/", "text": "Треньорът на \"Лудогорец\" Пауло Аутуори се надява отборът му да си извлече поука от допуснатия обрат срещу \"Байер\" (Леверкузен). Българският шампион  водеше с два гола, но отстъпи с 2:3 в Разград на старта в групите на Лига Европа . \"Започнахме добре, но противникът беше по-добър и няма съмнение в това. Трябва да се поучим от тази загуба. Играха с много висок интензитет и затова се стигна до поражението. Противникът показа много високо ниво\", каза Аутуори. Бразилският специалист добави: \"Това е добър урок за нас, защото трябва да знаем, че един мач не е 20-30 минути, а 90 минути\". \"Смятам, че техният отбор започна по много добър начин, бориха се. \"Байер\" се конкурираше много добре и задържа това ниво от началото до края. Всички немски отбори са много конкурентни и трябва да знаем разликата между футбола в България и Германия\", продължи Аутуори. Според него \"Байер\" е много по-различен от другите два съперника в групата - \"Цюрих\" и АЕК (Ларнака). \"Това означава, че ние ще продължим да се борим мач за мач и да се опитваме да постигаме резултати\", добави треньорът на \"Лудогорец\".", "date": "2018.09.21", "title": "Аутуори иска \"Лудогорец\" да се поучи от допуснатия обрат срещу \"Байер\""}
{"url": "https://www.dnevnik.bg/bulgaria/2018/09/21/3314663_chetirima_dushi_sa_privlecheni_kato_obviniaemi_za/", "text": "Четирима души са привлечени като обвиняеми за  опита за обир в Роженския манастир . Двама от тях са пълнолетни, а другите двама са на 16 и 17 години, съобщава \"Фокус\". Непълнолетните са обвинени в съучастие. Днес ще се гледа мярката за неотклонение на четиримата в районния съд в Сандански. Наблюдаващият прокурор настоява четиримата да останата в ареста за постоянно. Първоначално бяха задържани пет души, за които се твърдеше, че с кирки са разбили една от стените в манастира и след като не намерили нищо, си тръгнали. Странното нападение се свързва с легендата, че в стените на манастира има скрити жълтици. При влизането си в манастира те завързали единствения служител в него - отец Епифаний. Министерството на културата пък обяви, че ще извърши проверка, за да установи какви са нанесените щети върху манастира.", "date": "2018.09.21", "title": "Четирима души са привлечени като обвиняеми за опита за обир в Роженския манастир"}
{"url": "https://www.dnevnik.bg/evropa/2018/09/21/3314661_sdelkata_za_migrantite_s_turciia_da_e_model_za/", "text": "Европейският съюз би трябвало да оформи бъдещи миграционни споразумения със страни от Северна Африка по модела на споразумението си с Турция, заяви германският канцлер Ангела Меркел, цитирана от ДПА. На неформалната среща на върха в Залцбург лидерите на ЕС  се споразумяха да продължат диалога  с Египет, както и със страни като Тунис и Мароко, за да пресекат нелегалната миграция през Средиземно море, добави Меркел. В крайна сметка ние ще имаме нужда от споразумения и договори, които са структурирани като споразумението между ЕС и Турция, каза Меркел, като добави, че всяка страна ще изисква специфично решение. В рамките на споразумение от 2016 г. Турция се съгласи да спира преминаването на бежанци през нейната територия към Западна Европа в замяна на финансова помощ от ЕС за бежанците, намиращи се в Турция. Италианска военна мисия в Нигер Междувременно италианският министър на обраната Елизабета Трента заяви, че италианската военна мисия в Нигер, която ще помага да се контролират миграционните потоци, най-после ще започне, осем месеца след като беше гласувана от парламента на страната, предаде \"Франс прес\". \"След осем месеца безизходица отблокирахме мисията в Нигер за контрол на миграционните потоци\", написа Трента във \"Фейсбук\", без да уточнява защо ситуацията е била блокирана и какво я е отблокирало. \"Италия ще действа в подкрепа на правителството на Нигер и ще помага на местните власти чрез групи за обучение на нигерските сили за подсилване на контрола на територията\", заяви Трента, без да съобщава кога започва мисията. \"Целта е да се борим заедно срещу трафика на хора и трафика на мигрантите, които минават през страната към Либия, откъдето потеглят към нашите брегове\", каза тя. По план в италианската мисия първоначално ще има 120 военни, като броят им постепенно ще нарасне до 470. /БТА", "date": "2018.09.21", "title": "Сделката за мигрантите с Турция да е модел за споразумения с Африка, предложи Меркел"}
{"url": "https://www.dnevnik.bg/evropa/2018/09/21/3314664_niakoi_chasti_ot_britanskoto_predlojenie_za_brekzit/", "text": "Председателят на Европейския съвет Доналд Туск заяви вчера, че основни части от британското предложение за Брекзит няма да проработят, предадоха \"Асошиейтед прес\" и \"Франс прес\". \"Предложената рамка за икономическо сътрудничество няма да проработи, защото това би подкопало основите на вътрешния пазар\" на Европейския съюз, каза Туск  след края на неофициалната среща на върха  на ЕС в Залцбург. Лондон и Брюксел се надяват, че на срещата на върха на ЕС през октомври ще постигнат споразумение за раздялата си, както и декларация, определяща рамките на бъдещите им отношения, особено в икономическата област. Британският премиер Тереза Мей иска да запази търговията на стоки в общия пазар на ЕС след Брекзит, но не и търговията на услуги. Съюзът е заявявал, че не може да се правят такива подбирания за общия пазар. ЕС няма да подпише споразумение за Брекзит, ако няма договореност за ирландската граница, каза още Туск. Председателят на Европейския съвет обяви, че на срещата на върха в Залцбург не е постигнато споразумение по миграцията, но има съгласие по главната цел - да се намали мигрантският поток в Европа. За 17 и 18 ноември е планирана извънредна среща на върха на ЕС за Брекзит, съобщи още Туск. В същото време той направи уговорката, че срещата ще се състои само ако през октомври има решения за ирландската граница и бъдещите икономически отношения. Лидерите на ЕС \"ясно заявяват, че е нужна решимост от двете страни, за да приключат преговорите ни през октомври\", каза председателят на Европейския съвет. Туск заяви, че срещата на върха на ЕС другия месец ще е моментът на истината за тези преговори. \"През октомври очакваме максимален напредък и резултати в преговорите по Брекзит\", допълни той. Еврокомисията е готова за всички сценарии Европейската комисия е напълно готова за всякакви сценарии и  последствия от провал на преговорите за Брекзит , но се стреми да избегне подобно нещо, заяви председателят на Европейската комисия Жан-Клод Юнкер. \"Времето е подходящо за споразумение. Ние обаче сме подготвени, в случай че не бъде постигната сделка. Така че не се притеснявайте\", каза Юнкер след края на срещата на върха на ЕС в Залцбург. Австрийският канцлер Себастиан Курц, чиято страна е ротационен председател на съюза до края на годината, подчерта, че държавите членки с всички сили искат да избегнат \"твърд Брекзит\" (т.е. без постигане на споразумение). \"Ето защо не виждам основание сега да обсъждаме сценарий за липсата на споразумение. Надявам се, че ще постигнем споразумение, това е по-реалистичният сценарий\", каза Курц. Австрийският канцлер отбеляза, че европейските лидери са се договорили преговорите за Брекзит да завършат следващия месец.", "date": "2018.09.21", "title": "Някои части от британското предложение за Брекзит няма да проработят, заяви Туск"}
{"url": "https://www.dnevnik.bg/evropa/2018/09/21/3314667_stranite_koito_ne_iskat_fronteks_da_izliazat_ot/", "text": "Френският президент Еманюел Макрон заяви, че изборите за Европейски парламент  през май догодина  ще са \"битката, която трябва да водят всички демократи, всички прогресисти в Европа\", предаде \"Франс прес\". Без да споменава имена, Макрон осъди \"хората, които казват: аз обичам Европа, когато ми дава пари, когато позволява на народа ми да благоденства, когато позволява на работниците ми да изкарват повече пари в съседни страни, обаче не искам у нас един-единствен мигрант, един-единствен бежанец\". \"Страните, които не искат повече Фронтекс (европейската гранична агенция) или солидарност, ще излязат от Шенген\", каза френският президент след  неофициалната среща на върха на ЕС  в Залцбург. \"Страните, които не искат повече Европа, повече няма да се докоснат до структурните фондове и напролет трябва наистина да проведем този разговор\", заяви Макрон. Редица източноевропейски страни, по-специално Унгария, са против миграционната политика на Брюксел, която унгарският премиер Виктор Орбан  критикува като промигрантска , отбелязва \"Франс прес\". Неотдавна Макрон и Орбан  си размениха остри реплики . Френският президент пое ролята на \"главен противник на националистите\", а унгарският премиер го обвини, че е водач на \"промигрантските партии\". По думите на Макрон \"кризата, която Европа преживява през последните 10 години, е екзистенциална криза, това е способността да се разбере дали все още може да надделее политическият проект на бащите основатели за впрягане на националните интереси за постигане на нещо по-голямо\". \"Това е историческа борба, това не са обичайни избори\", заключи той по повод изборите за европарламент догодина.", "date": "2018.09.21", "title": "Страните, които не искат Фронтекс, да излязат от Шенген, настоя Макрон"}
{"url": "https://www.dnevnik.bg/evropa/2018/09/21/3314670_tereza_mei_nastoia_che_planut_i_za_brekzit_e/", "text": "Британският министър-председател Тереза Мей каза, че планът й за Брекзит е \"единственото сериозно и заслужаващо доверие\" предложение на масата, предаде \"Асошиейтед прес\". Мей заяви това малко след като председателят на Европейския съвет Доналд Туск подчерта,  че планът й няма да проработи , отбелязва агенцията. Според нея т.нар. план \"Чекърс\" ще осигури безпрепятствено движение на стоки през границите и ще гарантира да не се стигне до връщане на \"твърда\" граница между Ирландия и Северна Ирландия. Планът призовава Великобритания да остане в единния пазар на ЕС за стоки, но не и за услуги. Според ЕС това е равнозначно на подбиране на ползите от членството и е неприемливо. Великобритания скоро ще направи нови предложения за уреждане на проблема с ирландската граница, каза Мей. Тя заяви пред репортери, че \"има важни въпроси, които е необходимо да се решат\", но изрази увереност, че \"съществува готовност за постигане на сделка\". \"Аз давам ясно да се разбере и последователно съм казвала, че трябва да гарантираме, че няма да бъде направено нищо, което на практика отделя Северна Ирландия от останалата част на Обединеното кралство\", заяви Мей. По думите й Великобритания е готова да напусне ЕС без споразумение за условията на нейното излизане, ако няма предложение, което да е приемливо за нея, посочва \"Ройтерс\". Ирландският министър-председател Лио Варадкар заяви, че Мей му е казала, че ще направи нови предложения за ирландската граница след Брекзит, но не е представило нищо в писмен вид. Той отбеляза пред репортери след срещата на лидерите от ЕС в австрийския град Залцбург, че другите държави  са му дали пълната си подкрепа  в преговорите за Брекзит. \"Всички лидери от ЕС (...) ми дадоха пълната си подкрепа, заставяйки зад Ирландия, като казаха, че споразумение, което не работи за Ирландия, не работи за ЕС\", заяви Варадкар. По думите му \"няма да има споразумение за излизане без ирландски протокол\".", "date": "2018.09.21", "title": "Тереза Мей настоя, че планът й за Брекзит е единственото сериозно предложение"}
{"url": "https://www.dnevnik.bg/evropa/2018/09/21/3314673_ispaniia_se_nadiava_da_postigne_do_oktomvri/", "text": "Испания се надява да постигне до октомври рамково споразумение с Великобритания за статута на Гибралтар след Брекзит, заяви испанският премиер Педро Санчес, цитиран от \"Ройтерс\". Също като Великобритания Испания ще се нуждае от преходен период, за да постигне споразумения по въпроси, засягащи законите за търговия с тютюн, опазването на околната среда и фискалните въпроси, отбеляза Санчес. \"До октомври трябва да имаме споразумение за Гибралтар\", подчерта той пред журналисти след  края на срещата на върха на ЕС в Залцбург . Гибралтар е разположен на южния бряг на Испания. На 29 март догодина територията ще напусне ЕС заедно с Великобритания. Гибралтар не е част от Европейския митнически съюз, но компании се опасяват, че граничният контрол може да стане по-строг след Брекзит догодина. Това може да окаже пагубно въздействие върху процъфтяващата икономика на тази територия, която разчита на работници, преминаващи границата с Испания. От началото на годината Лондон и Мадрид  водят преговори по въпроса . \"Имаме някои различия по полицейското и съдебното сътрудничество и свободното движение на хората\", заяви Санчес на срещата на върха на ЕС. Според него обаче британското и испанското правителство имат готовност за споразумение до средата на октомври. Британският подход към преговорите е много конструктивен, подчерта испанският премиер.", "date": "2018.09.21", "title": "Испания се надява да постигне до октомври споразумение с Великобритания за Гибралтар"}
{"url": "https://www.dnevnik.bg/sviat/2018/09/20/3313748_hakerite_ot_zapadna_afrika_sa_sledvashtata/", "text": "Западноафриканските хакери са следващата голяма опасност за ЕС – това предупреждава Европол в ежегодния си доклад за организираната престъпност в интернет. Организираните престъпни групи в Западна Африка от няколко години се увеличават постоянно и вече използват новаторски тактики. Високата безработица, все по-грамотните технически нападатели и установеното \"доверие\", което им позволява да обменят знания, вероятно ще доведат до увеличен брой хакерски атаки от този регион. Африка има най-бързо нарастващата интернет мрежа в света и в идните пет години вероятно ще настигне Европа по брой потребители, което също ще способства засилването на нападенията. Западноафриканските хакери залагат предимно на атаки с цел \"социално инженерство\" - фишинг, измами по телефона и чрез текстови съобщения, за да получат лични данни, достъп до акаунти, да крадат идентичност, да нареждат нелегитимни плащания или да принудят жертвата да действа против собствения си интерес. Опасностите за децата Онлайн сексуалната експлоатация на деца продължава да бъде най-страшният аспект на киберпрестъпността, предупреждава Европол. В наши дни престъпниците имат достъп до огромен обем материали, който е бил немислим само преди десет години – заради увеличения достъп на деца, използващи социални мрежи. Това води до \"експлозия от създадени лично материали\", които често биват споделяни доброволно от жертвите, докато не попаднат в ръцете на онлайн престъпниците. Те често получават компроматни изображения и изнудвайки деца. Особено трудна е борбата с излъчването на живо на сексуално насилие върху деца – то оставя малко следи и материалите няма нужда да бъдат сваляни или съхранявани физически на определено място. Развитието на интернет помогна на престъпниците да си общуват и да разменят все повече снимки и видеа, като при това им е по-лесно да анонимизират своите данни и да криптират комуникацията си. Изнудване и лични данни Разпращането на вируси с цел изнудване вече е сред стандартните атаки – новостта е, че те вече не са на случаен принцип, а техен обект стават избрани компании или индивиди. Зловредният софтуер за мобилни телефони вероятно ще нарасне с увеличаването на броя на хората, които използват мобилно банкиране. Общият регламент за защита на личните данни (GDPR) изисква пробивите в защитите им да бъдат докладвани на властите в рамките на 72 часа – което създава опасността хакнатите компании да предпочетат да платят малък откуп на престъпниците, за да запазят уязвимостта си в тайна, отколкото големите глоби, предвидени от регламента. Мотивът за нападения над мрежи е незаконното придобиване на данни за множество цели, сред които фишинг атаки или финансови измами.", "date": "2018.09.21", "title": "Хакерите от Западна Африка са следващата киберзаплаха пред Европа"}
{"url": "https://www.dnevnik.bg/zdrave/2018/09/21/3314675_vsiaka_godina_v_es_umirat_80_hil_dushi_zaradi/", "text": "Всяка година в ЕС умират 80 хил. души заради усложнения от грип, а заболелите са 50 млн. души. Грипната ваксина намалява усложненията. Това коментира директорът на Националния център по заразни и паразитни болести проф. Тодор Кантарджиев в ефира на Би Ти Ви. \"Грипният щам, който  ще ни атакува през този зимен сезон , се очаква да е от група А. Много вероятно е да е N1H1 – \"Мичиган\", или H3N2 – \"Сингапур\". Миналата година доминиращият щам, който причини епидемията у нас, беше \"Ямагата\" от група Б\", припомни той. Той информира, че при щам от група А боледуват повече възрастни хора. Характерно е, че епидемията се развива много по-бързо, достига своя пик и много по-бързо свършва – за около 4-5 седмици. При щам от група Б пък боледуват предимно децата до 15-годишна възраст. \"Миналата година 72% от болните бяха от група Б, имаше много усложнения на централната нервна система. На 5-6 хиляди души с грип един правеше възпаление на мозъка\", отбеляза още проф. Кантарджиев. \"За епидемия се говори и се вземат мерки преди епидемията. Който има икономическа възможност, да си купи ваксина, струва по-малко от 20 лв. – сега е времето\", добави той. Кантарджиев посъветва да се използват тоалетни кърпички и повърхностите да се дезинфектират, тъй като \"не се заразяваме само от капчиците, които попадат в нашия нос, а и когато някой е кашлял и кихал на определена повърхност, и ние пипнем и си докоснем лицето, носа или устата\".", "date": "2018.09.21", "title": "Сега е моментът възрастните хора да се ваксинират срещу грип, смята директорът на паразитологията"}
{"url": "https://www.dnevnik.bg/bulgaria/2018/09/21/3314678_mladen_marinov_za_aresta_na_jurnalisti_sluchaiat_e/", "text": "Новият вътрешен министър Младен Маринов обясни пред \"Нова телевизия\", че случаят със задържаните журналисти Димитър Стоянов от \"Биволъ\" и румънския му колега Атила Биро от RISE Project в нощта на 13-и срещу 14 септември е напълно ясен и е време \"да продължим напред\". Той разказа неговата версия как се е развила цялата акция на полицията и уточни, че през цялото време се е поддържала връзка по телефона с журналистите. Преди седмица се разбра, че от \"Биволъ\" са подали сигнал до ГДБОП за унищожаване на документи, уличаващи схеми за злоупотреби с европейски фондове и двойно счетоводство от строителната фирма \"Джи Пи груп\". Двамата журналисти тръгнали към мястото, където документите били горени, но се оказали задържани на предполагаемото местопроизшествие и впоследствие  отведени в РПУ в Радомир за разговор. \"Задържаният може да си търси правата по административен път, ако смята, че е задържан неправомерно. Случаят е напълно ясен, дайте да продължаваме напред\", добави Маринов. Заради случая беше организиран  протест пред Съдебната палата,  на който стотици се обявиха против задържането на журналистите. Той добави, че все още не е избрал кого да предложи за свой заместник на поста главен секретар на МВР. По думите му е направил сондажи, но няма нищо конкретно. Единственото сигурно било, че ще е от системата на МВР. Маринов каза още, че семейство Арабаджиеви, които се издирват по обвинения в участие в организирана престъпна група, ще бъдат задържани и предадени на съд. В деня на акцията в два от техните хотели се разбра, че те не са в България, като  според зам. главния прокурор Иван Гешев се укриват в чужбина.", "date": "2018.09.21", "title": "Младен Маринов за ареста на журналисти: Случаят е напълно ясен, дайте да продължаваме напред"}
{"url": "https://www.dnevnik.bg/citat_na_deniia/2018/09/21/3314677_citat_na_denia_po-veroiatno_e_angliia_da_stane/", "text": "Естествено, по-вероятно е да спечелим Световната купа!\" С тези думи британският премиер Тереза Мей отговори на въпрос в интервюто за в. \"Кронен цайтунг\" кое е по-възможно - Англия да стане световен шампион по футбол или Великобритания да се върне в ЕС, след като го напусне.", "date": "2018.09.21", "title": "Цитат на деня: По-вероятно е Англия да стане световен шампион, отколкото Великобритания да бъде в ЕС"}
{"url": "https://www.dnevnik.bg/ot_vas/novini_ot_vas/2018/09/21/3314042_bilianini_izvori/", "text": "Билянините извори са една от най-големите атракции в град Охрид. Разположени са на около 2 км от центъра на града. Те са място, което туристите не пропускат да посетят.", "date": "2018.09.21", "title": "Билянини извори"}
{"url": "https://www.dnevnik.bg/sviat/2018/09/21/3314680_petima_dushi_sred_koito_i_dete_biaha_raneni_v_strelba/", "text": "Службите за спешна помощ в град Сиракюз в щата Ню Йорк са се отзовали на сигнал за стрелба, при която са били ранени петима души, включително осемгодишно момиче, предаде агенция \"Ройтерс\". Говорител на местната полиция каза, че няма друга налична информация, освен че инцидентът е станал малко след 21 часа местно време. Според новинарския сайт syracuse.com е стреляно на семейно събиране по повод кончината на човек, починал по-рано вчера от рак. По информация на сайта са били произведени поне 10 изстрела.", "date": "2018.09.21", "title": "Петима души, сред които и дете, бяха ранени при стрелба в Ню Йорк"}
{"url": "https://www.dnevnik.bg/v_pamet/2018/09/21/3314684_vietnamskiiat_prezident_pochina_na_61_godini_sled/", "text": "Виетнамският президент Чан Дай Куанг почина на 61-годишна възраст във военна болница в Ханой, съобщиха виетнамски държавни медии, цитирани от световните агенции.  \"Президентът се бореше с тежко заболяване, но въпреки всички усилия на отечествените и чуждестранните медици не можа да оздравее\", се казва в съобщение на централното управление за здравеопазване, което отговаря за грижите за здравето на партийните и държавните ръководители на Виетнам. За Чан отдавна се носеха слухове, че е болен, но поради потайния характер на виетнамската политика здравословното състояние на един от най-влиятелните виетнамски политици беше пазено в дълбока тайна, отбелязва ДПА. Негово необяснимо едномесечно отсъствие през август 2017 г. подхрани още повече спекулациите, че той се е подложил на лечение в чужбина заради неуточнена болест. През последните години той беше на чести неофициални посещения в Япония, където се предполага, че е преминавал лечение. За последно той беше видян публично в сряда при приемането на китайска делегация и се очакваше другата седмица да участва в сесията на Общото събрание на ООН в Ню Йорк. Роден през 1956 г., през 70-те и 80-те години Чан се издига в йерархията на виетнамското министерство на обществената сигурност - структура от сферата на сигурността, повлияна силно като организация от модела на съветското КГБ. През 2011 г. е назначен за министър на обществената сигурност, с което на практика става и шеф на службите за сигурност във Виетнам. След конгреса на Виетнамската комунистическа партия през 2016 г. той става президент и държавен глава - което е в общи линии церемониален пост - а начело на изпълнителната власт е генералният секретар на ВКП Нгуен Фу Чонг. По време на мандата си Чан прие президентите на САЩ Барак Обама и Доналд Тръмп. Според правилата на управлението във Виетнам Чан ще бъде заменен от вицепрезидента Данг Тхи Нгок, докато Националното събрание избере нов президент на сесията си през октомври. ", "date": "2018.09.21", "title": "Виетнамският президент почина на 61 години след тежко заболяване"}
{"url": "https://www.dnevnik.bg/skorost/2018/09/21/3314722_idealniiat_centur_na_sofiia_shte_e_zatvoren_za/", "text": "Идеалният център на София, попадащ в синята зона, ще е затворен за автомобили утре. Причината е традиционният за Европа ден без автомобили, който е част от европейската седмица на мобилността. Влизането на превозни средства ще е забранено 11 до 17 часа в зоната затворена между булевардите \"Дондуков\", \"Васил Левски\", \"Патриарх Евтимий\" и \"Христо Ботев\". Граничните булеварди обаче няма да бъде затворени. Ограничения ще има и за паркирането в част от зоната. Става дума за площад \"Кн. Алексанъдр I\", ул. \"Леге\", ул. \"Съборна\" (между пл. \"Св. Неделя\" и ул. \"Леге\"). Ограниченията няма да важат за автомобилите, обслужващи съгласуваните на територията на Столичната община мероприятия, автомобилите, обслужващи тържествени и траурни церемонии, и колите на масовия градски транспорт.", "date": "2018.09.21", "title": "Идеалният център на София ще е затворен за автомобили утре"}
{"url": "https://www.dnevnik.bg/bulgaria/2018/09/21/3314718_kratki_novini_parlamentut_obiavi_dobrich_i_tutrakan_za/", "text": "Полицията е заловила нелегални мигранти на \"Тракия\" Полицейски патрул е установил 10 чужденци без документи за самоличност на автомагистрала \"Тракия\" край отбивката за Вакарел. Това съобщи пресцентърът на МВР, цитиран от агенция \"Фокус\". Автопатрулът е забелязал чужденците и тъй като те не представили необходимите документи за самоличност, са били отведени за разпит в районно полицейско управление за установяване на самоличността им. Според техни данни са от Сирия. Чужденците са се придвижвали пеша в посока столицата.  Бивш областен управител на Добрич е осъден на 2 години и 6 месеца условно Динчер Хаджиев бе осъден на 2 години и 6 месеца лишаване от свобода, както и глоба от 2500 лв. Наказанието на бившия управител е за извършени престъпления по служба, свързани с продажбата на имоти - държавна собственост и на юридически лица, като случаят е особено тежък, съобщават от Апелативна прокуратура - Варна. Причинените последици в размер на 665.7 хил. лв. и са извършени в съучастие с Пламен Ганев, който действал като помагач. Подсъдимият Ганев е бивш директор на дирекция \"Административен контрол, регионално развитие и държавна собственост\" в областната администрация на Добрич по времето на Динчер Хаджиев. Третият подсъдим по делото е бившият началник-отдел на кадастъра - Костадин Костадинов, който получи 9 месеца условно. До края на октомври се очаква с всички области в България да бъдат подписани договори за екологосъобразно обезвреждане на излезли от употреба пестициди и други препарати за растителна защита с изтекъл срок на годност, каза днес в рамките на парламентарния контрол министърът на околната среда Нено Димов. Той обяви, че до момента това е направено за областите Велико Търново, Габрови, Видин, Враца, Монтана, Плевен и Ловеч. За останалите, договорите се бавели заради обжалвания на обществените поръчки за избор на изпълнители на дейностите по обезвреждане. Правителството ще отпусне още 300 хил. лв. за ремонт на храм в Габрово Още пари ще са нужни за довършването на ремонта на православния храм \"Св. Св. Онуфрий, Дамаскин и всех мучеников Габровских\", за който през 2017 година Министерският съвет отпусна 180 хил. лв. Премиерът Бойко Борисов инспектира ремонта и обеща ще 300 хил. лв. за довършването му. СДС определи идеята хлябът да се продава без печалба като \"ехо от социализма\" Искането търговските вериги да продават хляба без печалба не е дясна политика, а популизъм. Това е подход, характерен за плановата, но не и за пазарната икономика. Това заявяват от Съюзът на демократичните сили (СДС) в своя позиция. \"От 30 години България не е социалистическа, комитетът по цените го няма и държавните регулации останаха в миналото, заедно с Член 1-ви и други лоши спомени от тоталитарния режим\", пишат още те. Тезата на СДС е, че решението не е и намаляване на ставката на ДДС върху хляба. Според партията затрудненията на потребителите с най-ниски доходи не трябва да се решават с изкривяване на пазарните принципи, а чрез подкрепящи социални мерки на съответните институции. Жена загина, прегазена от 3-годишния си внук Дете на три години е успяло да се качи само в автомобил в благоевградското село Лешко и да го подкара, като след това е прегазило баба си. 63-годишната жена е починала на място, съобщава Би Ти Ви. Инцидентът е станал снощи. По думите на хората от селото колата била паркирана край пътя. Ключовете били оставени на таблото. Детето е от Благоевград и е било на гости на баба си и дядо си. Парламентът обяви Добрич и Тутракан за градове на бойната слава Единодушно парламентът обяви Добрич и Тутракан за градове на Българската бойна слава. Предложението бе на депутати от ГЕРБ, а инициативата тръгва от общинските съвети в двата града. В мотивите си депутатите заявяват, че Тутраканската и Добричката епопея от септември 1916 г. са едни от най-светлите примери за героизма и саможертвата на българския войник. До 1 октомври е срокът за подаване на коригираща данъчна декларация  На 1 октомври изтича срокът за подаване на коригираща декларация от физическите и юридическите лица, напомни Националната агенция за приходите. Гражданите и фирмите имат възможност веднъж годишно - до 30 септември, сами да коригират дължимия данък, който са обявили пред НАП с годишната данъчна декларация за доходите си през предходната година. Тъй като през тази година 30 септември е в неделя, срокът се измества с един ден. В Бояна, Симеоново и Банкя ще бъдат монтирани \"умни\" електромери В Бояна, Симеоново и Банкя ЧЕЗ ще монтира електромери с дистанционно обслужване. Това ще стане в периода 24-28 септември. Няма да се спира токът едновременно на голям брой потребители. Възможни са единствено кратковременни прекъсвания за индивидуалните монтажи на електромерите, което ще става между 8:00 и 20:00 ч. Автоматизираната система ще позволява дистанционно отчитане на потреблението и ще следи какво е натоварването на мрежата и нивото на подаваното напрежение, честотата и продължителността на прекъсванията.", "date": "2018.09.21", "title": "Кратки новини: Бивш областен управител на Добрич е осъден условно"}
{"url": "https://www.dnevnik.bg/sport/2018/09/21/3314694_vuzstanoviavaneto_na_pravata_na_ruskata_antidopingova/", "text": "Възстановяването на  правата на Руската антидопингова агенция  предизвика остри реакции от САЩ и Великобритания. Международната федерация по лека атлетика (IAAF) и Международният параолимпийски комитет предупредиха, че въпреки решението на Световната антидопингова агенция (WADA) няма да бързат да връщат правата на руските спортисти. Изпълнителният директор на антидопинговата агенция на САЩ Травис Тайгарт заяви, че решението е \"съкрушителен удар срещу чистите спортисти по света\". \"WADA изпрати ясно послание към света: поставяме желанията на шепа спортни администратори над правата на милиони чисти спортисти и над мечтите на милиарди спортни запалянковци\". От британската антидопингова агенция реагираха в същия дух и посочиха, че решението носи дълбоки проблеми за чистия спорт. \"Събитията от последните дни ясно показаха, че управленската система на WADA не е достатъчно независима и че гледната точка на спортистите и антидопинговото общество не е справедливо представена\". \"Решението на WADA представлява най-голямото предателство срещу чистите спортисти в олимпийската история. САЩ прахосва парите си, като продължава да финансира WADA, която очевидно е неспособна да се справи с руския допинг\", каза Джим Уолдън, адвокат на руския информатор Григорий Родченков. Генералният директор на Руската антидопингова агенция Юрий Ганус заяви, че предстои много работа. \"Има условия... за да бъдат напълно възстановени правата, трябва да изпълним условия.\" От Руския олимпийски комитет посочиха, че \"цялостно имат положителен поглед\" към решението на WADA.", "date": "2018.09.21", "title": "Възстановяването на правата на Руската антидопингова агенция ядоса САЩ и Великобритания"}
{"url": "https://www.dnevnik.bg/na_put/2018/09/14/3310693_purvata_ekoputeka_za_hora_s_uvrejdaniia_shte_e_v_kuklen/", "text": "Община Куклен подготвя откриването на екопътека за хора с увреждания, съобщи местната администрация. Това ще е първият такъв маршрут на територията на България, твърдят организаторите му. Вчера беше обявено, че с доброволен труд вече са възстановени две туристически екопътеки в Родопите с изходен пункт Куклен. Първата пътека беше разчистена и подготвена само преди седмица. Нейният маршрут е град Куклен – хижа Руен. Тя е с дължина 12 км и означена с маркировка. За възстановяването на втората туристическа пътека беше обявено вчера. Тя свързва една от културно-историческите забележителности на общината - манастира \"Св. Св. Козма и Дамян\" с хижа \"Руен\". Теренът е почистен и маркиран с бял и жълт цвят. Дължината на пътеката е малко над 5 км в едната посока. Най-високата точка, през която преминава, е 1219 м надморска височина.  Манастирът  \"Св. Св. Козма и Дамян\" е основан през Второто българско царство. Споменава се още през 11в. в документ за имотите на Бачковския манастир. Възниква като религиозна обител около аязмо с лечебна вода. Манастирът от край време е посещаван от болни хора и особено от душевноболни, тъй като се вярва, че ако пренощуват в него, ще се почувстват по-добре. В притвора на едната от двете църкви в комплекса, посветена на Св. Св. Козма и Дамян, все още могат да се видят чифт окови. В миналото душевноболни хора с били оковавани с тях към пода с цел да се излекуват. И до днес битува суеверието, че ако болен човек подържи оковите за известно време или ги допре до болното място, ще се излекува, разказва сайтът на общината.  Основен двигател на двата проекта е председателят на сдружение \"Български ултрамаратони\" и организатор на ултрамаратона \"Персенк Ултра\" Николай Марангозов.", "date": "2018.09.21", "title": "Първата екопътека за хора с увреждания ще е в Куклен"}
{"url": "https://www.dnevnik.bg/biznes/2018/09/21/3314723_sasho_donchev_napusna_bulgarskata_stopanska_kamara/", "text": "Председателят на управителния съвет на Българската стопанска камара (БСК) Сашо Дончев, чийто мандат на поста изтича след година, напуска работодателската организация. Това съобщава вестник  \"Сега\",  чийто издател е Дончев. Като причина той посочва \"ниската и дори нулева ефективност\" от дейността на камарата. След кончината на дългогодишния изпълнителен председател Божидар Данев на поста му беше избран собственикът на радио \"Дарик\" Радосвет Радев. Изборът на нов изпълнителен председател и последните решения на управителния съвет на БСК също са допринесли за решението на Дончев, тъй като според него те ще доведат до продължаване на конформизма в поведението на БСК спрямо публичната администрация в ущърб на интересите на предприемачите в България и в полза на политически назначените бизнесмени. \"Моят път е друг и аз се надявам да си намеря добра компания по него\", заявява досегашният председател на УС на работодателската организация в писмо до БСК. На сайта на камарата е посочено, че Дончев е освободен като председател на управителния съвет след оставка, но остава негов член. Той беше начело на управителния съвет от 2011 г. до 20 септември. ", "date": "2018.09.21", "title": "Сашо Дончев напусна Българската стопанска камара"}
{"url": "https://www.dnevnik.bg/bulgaria/2018/09/21/3314666_reshavaneto_na_problemite_v_bdj_shte_e_edin_ot/", "text": "Проблеми в БДЖ има и решението им е един от основните приоритети на кабинета в сектор \"Транспорт\". Другият е концесията на летище \"София\". Това каза  новият министър на транспорта Росен Желязков  в ефира на Би Ти Ви. \"Не мога да кажа дали съм доволен от шефа на БДЖ, защото все още не съм разговарял с него. Тепърва ще се срещам и провеждам разговори с мениджърския екип. Няма да говоря сега за кадрови промени. Към 2009 година БДЖ са имали 900 млн. лв. задължения, които сега са изплатени. Ще се работи за модернизация\", каза той и добави, че не го притеснява, че  има обжалване на обществената поръчка  за  нови влакове  от страна на \"Сименс\" и \"Шкода\". \"Лично мое желание и цел е да се справя с проблема с  безопасността по пътищата . Ивайло Московски свърши много работа и се надявам да я продължа\", добави Желязков. Той очерта и очакванията си за новия пост. \"Един министър трябва да е добър мениджър, а не най-добрият експерт, ще работя за подобряване на координацията и взимането на решения, което е проблем за цялата администрация\", смята той. Според него няма спешни \"пожари за гасене\" в оглавяваното от него министерство. Желязков уточни, че кандидатурата му е била предложена от премиера, но това не е било най-благоприятният начин да влезе на новия пост - на мястото на предшественика му, с когото се познава от 10 години. Той уточни, че публикациите, които се тиражират в публичното пространство, че е близък до началника на кабинета на Борисов - Румяна Бъчварова, са жълти новини. \"Всеки , който е в публичната сфера, не е застрахован да го залеят фалшиви новини. С Бъчварова съм работил четири години – беше добро служебно сътрудничество\", каза той.", "date": "2018.09.21", "title": "Проблемите в БДЖ и концесията на столичното летище ще са първите задачи за Росен Желязков"}
{"url": "https://www.dnevnik.bg/sviat/2018/09/21/3314732_zashto_irlandskata_granica_e_tolkova_vajna_za_brekzit/", "text": "Въпросът за сухоземната граница между Северна Ирландия и ЕС е една от основните пречки за Великобритания да постигне споразумение с Брюксел за гладко и организирано излизане от съюза през март. Ето какво представлява той и защо е важен. И двете страни искат да избегнат появата на физическа граница През 1998 г. Великобритания и Република Ирландия подписват  Споразумението от Разпети петък  за прекратяване на 30-годишния конфликт в Северна Ирландия, воден за това дали тя да остане британска, или да се присъедини към Ейре. В резултат на споразумението са премахнати граничните проверки по 500-километровата сухоземна граница и са въведени много правила и институции, които са направени така, че да са общоирландски. Излизането на  Великобритания от ЕС  означава и излизане на Севера, а това от своя страна може да значи връщане на граничните проверки и въвеждане на различни правила за търговия, което може отново да разпали напрежение. Какво е решението Британският премиер Тереза Мей заяви, че трябва да бъде сключено специално споразумение за търговските и митническите отношения с ЕС. То трябва да бъде договорено по време на 20-месечен преходен период, в който да се запази сегашното статукво. Чрез него според този план ще се гарантира, че няма да има видими  граници между Обединеното кралство и ЕС  и няма да има нужда от досадни проверки на стоките, минаващи през ирландската граница. Къде е уловката Уловките всъщност са две. Преговарящият на ЕС по въпросите на Брекзит  Мишел Барние  заяви, че предложенията на Мей за митническите и търговските взаимоотношения в така наречената стратегия за излизането от съюза, получила името \"Чекърс\", дават на Великобритания несправедлив достъп до единния европейски пазар. Второ, ирландското правителство, което има подкрепата на останалите държави от ЕС, иска гаранции, в случай че тези бъдещи търговски преговори се провалят. Какви са гаранциите В началото на годината Барние предложи, ако до края на преходния период през 2020 г. не бъде намерено решение за цялото Обединено кралство, само  Северна Ирландия  да остане част от европейското икономическо пространство до намирането на по-добро решение. Това би означавало тази провинция да продължи да прилага регулациите на ЕС и да извършва митнически проверки, следователно да контролира търговията с останалата част на Великобритания. Великобритания е против Да. Мей и жизненоважните ѝ съюзници от пробританската северноирландска партия са против каквато и да било граница между двете части на Обединеното кралство. Северноирландските юнионисти се опасяват, че това ще тласне провинцията към обединение с Република Ирландия. Великобритания предложи, ако се стигне до подобно митническо споразумение, то да важи и за останалата част на Обединеното кралство. Брюксел отхвърли това и го окачестви като хитрост, имаща за цел да вкара британските стоки на единния пазар през задния вход. В основата на спора не е толкова въпросът за митата, макар и той да е важен, а проверките за гарантиране, че стоките са произведени в съответствие с правилата на ЕС - от които Великобритания иска да се освободи след Брекзит. Неуредени въпроси Възможно е да съществува изкушение да се оставят неуредени въпроси около Ирландия, които да бъдат решавани едва впоследствие при преговорите за бъдещото търговско споразумение между ЕС и Обединеното кралство. Но Дъблин, с подкрепата на съюза, иска твърди правни гаранции, които да може да използва срещу Великобритания в международните съдилища. Къде стоят нещата в момента Мей казва, че е склонна на гаранции, които да успокоят опасенията на ЕС и Ирландия - но не и на граница в Ирландско море. Барние предлага да преработи гаранциите, за да се спре с драматизирането на опасенията на Лондон и Белфаст. Той настоява, че няма никаква заплаха за конституционната цялост на Великобритания. Между провинцията и останалата част от Обединеното кралство няма да има същинска граница, а само проверки, често пъти извършвани от британска страна, които ще са във фабрики, на тържища, на кораби и на пристанища и ще са за състоянието на стоките, които се движат в двете посоки. Той същевременно подчертава, че такива проверки може и никога да не станат необходими, изхождайки от очакването, че ЕС и Великобритания ще се договорят до 2020 г. за търговско споразумение. Какво следва Британският министър-председател ще трябва успешно да защити своя план за излизането от съюза от критиките на твърдолинейните привърженици на Брекзит, които ще бъдат отправени на конференцията на Консервативната партия в началото на следващия месец. Ако тя \"оцелее\" при тези критики, тогава дипломатите очакват Барние да представи нови проектоусловия за Брекзит. Той се надява \"моментът на истината\" да настъпи на срещата на върха ЕС на 18 октомври в Брюксел, където лидерите може да се споразумеят за рамките на споразумение с Мей. Това ще даде на преговарящите месец да постигнат окончателен договор и придружаваща го декларация за политически намерения по въпроса за бъдещето търговско споразумение, които евентуално да станат факт на извънредна среща на върха на съюза в средата на ноември. Великобритания напуска на 29 март, след което започва да тече преходният период, в който се запазва сегашното положение на нещата и който според сегашните планове ще продължи до 31 декември 2020 г.", "date": "2018.09.21", "title": "Защо ирландската граница е толкова важна за Брекзит"}
{"url": "https://www.dnevnik.bg/biznes/2018/09/21/3314748_parnoto_v_sofiia_shte_poskupne_s_okolo_8_ot_1_oktomvri/", "text": "Парното и топлата вода в София трябва да поскъпнат с 8% от 1 октомври. Това се препоръчва в експертен доклад, публикуван на сайта на Комисията за енергийно и водно регулиране. Повишението на цената е в резултат на поисканото от \"Булгаргаз\" поскъпване на природния газ от същата дата с близо 14%. Експертите на регулатора провериха сметките на газовия доставчик и са на мнение, че поскъпването е обосновано. Заради увеличението на цената на суровината се предлага в Пловдив парното да поскъпне с 9%, в Бургас и Плевен - с близо 5%, а във Варна - с малко над 2%. Общественото обсъждане на цената на газа е на 25 септември, а на парното и топлата вода - на следващия ден. КЕВР ще определи цените за четвъртото тримесечие на закрито заседание на 1 октомври. Това ще е второ повишение на цената на парното тази година. През юли тя се вдигна средно със 7.33 %. За \"Топлофикация – София\" повишението беше със 7.46 %, за Пловдив - 0.94 %, за Варна - с 4.89 %.", "date": "2018.09.21", "title": "Парното в София ще поскъпне с около 8% от 1 октомври"}
{"url": "https://www.dnevnik.bg/photos/2018/09/21/3314713_fotogaleriia_emporio_armani_v_milano/", "text": "Модели представиха колекция пролет/лято по време на шоуто на Емпорио Армани на летище \"Линате\" по време на Седмицата на модата в Милано, Италия.", "date": "2018.09.21", "title": "Фотогалерия: \"Емпорио Армани\" в Милано"}
{"url": "https://www.dnevnik.bg/citat_na_deniia/2018/09/21/3314692_citat_na_denia_v_nashata_rabota_imame_gotovnost_da_se/", "text": "С тези думи новият вътрешен министър Младен Маринов обясни пред \"Нова телевизия\" каква е мотивацията му да заеме поста. Вчера той положи клетва като министър, като зае мястото на Валентин Радев. Според Маринов новата му позиция е продължение на кариерното му развитие. По думите му той ще продължи да работи в диалог с всички, както го е правил, докато е бил главен секретар на МВР.", "date": "2018.09.21", "title": "Цитат на деня: В нашата работа имаме готовност да се хвърлим във всяка ситуация, без да мислим много"}
{"url": "https://www.dnevnik.bg/bulgaria/2018/09/21/3314761_parlamentut_odobri_na_purvo_chetene_nova_semeina/", "text": "Парламентът одобри единодушно на първо четене нова семейна помощ за деца без право на наследствена пенсия. Това стана чрез  промени в Закона за семейните помощи , съобщава \"Фокус\". За новата помощ ще са необходими допълнителни 4 млн. лв. Промените в Закона за семейните помощи за деца обхващат децата, които нямат право на наследствена пенсия заради липсата на съответния изискуем осигурителен стаж на починалия родител. Измененията предвиждат от първи януари догодина тези деца да получават нов вид месечна помощ. Тя ще се предоставя на живия родител или на настойника, а размерът ѝ ще се определи с държавния бюджет. Сред условията за получаване на помощта са детето да не е настанено за отглеждане извън семейството, редовно да посещава детска градина и училище до завършване на средно образование, но не повече от 20-годишна възраст, и да има направени всички задължителни имунизации и профилактични прегледи съобразно възрастта и здравословното му състояние. Според разчетите 5600 деца ще могат да се възползват от новата социална помощ. 2900 от тях ще получават помощта със сигурност. Останалите 2700 ще могат да изберат дали да им се отпуска наследствена пенсия или новата социална помощ. Помощта ще може да се получава заедно с останалите видове семейни помощи, но няма да може да се получава заедно с персонална пенсия на дете по Кодекса за социално осигуряване.", "date": "2018.09.21", "title": "Парламентът одобри на първо четене нова семейна помощ за деца без право на наследствена пенсия"}
{"url": "https://www.dnevnik.bg/kultura/2018/09/21/3314762_iara_bubnova_e_noviiat_direktor_na_nacionalnata/", "text": "Изкуствоведът Яра Бубнова е новият директор на Националния музеен комплекс – Националната галерия, съобщи тя по време на откриването на изложбата на художника Чавдар Петров в \"Квадрат 500\", цитирана от вестник \"Сега\". Яра Бубнова е родена в Москва през 1961 г. и завършва висшето си образование в Московския държавен университет \"М. В. Ломоносов\" през 1983 г., специалност \"История на изкуството\". След това се мести да живее в България, където се утвърждава като художествен критик и куратор. Досегашният директор на галерията Слава Иванова, чието име нашумя покрай скандала с инцидента през пролетта на миналата година, когато  повреда в климатичната инсталация предизвика щети  по ценни ренесансови картини, е освободена от длъжността две години преди изтичане на мандата й.", "date": "2018.09.21", "title": "Яра Бубнова е новият директор на Националната галерия"}
{"url": "https://www.dnevnik.bg/bulgaria/2018/09/21/3314771_ninova_u_nas_borisov_podkrepia_orban_a_v_evropa/", "text": "Смятате ли, че е нормално един министър-председател да лъже пред всички български граждани (само да припомня, че е единственият премиер, осъден от Елена Йончева за лъжа)? Днес Борисов излъга, че евродепутатите ни са гласували за санкциите срещу Унгария. Това написа в своя профил във \"Фейсбук\" лидерът на левицата Корнелия Нинова. Тя реагира  на изказване на премиера от вчера , който обяви, че Нинова и Румен Радев казват, че застават зад правителството на Виктор Орбан, \"но евродепутатите от левицата са гласували в подкрепа на санкциите\". По този повод Нинова уточнява, че по въпроса са гласували двама депутати от БСП, като Сергей Станишев е бил \"за\" санкциите, а Момчил Неков е бил \"против\". \"Само че те двамата нямат право да участват в съвета, където единствено министър-председателят може да изразява позицията на България. А нея вече я чухме - у нас подкрепя г-н Орбан, в Европа подкрепя каквото кажат началниците\", завършва лидерът на БСП. По-късно пред журналисти в парламента Нинова каза, че трябва да се вземат мерки там, където демокрацията е под заплаха, но сред тях не е отнемането на глас.", "date": "2018.09.21", "title": "Нинова: У нас Борисов подкрепя Орбан, а в Европа подкрепя каквото кажат началниците"}
{"url": "https://www.dnevnik.bg/detski_dnevnik/2018/09/21/3312146_s_decata_v_pochivnite_dni_22_i_23_septemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота По случай \"Ден без автомобили\" Детската архитектурна работилница организира \"Градски изследователи\" - безплатен тур с интерактивен маршрут за децата, който използва града като образователен инструмент за визуални изкуства, графика и архитектура. Стартовата точка на обиколката е Народнният театър \"Иван Вазов\", в 11 часа.  Тук  можете да разгледате карта на маршрута.  - На  фестивала \"Живият огън на традициите\" , който ще се проведе в парка на Военната академия, ще бъдат представени традиционни обреди, традиции, фолклор и занаяти. Входът е свободен за деца до 7 години.  - центърът на града ще приеме този уикенд четвъртото поредно издания на  \"Екстрийм фест\" . Фестивалът, който е част от инициативата \"София 2018 - европейската столица на спорта\", ще се проведе в Княжеската градина около Паметника на съветската армия. - В Европейския ден без автомобили Центърът за градска мобилност кани велосипедисти на традиционната обиколка на София. - Повече от 40 представления за деца и за възрастни ще могат да видят зрителите на Международния фестивал на уличния и кукления театър, който ще продължи до 23 септември. В рамките на фестивала ще се проведат и два уъркшопа за млади актьори и студенти. Всички улични представления в програмата са безплатни, а езиковата бариера е сведена до минимум, тъй като актьорите почти не използват текст или са се постарали да научат текста си на български. Пълната програма на фестивала можете да видите  тук . - Посетителите на Фестивала на ранносредновековния бит и култура на българите, който се провежда от 10 до 16 часа пред читалището в града, ще могат да стрелят с лък и да опитат медовина. Форумът е посветен на 1300-годишнината от победата на хан Тервел над Арабския халифат край Константинопол. На фестивала ще бъдат показани въоръжението и снаряжението на българите от VIII-X век, полеви стан, облеклото и храната на воините. Ще има демонстрации и на бойните умения от онова време.  Традициите и бита на българите от Първото българско царство ще бъдат пресъздадени и с демонстрации на металопластика, а посетителите ще могат сами да изковат монети. Ще бъдат показани и образци на кожухарството и обущарството. Заедно с медовината ще може да се опита и храна, характерна за средновековната българска трапеза. Входът е свободен. - Пет от обектите на Регионалния исторически музей ще бъдат отворени за безплатни посещения по повод на Европейските дни на културното наследство. От 9 до 17 ч. може да бъде разгледана временната експозиция \"Градски бит - края на ХIХ - 30-те години на ХХ в.\" в комплекса \"Авшарян\" в областния град. Музейният комплекс \"Панчо Владигеров\" и къщите музеи \"Панайот Волов\", \"Добри Войников\" и \"Лайош Кошут\" ще посрещат посетители от 9 до 12 ч. и от 13 до 18 часа. А в дома на Панайот Волов може да бъде разгледана и изложбата \"Българската независимост\".  - Над 20 самодейни и любителски фолклорни състави ще участват в събора \"Шуменска есен с танц и песен\", който ще се състои на Шуменското плато, на паркинга пред комплекса, известен като \"Стъклото\". И гостите могат да се включат в програмата. - \"Римски пазар\" започва от 11 часа на крепостта Сексагинта Приста, съобщиха от регионалния исторически музей. Посетителите ще станат свидетели на възстановки, представящи всекидневни практики, игри и картини от епохата на римляните. За доброто настроение на гостите ще се погрижат площадни актьори и разказвачи на истории, а майстори ще демонстрират автентични занаяти. Посетителите ще могат да си купят ръчно изработени бижута, картички, магнити и сувенири, направени от природни материали. Ще има работилници за декупаж върху камъни от Средиземно море и за изработка на бижута от миди. Пазарът ще предложи и дегустации на вкусни блюда и напитки от римската кухня. Известно е, че през този период са били популярни ястия, приготвени от риба, леща, овесени ядки, свинско месо, маслини. Познати били и подправки като магданоз, джинджифил, девесил, копър и черен пипер. А вечерта ще има концерт на русенската група Red House и огнено шоу.  - Безплатният рок фестивал Тhe Brava Balkan Fest ще се проведе пред кметството в селото. А децата ще могат да получат първите си уроци по китара и барабани от професионални учители директно на сцената, където от 10 до 15 часа ще има безплатни музикални работилници. Изненади ще има и за любителите на планинското колоездене и конната езда. - С концерти ще бъде отбелязан Денят на независимостта пред паметната плоча на площад \"Стефан Стамболов\" и на сцената \"Водна каскада\".  Неделя  - На  фестивала \"Живият огън на традициите\" , който ще се проведе в парка на Военната академия, ще бъдат представени традиционни обреди, традиции, фолклор и занаяти. Входът е свободен за деца до 7 години. - Повече от 40 представления за деца и за възрастни ще могат да видят зрителите на Международния фестивал на уличния и кукления театър, който ще продължи до 23 септември. В рамките на фестивала ще се проведат и два уъркшопа за млади актьори и студенти. Всички улични представления в програмата са безплатни, а езиковата бариера е сведена до минимум, тъй като актьорите почти не използват текст или са се постарали да научат текста си на български. Пълната програма на фестивала можете да видите  тук .  - центърът на града ще приеме този уикенд четвъртото поредно издания на  \"Екстрийм фест\" . Фестивалът, който е част от инициативата \"София 2018 - европейската столица на спорта\", ще се проведе в Княжеската градина около Паметника на съветската армия. - От 10 до 14 часа под наслов \"Почисти и прочети\" ще се състои националната  инициатива \"Стара хартия за нова книга\" . Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор и подаръци. А тези, които предадат допълнителни 5 кг хартия, ще бъдат наградени с втора книжка на екотематика – новото специално издание на \"Екопак\" \"Грийн тийн\".", "date": "2018.09.21", "title": "С децата в почивните дни (22 и 23 септември)"}
{"url": "https://www.dnevnik.bg/biznes/2018/09/21/3314780_za_vtoroto_trimesechie_obshtite_razhodi_na/", "text": "За второто тримесечие общите разходи на работодателите за един отработен час от наетите от тях лица нарастват с 8.5% спрямо същия период през 2017 година. Това показват предварителни данни на Националния статистически институт (НСИ). Увеличението в индустрията е с 10%, в услугите - със 7%, а в строителството - с 10.5%. По икономически дейности през второто тримесечие на 2018 г. най-висок ръст на общите разходи за труд спрямо същия период на предходната година е регистриран в икономическите сектори \"Създаване и разпространение на информация и творчески продукти; далекосъобщения\" - с 14.9%, \"Административни и спомагателни дейности\" - с 12.7%, и \"Култура, спорт и развлечения\" - с 11.6%. Намаление на общите разходи за труд е регистрирано в икономически сектор \"Операции с недвижими имоти\" - със 7.5%.  През второто тримесечие на 2018 г. спрямо същия период миналата година разходите за възнаграждение за един отработен час се увеличават с 8.3%, а другите разходи (извън тези за възнаграждения) - с 9.4%. По икономически сектори изменението на разходите за възнаграждения спрямо същия период на предходната година варира от 15.8% за \"Създаване и разпространение на информация и творчески продукти; далекосъобщения\" до -8% за \"Операции с недвижими имоти\".", "date": "2018.09.21", "title": "За второто тримесечие общите разходи на работодателите за труд са нараснали с 8.5%"}
{"url": "https://www.dnevnik.bg/sviat/2018/09/21/3314778_obama_se_vrushta_v_predizbornata_bitka_no_shte_pomogne/", "text": "Близо две години след като излезе от Белия дом, бившият президент Барак Обама е изправен пред политически тест. За радост на мнозина демократи той се връща в схватката - нещо, което бившите президенти често опитват да избегнат - агитирайки за кандидатите на демократите преди междинните избори през ноември и громейки политическата култура от ерата на Тръмп. Миналата седмица в Охайо той привлече голяма боготворяща го тълпа и ще бъде в Пенсилвания в петък, агитирайки за сенатора демократ Боб Кейси. Но завръщането на Обама поражда предизвикателства и за него, и за партията му. Той се бори да превърне възхищението към себе си в гласове дори когато не се кандидатира. Демократите загубиха значителна част от електората в междинните избори през 2010 г. и 2014 г., а ентусиазираната му агитация за  Хилъри Клинтън  не ѝ донесе победа през 2016 година. И вероятно по-важното е, че публичното завръщане на Обама в политиката може да послужи като мотивиращ фактор за републиканците, евентуално бидейки от полза за Голямата стара партия в тежката битка тя да запази контрола си над Конгреса. \"Това е идеално за нас\", каза конгресменът републиканец Лу Барлета, съревноваващ се с Кейси за място в Сената, и добави: \"Това ще стимулира републиканците.\" Бившият президент също ще \"стимулира онези демократи от средите на работниците, които се тревожеха за работните си места през мандата на Обама и отидоха да гласуват за Доналд Тръмп\", добави Барлета. От своя страна демократите казват, че  посещението на Обама  е голяма благодат. Големите тълпи дават на кандидатите и на партията възможност да се се организират, да обновят списъците с контакти, да мотивират нови дарители и да засилят доброволчеството. Майкъл Хол, ръководител на кампанията на Ричард Кордрей, кандидат на демократите за губернатор на Охайо, каза, че посещението на Обама е отправило послание за залозите в надпреварата, която може се отрази на избирателните окръзи и изборните права в бъдеще. \"Първо и най-вече това е важно за хората, които живеят в Охайо\", каза той и добави: \"Но на второ място, има също значително отражение на национално ниво и мисля, че (бившият) президент е премислил това, взимайки решението.\" Помощник на бившия президент каза, че Обама съзнава, че няма особено успешен опит в подпомагането на  демократите в междинните избори  и че участието му може да има ефекта да стимулира избирателите републиканци. Той ще възприеме стратегически подход към междинните избори, уточни сътрудникът му и наблегна на слабото влияние, което бившият президент е имал в периода след края на мандата си. Така беше, когато той записа гласово съобщение с призив да се гласува за демократа Дъг Джоунс, вместо да пътува в Алабама, за да се появи заедно с Джоунс преди неговата изненадваща победа за Сената. Помощникът окачестви решението като пример как Обама може все още да дава подкрепата си в части от страната, където е по-малко популярен. Човекът не беше упълномощен да коментира публично вижданията на Обама и пожела да запази анонимност. Скот Мълхаузър, който работеше като заместник-ръководител на предизборния щаб на вицепрезидента Джо Байдън по време на изборите през 2012 г., каза че Обама е напуснал Белия дом като \"най-адмирирания човек в страната и неговата популярност оттогава само е нараствала\". \"Част от успеха му се дължи на неговия стратегически подход към провеждане на предизборна кампания - координиране на кампаниите за максимизиране на влиянието му и минимизиране на всякаква ответна реакция, агитирайки там, където има смисъл, и въздържайки се там, където няма\", каза Мълхаузър, отбелязвайки ролята на Обама в кампанията на Джоунс. \"Той правилно проявява активност в определени кампании, въздържайки се при други, като записва призиви и изпраща имейли от името на тези, които искат да използват него и неговата популярност по целенасочен начин.\" В Пенсилвания Обама се връща в щат, в който надделяваше два пъти, но който премина към Тръмп през 2016 година. Щатът се характеризира с решаващи надпревари за Конгреса и за губернатор. Републиканецът Дуайт Евънс от Филаделфия, където ще агитира Обама, каза, че участието на бившия президент ще бъде важно за способността му да мотивира афроамериканските избиратели, младежите и бедните. \"Мисля, че той може да помогне на демократите, и смятам, че тези избиратели трябва наистина да бъдат нашата цел\", каза Евънс. И афроамериканците, и избирателите в младежка възраст бяха от решаващо значение за победите на Обама през 2008 г. и 2012 г., и тъй като Обама бе първият чернокож президент, Евънс каза: \"Той може да каже някои неща на афроамериканската общност, които никой друг не би могъл.\" Докато е във Филаделфия, Обама ще набира дарения за демократите в Сената като цяло и в частност за Кейси, който беше сред първите сенатски поддръжници на Обама, когато той се кандидатира за президент през 2008 г. С оформянето на пълния график на Обама помощниците му казват, че той премисля как най-добре да се ангажира от името на кандидатите на демократите в цялата страна. По-рано тази година той подкрепи повече от 80 демократи в над 12 щата и помощниците му казват, че тази есен се очаква втора вълна на поддръжка. Четирийсет и две годишната Бренда Бутс, която присъства на митинг в Охайо каза, че участието на Обама е добре дошло и че то ще вдъхне нов живот в надпреварата за губернатор. \"Как би могъл да навреди\", пита тя и заключава: \"Не смятам, че може да навреди.\"", "date": "2018.09.21", "title": "Обама се връща в предизборната битка, но ще помогне ли на демократите"}
{"url": "https://www.dnevnik.bg/biznes/2018/09/21/3314789_napoitelni_sistemi_shte_tegli_kredit_za_da_si_plati/", "text": "Държавното дружество \"Напоителни системи\" ще изтегли банков кредит, за да плати задълженията си към Националната агенция за приходите, съобщи по време на парламентарния контрол земеделският министър Румен Порожанов. \"Напоителни системи\" има дълг към данъчните между 8 и 9 млн. лв., върху който тече висока лихва от над 10 на сто, каза министърът. Заради този дълг дружеството не може да кандидатства за финансиране и по европроекти. Затова е взето решение той да се погаси с банков заем, чиято лихва ще е значително по-ниска - около 3.5%. Компанията дължи пари и на електроразпределителните дружества, но е сключила с тях споразумения за разсрочване и погасяване, се разбра от отговора на министъра. Имало и други странни, по думите на Порожанов, задължения към фирми за 10 млн. лв., за които е сезирана прокуратурата.", "date": "2018.09.21", "title": "\"Напоителни системи\" ще тегли кредит, за да си плати данъците"}
{"url": "https://www.dnevnik.bg/bulgaria/2018/09/21/3314801_noviiat_glaven_sekretar_na_mvr_triabva_da_ima/", "text": "Новият главен секретар на МВР трябва да притежава качествата на  Младен Маринов , който заемаше поста досега, каза пред журналисти днес народният представител от ГЕРБ Валентин Радев, цитиран от агенция \"Фокус\". Бившият министър на вътрешните работи, който беше наследен от Маринов, обяви, че поне трима души стават за поста. Подалият оставка  заради катастрофата край Своге Радев посочи две имена - Ивайло Спиридонов (сегашният началник на ГДБОП) и Христо Терзийски (в момента начело на дирекция на полицията). Попитан как се чувства като депутат, бившият министър отговори, че му е малко по-спокойно. Той посочи, че ще се върне и в Комисията по отбрана в парламента. \"Всякак ще помагам на новия министър. Той беше всеки понеделник на оперативка и знае всичко относно работата\", каза още Радев. Той посочи, че промените в Закона за движение по пътищата предстои да бъдат пуснати за обществено обсъждане, и обяви, че това е една малка революция. \"Ако регистрациите отидат към Министерството на транспорта, ние взимаме контрола, което е правилно. Това много сме го обсъждали с Московски и с премиера, тъй като и него се опитахме да го въвлечем да ни помогне. Защото това има вътрешна съпротива и от едното, и от другото министерство. Но такава е международната практика и ако успеем да го направим, ще бъде много по-успешно\", каза още Радев.", "date": "2018.09.21", "title": "Новият главен секретар на МВР трябва да има качествата на стария, смята Валентин Радев"}
{"url": "https://www.dnevnik.bg/sport/2018/09/21/3314809_sled_pobedata_levski_lukoil_puska_evtini_bileti_za/", "text": "Баскетболният \"Левски Лукойл\" пуска евтини билети за мача си с литовския \"Шяуляй\". Пропуските за реванша от първия квалификационен кръг на Шампионската лига ще са по 5 лева. Билетите ще се продават на входа на зала \"Универсиада\". Мачът е в събота в 18.00 часа. Управата на \"Левски Лукойл\" предупреждава, че в часовете преди, по време и непосредствено след края на мача ще има засилени мерки за сигурност в и около \"Универсиада\", се казва в съобщението на клуба. Българският шампион се представи силно в първия мач и спечели с 91:79 като гост. Двата отбора изиграха оспорвано първо полувреме, през което домакините водеха и стигнаха до 44:42 на почивката. През втората част \"Левски Лукойл\" тръгна със серия от 11:4, след което литовците отново поведоха. Силна четвърта част помогна на българския отбор да спечели мача. Деян Иванов завърши с 25 точки и седем борби, Божидар Аврамов добави 23 точки, а Калоян Иванов постигна дабъл-дабъл - 13 точки и десет борби. Патрик Рембърт допринесе с 19 точки.", "date": "2018.09.21", "title": "След победата \"Левски Лукойл\" пуска евтини билети за реванша срещу \"Шяуляй\""}
{"url": "https://www.dnevnik.bg/bulgaria/2018/09/21/3314803_policeiskite_sindikati_niama_da_davat_vremevi_tolerans/", "text": "Полицейските синдикати няма да дават време на новия вътрешен министър Младен Маринов да се запознава с работата и проблемите на ведомството, защото това би било обида за него. Това се разбра от думите на председателя на най-големия синдикат - Синдикална федерация на служителите в МВР (СФСМВР) Валентин Попов. Думите му дойдоха след среща на Маринов със синдикалните организации във ведомството. \"Да даваме време на господин Маринов да се запознава с това какво прави МВР и какви са му проблемите би било обида за господин Маринов. Време за това няма смисъл да му даваме. Той е наясно. Ще му бъде необходимо известно време да се адаптира към новата позиция не на професионалист, а на политик. Аз му пожелавам успех\", заяви пред журналисти Попов. Той изтъкна три принципни проблема, които стоят пред министерството, но които по думите му не могат да бъдат решени бързо. Това са: хроничното недофинансиране; мотивацията на служителите и фактът, че поне досега министерството се ръководело не от политици, а от чиновници. По думите на Попов фактът, че Маринов е полицай близо 28 години, му дава добър старт. \"Всичко е в негови ръце и поне по тези три проблема ще има пълното ми съдействие и подкрепа\", обобщи полицейският синдикалист. От своя страна Маринов заяви, че целта на срещата е била двете страни да се представят една на друга. Макар и досега да са работили заедно, сега това ставало в друго качество - синдикати и министър. \"Исках да се заявя, да кажа моята визия за работата ми. Да чуя основните проблеми. Те са организацията, която може да обобщи всички искания и нужди на хората, които работят на терен. При много от нещата, които казват, има пълно съвпадение при всички синдикати\", обясни новият вътрешен министър. По думите му всички синдикати били единодушни за нуждата от законодателните промени; подобряване на условията на социалните им пакети, както и някои практически въпроси на документооборот, административна тежест и униформено облекло.", "date": "2018.09.21", "title": "Полицейските синдикати няма да дават времеви толеранс на Маринов, за него би бил обиден"}
{"url": "https://www.dnevnik.bg/politika/2018/09/21/3314747_nezavisimostta_ne_se_hrani_ot_konflikti_a_ot_obshti/", "text": "В навечерието на 22 септември - Денят на независимостта на България, управляващата партия ГЕРБ се обяви за загърбване на политическите страсти и дребните спорове. В декларация на парламентарната група се казва: \"Независимостта не е празник, а кауза, която се отстоява с усилия и постоянство. Тя е червена линия, която нито един политик няма право да прекрачва. Независимостта е израз на единението на една национална общност. Тя не се храни с конфликти, а с търсене и намиране на общи за цялото общество каузи.\" \"Преди 110 години тя събра на едно място монархa цар Фердинанд, бесарабския българин Александър Малинов, македонския българин Андрей Ляпчев, мизийския българин Никола Мушанов, тракийския българин Иван Салабашев, представителите на всички вероизповедания и политически сили, на всички групи в обществото и на целия български народ. Затова и днес празникът на независимостта е безспорен израз на националното единение и завещание за национален успех\", се посочва в декларацията, прочетена от народния представител Тома Биков. Той каза още, че утре е празник на българския оптимизъм, който българският народ е извоювал и заслужил сам. В декларация на парламентарната група на \"БСП за България\" се посочва, че независимостта на една държава е плод на задружни усилия, на вътрешно единение, на преодоляване на чувството за историческа несправедливост и на желание за утвърждаване на нацията в нейните исторически граници. \"Независимостта преди всичко има външнополитическо значение. Както отбелязват чужденците, които следят процесите тогава, България се развива с нечувани темпове. Това събитие впечатлява тогавашна Европа\", се посочва в декларацията на социалистите, прочетена от Валери Жаблянов. ", "date": "2018.09.21", "title": "Независимостта не се храни от конфликти, а от общи каузи, обяви ГЕРБ"}
{"url": "https://www.dnevnik.bg/sport/2018/09/21/3314774_blizo_200_dushi_sa_se_zapisali_za_planinskoto_biagane/", "text": "Близо 200 състезатели за заявили участие в надпреварата \"Витоша - моята планина\". Събитието, което е част от инициативата \"София 2018 - Европейска столица на спорта\", ще се проведе в неделя. Стартът ще бъде даден в 10 ч. от площада на Боянското ханче, като дистанцията е с дължина 16 км. Участниците ще преминат последователно през местностите Бялата вода, Златните мостове, х. \"Бор\", Платото и Голи връх. Финалът ще бъде пред х. \"Алеко\". Наградният фонд е 6000 лева, като е предвидена награда при рекорд на трасето. В надпреварата ще участват двама от най-добрите български състезатели в планинското бягане - Милка Михайлова и Йоло Николов. Състезанието ще предложи също кратка дисциплина за деца, която ще се започне в 12 ч. Тя е с дължина 3 км, като участниците ще бягат от х. \"Алеко\" до Голи връх и обратно. До момента са се записали 144 души за дългата дистанция, а други 47 ще участват в детския старт. Всеки желаещ може  да се регистрира в сайта на събитието .", "date": "2018.09.21", "title": "Близо 200 души са се записали за планинското бягане \"Витоша - моята планина\""}
{"url": "https://www.dnevnik.bg/sviat/2018/09/21/3314824_ukrainska_oblast_poiska_da_zabrani_vsichki_knigi_filmi/", "text": "Лвовска област в Западна Украйна си навлече критики от западните съюзници на страната, след като гласува забрана за културните продукти на руски език, без да обясни как смята да я прилага, предаде \"Франс прес\", цитирана от БТА. Във вторник регионалният парламент прие мораториум върху публичното ползване на всякакви културни продукти на руски език до края на руската \"окупация\" на Украйна, имайки предвид анексирането на Крим и проруските сепаратисти в Източна Украйна. Населението на Лвовска област, която граничи с Полша, в мнозинството си използва украинския език в своето ежедневие, за разлика от други украински области, където руският е по-разпространен, отбелязва АФП. Решението на парламента е само с препоръчителен характер и не съдържа график на прилагане. Целта му е \"да защити украинското информационно поле от хибридните влияния на страната агресор и да преодолее последствията от дългата лингвистична русификация\", гласи текстът на решението в сайта, което е публикувано на сайта на лвовския парламент. Формулировката на този текст \"отразява тесногръдие, той е дискриминационен и чисто и просто глупав\", написа в \"Туитър\" посланикът на Канада в Киев Роман Васчук. \"Хайде, Лвов, не падайте под нивото си\", призова посланичката на Великобритания Джудит Гоф. \"Война срещу собствения им народ\" Говорителката на руското министерство на външните работи Мария Захарова определи решението като \"противоконституционна инициатива\" и призова международните организации да реагират. \"Съжаляваме, че украинските официални представители започват война срещу един език. Това е война срещу собствения им народ\", заяви Захарова. Депутатът Олексий Гончаренко от партията на президента Петро Порошенко също разкритикува това решение на парламента на Лвовска област. \"Колкото повече наближават изборите, толкова по-абсурдно става\", каза той и добави, че много украински творци са рускоезични, споменавайки конкретно режисьора Олег Сенцов, който в момента лежи в затвор в Русия по обвинение в тероризъм и е в гладна стачка. Според пожелали анонимност местни депутати от националистическата партия \"Свобода\" целта на това решение е да се попречи на пускането на руски песни в ресторантите и градския транспорт, както и да се спре разпространението на филми на руски език и на публични четения на книги на руски език. На национално ниво Украйна вече е забранила филми, за които се смята, че възхваляват руската армия, и отказва влизане на своя територия на творци, които са отишли в Крим директно от Русия.", "date": "2018.09.21", "title": "Украинска област поиска да забрани всички книги, филми и песни на руски език"}
{"url": "https://www.dnevnik.bg/biznes/2018/09/21/3314797_agenciiata_po_hranite_otchela_v_chujbina_umurtveno/", "text": "Българската агенция за безопасност на храните е изпратила невярна информация до Световната организация за здраве на животните за умъртвено стадо с 203 овце в Болярово с потвърден вирус на чума. В действителност не са били предприети никакви мерки, а смърт в стадото няма. За това съобщи депутатът от БСП Кристиян Вигенин по време на парламентарния контрол. Той попита как министърът на земеделието Румен Порожанов обяснява, че невярна информация е изпратена до ключов за България партньор и какви мерки ще предприеме спрямо ръководството на агенцията. Порожанов потвърди за случая като уточни, че към международната организация вече е подадена коригираща информация и в момента на сайта й изнесените данни съвпадат с реалната обстановка - няма умъртвени животни, предприети са ограничителни мерки в трикилометровата зона, извършена е дезинфекция и охрана на животновъдния обект, взети са проби в 20-километровата зона. Първоначалният доклад не е съответствал на реалната обстановка и затова инспекторатът на Министерството на земеделието ще провери длъжностните лица, които са допуснали некоректност, увери министърът. Вигенин опонира, че невярната информация е престояла на сайта на международната организация в продължение на 6 дни и е коригирана едва след намесата на депутати от БСП. Според него действията на агенцията са нарушили доверието в нея и в мерките, с които тя се бори със заразите по животните.", "date": "2018.09.21", "title": "Агенцията по храните отчела в чужбина умъртвено стадо, а животните са живи"}
{"url": "https://www.dnevnik.bg/evropa/2018/09/21/3314841_alternativa_za_germaniia_e_vtora_po_odobrenie/", "text": "Германската крайнодясна партия \"Алтернатива за Германия\" задмина по одобрение участващата в управляващата коалиция Социалдемократическа партия (СДП) и по този начин стана втора по популярност политическа сила след консервативния блок на канцлера Ангела Меркел, показа проучване на \"Инфратест дитмап\", цитирано от германските медии. Подкрепата за \"Алтернатива за Германия\" се е увеличила с два процента от последното проучване на 9 септември, достигайки 18 на сто, или с един процент повече от по-малкия коалиционен партньор СДП, която пък е загубила един процент. Одобрението за консервативния блок на Меркел, съставен от Християндемократическия съюз и Християнсоциалния съюз, който ръководи германското правителство от 2005 г., също е намаляло с един процент, достигайки 28%. Това е най-лошият му резултат, откакто се провежда проучването (1997 г.). Други по-малки германски партии също извличат полза от спадащото одобрение за управляващата коалиция. Партията на Зелените, както и Свободните демократи получават с по един процент повече – съответно 15 и 9 на сто. Левицата е предпочитана от 10% от избирателите. През юни Меркел едва спаси широката коалиция със социалдемократите заради спор между ХДС и ХСС по миграционната политика. След това ХДС/ХСС и социалдемократите се споразумяха  за отстраняването на шефа на контраразузнаването Ханс-Георг Маасен  заради обвинения в прикрита симпатия към крайнодесните. Но решението Маасен да бъде назначен за заместник-министър на вътрешните работи бе критикувано като лош компромис, която е позволил на управляващите партии да замажат дълбоките си разногласия, които правят коалицията неработеща, отбеляза \"Ройтерс\", цитирана от БТА. Антиимигрантската \"Алтернатива за Германия\", която се изказваше в подкрепа на Маасен, твърдеше, че отстраняването му ще заплаши националната сигурност. Друго проучване на ИНСА показва, че близо половината от избирателите в Германия искат нови избори - отражение от недоволството от решението на казуса \"Маасен\" и подкопаването на властта на Меркел. Една трета от германците са против предсрочен вот. На федералните избори през септември миналата година ХДС/ХСС победиха с 32.9 на сто, следвани от социалдемократите с 20.5 процента. \"Алтернатива за Германия\" бе трета с 12.6 на сто и за пръв път прати депутати в Бундестага.", "date": "2018.09.21", "title": "\"Алтернатива за Германия\" е втора по одобрение политическа сила, показа проучване"}
{"url": "https://www.dnevnik.bg/citat_na_deniia/2018/09/21/3314791_citat_na_denia_es_i_velikobritaniia_triabva_da_se/", "text": "Трябва да сме внимателни като два обичащи се таралежа.\" С тези думи председателят на Европейската комисия Жан-Клод Юнкер описа отношенията, които трябва да съществуват между Европейския съюз и Великобритания, предаде \"Ройтерс\". \"Когато два таралежа се прегръщат, трябва да внимават да не се одраскат\", каза още Юнкер.", "date": "2018.09.21", "title": "Цитат на деня: ЕС и Великобритания трябва да се държат като обичащи се таралежи"}
{"url": "https://www.dnevnik.bg/zelen/2018/09/21/3314867_merkite_za_chistotata_na_vuzduha_ne_sa_samo_v_budeshte/", "text": "Мерките за подобряване на качеството на атмосферния въздух не са само в бъдеще време, каза днес в рамките на парламентарния контрол министърът на околната среда и водите Нено Димов. Като пример той посочи въведените ограничения при предаване на катализатори от автомобили за вторични суровини. Сега това ставало само след показване на декларация, че на колата е монтиран нов или превозното средство е бракувано. Кражбата на катализатори беше голям проблем доскоро, припомни Нено Димов. Въпроси към министъра зададе народният представител Георги Михайлов, като взе повод от  доклад на Европейската сметна палата  от началото на месеца, според който София няма проекти за намаляване на замърсяването на въздуха от битово отопление. В отговор Нено Димов посочи, че в сравнение с 2011 година през миналата дните, в които въздухът в столицата е по-мръсен от заложените норми, намаляват. През депутатите той заяви, че скоро ще влязат в сила и нови мерки като ограничаване на използването за отопление на нискокачествени въглища, затягане на режима при Годишните технически прегледи на автомобилите и  стимулиране на използването на по-екологични превозни средства  през местните данъци и такси. Димов подчерта, че министерството води последователно политика за подобряване на качеството на въздуха, но основната отговорност е на местната власт. Това била и причината да се отпуснат пари на 11 общини за изготвяне на програми срещу замърсяванията, като средства щели да получат от 12 кметства.", "date": "2018.09.21", "title": "Мерките за чистотата на въздуха не са само в бъдеще време, каза Нено Димов"}
{"url": "https://www.dnevnik.bg/sviat/2018/09/21/3314850_kitai_zaplashi_sasht_sled_purvite_vtorichni_sankcii/", "text": "Китайските власти предупредиха, че Съединените щати ще си \"понесат последствията\", ако не оттеглят вторичните санкции за покупка на руски оръжия, които за пръв път наложиха вчера, предаде Би Би Си. Вашингтон обяви снощи решението си заради покупката на 10 руски изтребителя Су-35 и ракетни комплекси С-400 от компанията \"Рособоронекспорт\". Аргументът е, че Китай нарушава санкциите, наложени от САЩ заради руските действия в Украйна и предполагаемата намеса в изборите. Засегнати са отделът за разработка на оборудване към ключова агенция на Китайската комунистическа партия, свързана с отбраната, и ръководителят му Ли Шънфу. Всички техни активи в САЩ са замразени, а на американските граждани се забраняват бизнес отношения с тях. Отделът няма да има достъп до американската финансова система, нито ще получава разрешения за доставка на американско оборудване. В същия \"черен списък\" влязоха още 33-ма руски граждани и организации, свързани с въоръжените сили или разузнаването на Русия. Именно с \"вторичните\" си санкции срещу Китай обаче САЩ създадоха прецедент, тъй като за пръв път наложиха санкции на \"трети страни\" заради сътрудничество в отбранителната сфера с Русия. Решението се позовава на приетия през август миналата година закон  CAATSA , чието пълно име се превежда като \"Закон за противопоставяне на враговете на Америка чрез санкции\". Той  влезе в сила преди почти година . \"Глупаво си играе с огъня\" Китай, който по редица въпроси е съюзник на Русия в Съвета за сигурност на ООН и в други формати, не е налагал подобни санкции и бе част от руските военни учения \"Восток-18\" - най-големите в най-новата руска история - в началото на месеца. Кореспондент на Би Би Си отбелязва, че вчерашната мярка на САЩ вероятно само ще засили сътрудничеството в отбраната между Пекин и Москва. Острата реакция на Китай бе съпроводена и от тази на Русия. Заместник-министърът на външните работи Сергей Рябков каза  в изявление на сайта на институцията , че Белият дом \"глупаво си играе с огъня\", а санкционните му списъци \"все повече се дублират един друг\", но ситуацията \"в края на краищата може да стане опасна\". В действителност немалка част от имената на руски граждани и компании в списъка вече са попадали под американски санкции -  например \"Вагнер\"  (най-голямата  частна военна компания  в Русия), Агенцията за интернет изследвания (известна като  \"Фабриката за тролове\" ) и две компании на свързвания с Путин бизнесмен Евгений Пригожин (Concord Catering и Concord Management), чието име се асоциира според някои публикации и с \"Фабриката\", и с  ЧВК \"Вагнер\" . Причината за дублирането е, че те биват санкционирани по повече от един американски закон. Същото се отнася за директора и зам.-директора на Главното разузнавателно управление (ГРУ), Игор Коробов и Сергей Гизунов,  на които вече е наложена забрана  за пътуване до САЩ, а активите им са замразени. Вчера в списъка бяха добавени  12-те руски граждани, обвинени от САЩ  в намеса в изборите от 2016 г. и смятани за офицери от ГРУ, срещу които  по-рано бяха отправени същите обвинения . САЩ настояват, че мерките, наложени на Китай, са насочени единствено срещу Москва. Същевременно решението идва в момент на силно напрежение между Вашингтон и Пекин, които на практика започнаха търговска война с размяна на наказателни мита.", "date": "2018.09.21", "title": "Китай заплаши САЩ след първите вторични санкции, наложени заради Русия"}
{"url": "https://www.dnevnik.bg/sport/2018/09/21/3314818_manchestur_siti_produlji_s_godina_dogovora_na/", "text": "Нападателят на  \"Манчестър сити\"  Серхио Агуеро поднови договора си с отбора, съобщиха от клуба. Водещият голмайстор в историята на тима ще остане на \"Етихад стейдиъм\" до 2021 г., като предишният контракт на аржентинеца изтичаше през 2020 г. \"Щастлив съм за тази допълнителна година. Идеята ми беше да остана тук десет години. Тук съм от седем, които ще станат десет, когато договорът изтече. Надявам се да се получи и това е основната причина да подпиша\", каза Агуеро пред сайта на клуба. Нападателят е в \"Сити\" от лятото на 2011 г., когато \"гражданите\" платиха 40 милиона евро за трансфера му от \"Атлетико\" (Мадрид). За седем години с екипа на английския клуб Агуеро спечели по три пъти Висшата лига (2012, 2014, 2018) и Купата на лигата (2014, 2016, 2018), два пъти триумфира с \"Къмюнити шийлд\" (2013, 2019), а през сезон 2014-15 стана голмайстор в първенството с 26 гола. Аржентинецът е водещият реализатор в историята на \"Сити\" с 204 попадения в 299 мача. През миналия ноември той подобри 78-годишния рекорд на Ерик Брук, който има 178 гола. Агуеро е играчът с най-добро съотношение за вкаран гол спрямо изиграни минути, като аржентинецът се нуждае от средно по 108 минути, за да отбележи. Нападателят на \"Сити\" е втори при чужденците с най-много попадения във Висшата лига. Той има 146 гола, като изостава с 29 от Тиери Анри.", "date": "2018.09.21", "title": "\"Манчестър сити\" продължи с година договора на Серхио Агуеро"}
{"url": "https://www.dnevnik.bg/sviat/2018/09/21/3314843_intuiciiata_triabva_da_napravi_virtualniia_pomoshtnik/", "text": "От кухнята до колата, \"Амазон\" (Amazon) се опитва да направи дигиталния си асистент Алекса (Alexa) и онлайн услугите си по-значима част от всекидневието на хората с представените снощи нови продукти, отбелязва \"Франс прес\". Смартспийкърът Еко (Echo), който служи за връзка с дигиталния помощник Алекса, е обновен и това дава възможност на хората да дават команди на микровълновата печка. Дигиталният помощник дори може да има предположения какво иска потребителят или какво е забравил. Когато Алекса получи нареждане \"царевица на кочан\", Еко включва микровълновата печка \"Амазонбейсикс\" (AmazonBasics) в помещението за демонстрация, като нагласява предпочитаното време и обяснява какво прави. Когато обаче бъде зададена команда за допълнителни 30 секунди, Алекса спира и пуска песни на групата Thirty Seconds to Mars. Такива грешки са толкова чести при смартспийкърите, че стават повод за шеги. Алекса е станала по-умна, по-разговорлива и дори по-интуитивна през изминалата година, тъй като екипите в \"Амазон\" работят здраво по въпроса дигиталният асистент да разбира по-добре хората, посочва вицепрезидентът на \"Амазон\" Дейвид Лим. Интуиция Алекса дори развива своя индивидуалност, допълнена с любимо домашно животно или бира. \"Амазон\" представи нова функция, наречена \"Алекса хънчес\" (Alexa Hunches). Тя е нещо като интуиция за Алекса. Например, когато потребителят пожелае лека нощ на Алекса, дигиталният асистент може да отговори, напомняйки да бъде заключена вратата. Алекса  използва изкуствен интелект , за да разпознава повтарящи се модели в ежедневието на хората, като отчита навици, време, годишен сезон. Обновеният смартспийкър Еко дот (Echo Dot) има по-добър звук и дизайн, като запазва цената от 50 долара. Неотдавна обявената от \"Амазон\" услуга \"Алекса гард\" (Alexa Guard) се синхронизира със спийкърите Еко в къщата и с охранителните камери на производителя на смартзвънци \"Ринг\" (Ring), собственост на \"Амазон\". Когато спийкърите са нагласени да пазят, те \"слушат\" за счупени стъкла или задействана аларма от дим или детектори за въглероден диоксид и изпращат предупреждение на смартфоните на потребителите и дори на охранителните компании.", "date": "2018.09.21", "title": "Интуицията трябва да направи виртуалния помощник на \"Амазон\" още по-важен за хората"}
{"url": "https://www.dnevnik.bg/kultura/2018/09/09/3307307_otkus_ot_lipsvashtoto_dosie_na_dror_mishani/", "text": "Излиза от печат \"Липсващото досие\" – романът, който изстреля израелския писател Дрор Мишани в орбитата на най-успешните автори на трилъри! \"Липсващото досие\" ни запознава с ексцентричния инспектор Авраам, за когото работата в полицията е целият му живот. Той си остава полицай, дори когато не е на служба, и има тайно хоби: да разкрива грешните ходове, които поднасят майсторите на криминалната проза. И ето че един на пръв поглед банален случай, изчезването на шестнайсетгодишен младеж, поставя на изпитание способностите му. В семейството и в обкръжението на момчето сякаш всички са се наговорили да премълчават или да крият истината, принуждавайки го стъпка по стъпка, от заблуда към заблуда, да се домогва до нея и в края на краищата да я приеме, колкото и болезнена да е тя. Дрор Мишани е роден през 1975 година в Холон, предградие на Тел Авив, където се развива действието на поредицата романи с главен герой инспектор Авраам. Първият от тях, Липсващото досие, е преведен на повече от 15 езика и печели наградата за най-добър чуждоезичен криминален роман в Швеция, а също наградата на читателите на френското издание \"Поен\". Интригата се разгръща постепенно, следвайки не ритъма на литературата, а на живия живот, и изправя читателя пред вечния въпрос за невинността и вината, за признанието и разкаянието. До неочакваната развръзка, която идва като гръм от ясно небе. По мотиви от романа е създаден филмът Fleuve Noir (2018) с участието на Венсан Касел и Ромен Дюри. Режисьор е Ерик Зонка. превод Красимир Петров Пред него седеше майка. Поредната. Третата по време на дежурството му. Първата сякаш беше решила да става майка прекалено рано, но инак си я биваше. Беше с прилепнала бяла тениска, която разкриваше прекрасната гледка на ключиците ѝ. Имаше намерение да подаде жалба, защото набили сина ѝ на излизане от училище. Той търпеливо я изслуша и я отпрати с обещанието да се заеме сериозно със случая. Втората искаше полицейски служители да проследят дъщеря ѝ, за да разберат защо момичето постоянно шепне нещо по телефона, а вечер се заключва в стаята си. От известно време насам по време на всяко дежурство губеше маса време с подобни молби. Миналата седмица дори му се наложи да се занимава с жена, която твърдеше, че свекърва ѝ я урочасала. Започваше да подозира, че полицаите в приемната спират на улицата минувачи и ги приканват да влязат и да се оплачат за каквото им дойде наум само и само за да му излезе име на кутсузлия. С неговите колеги по време на дежурство подобни неща не се случваха. Беше осемнайсет и десет и ако кабинетът на Авраам Авраам имаше прозорец, той би могъл да види, че навън се смрачава. Вече беше решил какво да купи за вечеря на път към дома и какво да гледа по телевизията, докато се храни. В момента обаче трябваше да успокои третата за този ден майка. Вперил очи в екрана на компютъра, той очакваше сгоден момент. – Знаете ли защо в Израел никой не пише криминални романи? – запита я неочаквано той. – Моля? – Точно така, защо? Защо у нас никой не пише романи като тези на Агата Кристи или като Момичето, което си играеше с огъня? – Не разбирам много от литература. – Ще ви обясня. Защото у нас такива престъпления не се случват. Няма серийни убийци, няма отвличания и почти не се срещат насилници, които нападат жените на улицата. У нас, ако стане убийство, то най-често е работа на съседа, на чичото или на дядото, така че не е нужно провеждането на сложно разследване, за да бъде открит извършителят и да бъде разбулена загадката. Подобни тайни у нас просто няма и решението винаги се оказва от просто по-просто. Казвам ви това, за да ви стане ясно, че вероятността нещо сериозно да е сполетяло сина ви е равна почти на нула. Нямам намерение да ви успокоявам, просто такава е статистиката. Още повече че няма никакви тревожни признаци, които да наведат на мисълта, че се е случило обратното. Или се лъжа? Уверявам ви, че след някой и друг час или в най-лошия случай утре сутринта синът ви ще се прибере у дома. Разберете, че ако сега го обявя за изчезнал, ще се наложи да изпратя по следите му полицаи. Такъв е редът. Доверете се на опита ми, има голяма вероятност те да го открият във вид, който никак няма да ви се понрави. Как да постъпим, ако го заловим да пуши трева? Тогава няма да имам избор и ще трябва да заведем дело. Така че съветът ми е да не избързваме, освен ако майчинското ви чувство сочи, че наистина с него се е случило нещо и можете да ми предоставите някакви доказателства за опасенията ви. Тогава незабавно ще го обявим за издирване. В противен случай най-добре е да изчакаме до утре сутринта. Той я изгледа, за да прецени ефекта от думите си. Жената изглеждаше объркана. Явно не беше свикнала да взема решения. Нито пък да настоява на своето. – Не знам дали го е сполетяло нещо, или не – обади се накрая тя, – но той няма навик да изчезва просто така. Мина четвърт час, а те все още седяха един срещу друг в тесния кабинет. От пет следобед не беше излизал да изпуши една цигара; доказателство за това беше кутията \"Тайм\" на бюрото пред него с малка черна запалка отгоре. Освен нея запалки имаше във всеки джоб на панталона и в джоба на ризата. – Хайде да обобщим казаното от вас и да решим как ще постъпите, когато се завърнете у дома и разберете, че той все още не се е прибрал. Съгласна ли сте? Значи, тази сутрин той е заминал на училище както обикновено. В колко часа? В осем без десет, нали така? – Вече ви казах, че не съм поглеждала часовника. Но както всяка сутрин, може да е било осем без петнайсет Той отмести клавиатурата, взе един лист и започна да си води кратки бележки. Както винаги, държеше странно химикалката, пръстите му бяха на милиметри от върха и затова постоянно бяха изцапани със синьо мастило. – Точният час не е толкова важен, госпожо. Как ви се стори чантата му, както винаги ли беше, или по-обемиста? Липсват ли дрехи от гардероба му? – Не съм проверявала. – Кога забелязахте, че не е взел със себе си мобилния телефон? – Към обяд, докато почиствах стаята му. – Всеки ден ли я почиствате? – Какво?... А, не. Не всеки ден. От време на време, когато е мръсно. На вид тя беше тъкмо от онези жени, които чистят и разтребват всеки ден: дребничка, приседнала на крайчеца на стола, прегърбена, стиснала с малката си ръка презрамката на поизносена черна кожена чантичка, а в другата – син мобилен телефон \"Самсунг\", стар модел. А всъщност тази майка на шестнайсетгодишно момче беше на неговата възраст, най-много с година-две по-стара. При всички случаи едва ли имаше повече от четиресет. Той не записа това, защото то едва ли имаше някакво значение. – Казвате, че телефонът му е бил изключен. Така ли? – Да, изключен беше. Открих го на бюрото в неговата стая. – Включихте ли го? – Не. Смятате ли, че е трябвало да го направя? Това беше първият въпрос, който тя му зададе. Видя как пръстите ѝ сграбчват чантичката и му се стори, че в гласа ѝ прозвучават нотки на оживление. Все едно ѝ беше казал, че ако беше включила телефона, той незабавно би започнал да звъни и синът ѝ ще се обади, за да я успокои, че е на път за дома. – Не знам, госпожо. Във всеки случай ви съветвам да го направите веднага щом се приберете. – Още щом видях телефона, разбрах, че нещо не е наред. Той никога не го е забравял или поне не си спомням подобен случай. – Да, вече ми споменахте за това. И сте се обадили на негов съученик едва следобед, нали така? – Изчаках да стане четири, защото му се случва да се позабави, а в сряда имат часове до по-късно и той се прибира към три, три и половина. Затова позвъних на приятеля му в четири часа. – И вие имате доверие на този приятел? – Да – отвърна тя, видимо разколебана. – Защо? Смятате ли, че ме е излъгал? Разбрал е по гласа ми, че се тревожа. – Не мога да гадая, госпожо, не го познавам. Просто имам предвид, че понякога приятелите взаимно се прикриват. Например, ако синът ви е решил да се скатае от училище и е отишъл в Тел Авив да си прави татуировка, възможно е да е предупредил приятеля си да не казва на никого. \"Дали бих постъпил по същия начин?\", помисли си той и се запита дали учениците все още използват глагола \"скатавам се\". Може би защото тя беше толкова притеснена и дори изплашена от създалото се положение, от факта, че се намира в кабинета на полицай, при това в униформа, а може би просто защото ставаше късно, той не спомена, че е посещавал същото училище и още помни сутрините, когато, вместо да побърза, за да не закъснее за часовете, заставаше на спирката на улица \"Шенкар\" и вземаше автобус 1 или 3 към Тел Авив. Не споделяше това с никого, дори с малцината си приятели. А ако пък случайно се натъкнеше на някой учител, винаги имаше готово оправдание. – Защо ще ходи до Тел Авив, без да ме предупреди? Никога преди не е постъпвал така. – Все пак не е лошо да се провери. А ако не го заварите у дома, когато се приберете, съветвам ви да потърсите отново неговия приятел, а да поговорите и с други съученици за местата, които синът ви посещава обикновено. Възможно е да си има и приятелка, за която да не знаете, или нещо такова Опитайте да си спомните дали не е споделял пред вас свои планове за сряда. Може да ви е казал, а вие да сте забравили? – Какви планове би могъл да има? Не, нищо такова не е споменавал. – Той има брат и сестра, нали? Може да е казал на тях нещо, което да ви успокои. Или на друг някой роднина? Братовчед или дядо? Стори му се, че този въпрос пробуди в нея някаква мимолетна мисъл. Впрочем възможно е да се заблуждаваше. Беше дошла в полицията с убеждението, че ще намери човек, който да се заеме със случая и ще започне издирване, а досегашният им разговор очевидно я хвърляше в смут. Между другото, не тя би трябвало да е тук: ако мъжът ѝ беше в Израел, той щеше да седи в кабинета на Авраам, да говори по телефона, да заплашва, да повтаря какви връзки има А ето че тази жена се оставя да я убедят с няколко съвета да се прибере у дома и покорно да продължи сама да търси сина си и сега слуша как инспекторът говори за него като за някакъв чужд човек.", "date": "2018.09.21", "title": "Откъс от \"Липсващото досие\" на Дрор Мишани"}
{"url": "https://www.dnevnik.bg/politika/2018/09/21/3314880_borisov_purvo_shte_obsudia_s_prezidenta_kandidaturata/", "text": "Министър-председателят Бойко Борисов ще обсъди първо с президента Румен Радев кандидатите за нов главен секретар на МВР, защото \"системата има нужда от спокойствие\". Това обяви самият той пред журналисти в Габрово, където инспектира мост и ремонт на православен храм. \"Това е нещо, което първо ще обсъдя в президента. Преди каквото и име да се спомене, ще го потърся, ще мотивирам кандидатура, ще сложа няколко имена и тогава ще пристъпим към необходимите по закон съгласувателни действия. Системата има нужда от спокойствие, първо с него ще го обсъдя, за да сме сигурни, че когато пуснем документи за съгласуване, няма да се получи стрес в системата\", каза Борисов в отговор на репликата, че новият вътрешен министър все още няма информация за новия главен секретар на МВР. \"Никога не съм отварял война с президента. Освобождаването на бившия главен секретар беше по негова воля и никой не може да го спре\", коментира Борисов суматохата около  подписването от президента на указ  за освобождаването на Младен Маринов като главен секретар на МВР. Вчера  Маринов беше назначен за министър на вътрешните работи , след като миналата седмица промените в кабинета бяха отложени заради липсата на указ на държавния глава. Тогава Радев призова правителството да спазва законите и да задейства  съгласувателна процедура между двете институции,  която се предвижда в устройствения правилник на Министерския съвет. Премиерът Бойко Борисов пък обяви, че  тя е формалност  и е важно желанието на Маринов да бъде освободен от поста.", "date": "2018.09.21", "title": "Борисов: Първо ще обсъдя с президента кандидатурата за главен секретар на МВР"}
{"url": "https://www.dnevnik.bg/bulgaria/2018/09/21/3314927_ognishte_na_ptichi_grip_s_43_hil_zarazeni_kokoshli_e/", "text": "Първично огнище на птичи грип е било констатирано в с. Трилистник, общ. Пловдив, съобщават от Българската агенция за безопасност на храните (БАБХ). Засегнатите кокошки носачки са 43 хил., информира директорът на Регионалната дирекция по безопасност на храните в Пловдив Камен Янков, цитиран от \"Фокус\". От агенцията съобщават, че на този етап няма засегнати хора и няма опасност за потребителите. Вирусът на инфлуенцата може да предизвика леко протичащо респираторно заболяване. Евентуалното заразяване може да случи, когато се вдиша контаминиран прах от фермите или при пряк контакт на хората със заразени птици. Заболяването е потвърдено с протокол от лабораторно изследване. С цел контрол и ликвидиране на заболяването са приложени всички мерки в съответствие с действащото законодателство. Предприето е хуманно умъртвяване и унищожаване на всички птици, отглеждани в засегнатото стопанство, което ще бъде последвано от почистване и дезинфекция. Определена е 3-километрова предпазна зона и 10-километрова зона за наблюдение около констатираното огнище на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона. Засилен е надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици. От БАБХ напомнят, че фуражите следва да се съхраняват в закрити помещения, както и суровините за фуражи – така се избягва възможността диви пернати да заразят фуража, а оттам и питомните да бъдат заразени със вируса.", "date": "2018.09.21", "title": "Огнище на птичи грип с 43 хил. заразени кокошки е открито в Трилистник"}
{"url": "https://www.dnevnik.bg/evropa/2018/09/21/3314936_brjuksel_predlaga_granichari_na_es_da_se_razpolagat_i/", "text": "Европейската комисия потвърди днес, че предлага занапред да бъде възможно разполагането на граничари на ЕС по външните граници на общността дори и без съгласието на властите в съответната страна, предаде БТА. Предлагаме това да се предприема като крайна мярка, когато са засегнати интересите на ЕС, уточни говорител на комисията. Той добави, че към подобна мярка би се пристъпило, когато дадена страна не успява да се справи с опазването на границите, еврокомисията е издала препоръки, но въпросната страна не ги е приложила. Разполагането на европейски граничари без съгласието на приемащата страна би било възможно, ако тази държава не е последвала препоръките на европейската гранична служба или е отказала да ги приложи. В подобни случаи пред Европейската комисия би имало две възможности - или завеждане на наказателна процедура, или прилагането на чл. 29 от Шенгенския код. В този текст се посочва, че еврокомисията може да издаде препоръки за разполагането на европейски граничари или за затварянето на даден ГКПП. Не търсим възможност страните да бъдат изключвани от Шенген, поясни говорителят по повод изявленията на президента на Франция Еманюел Макрон. В Залцбург вчера френският президент  каза, че страните от ЕС , които не желаят укрепването на европейската гранична служба, \"ще излязат от Шенген\". Говорителят днес отбеляза, че еврокомисията предложи осигуряването на 11 милиарда евро бюджет за европейската гранична служба до 2025 година.  Комисията предлага  службата да разполага с 10 хил. граничари. За декември е предвидена среща ЕС - Африка по въпросите на миграцията, допълни говорителят. По неговите думи е възможно догодина да бъде свикана среща по същите въпроси и с арабските страни.", "date": "2018.09.21", "title": "Брюксел предлага граничари на ЕС да се разполагат и без съгласието на приемащата страна"}
{"url": "https://www.dnevnik.bg/citat_na_deniia/2018/09/21/3314943_citat_na_denia_ne_moga_da_nadgovoria_ustata_jena_to_ot/", "text": "С тези думи министър-председателят Бойко Борисов коментира обвинението на лидера на БСП Корнелия Нинова, че той лъже за начина, по който са гласували евродепутатите на ГЕРБ и на БСП за наказателната процедура, която може да лиши Унгария от правото ѝ на глас в Европейския съюз. \"И Европейската народна партия (ЕНП), и Партията на европейските социалисти (ПЕС), либералите и всички останали заявиха своята позиция в европарламента. Понеже ГЕРБ е партия на практическите действия, шест от шестте й депутати, въпреки взетото решение на ЕНП, са се обявили \"против\" задействането на наказателна процедура срещу Унгария\", коментира Борисов (всъщност един от шестимата -  Ева Майдел, гласува \"въздържал се\"  - бел. ред.). Макар и да е известно кои български евродепутати гласуваха против наказателната процедура срещу Орбан, Нинова и Борисов продължават през медиите взаимно да се обвиняват в лъжа. \"Втори ден министър-председателят Бойко Борисов лъже, че евродепутатите на БСП са гласували срещу Унгария\", коментира Нинова по-рано днес, цитирана от агенция \"Фокус\". \"Ние имаме четирима евродепутати, от които само един - Сергей Станишев, е гласувал \"за\" санкции срещу Унгария\", заяви тя. \"Премиерът да се въздържа от подобни лъжи, да си погледне неговата група и да не се занимава с нас\", призова тя. \"С цялото ми уважение към нея, лидерът на ПЕС Сергей Станишев не я послуша и гласува \"за\", както и нейните евродепутати. Това не е ли двоен аршин\", заяви Борисов  в Габрово, където нагледа строителството  на мост и православен храм.", "date": "2018.09.21", "title": "Цитат на деня: Не мога да надговоря устата жена, то от това и не мога да се оженя"}
{"url": "https://www.dnevnik.bg/sport/2018/09/21/3311099_po_stupkite_na_uchitelia_kak_iran_se_utvurdi_sred/", "text": "\"Добрият треньор е като добър учител. Ако един добър учител е предал подобаващо уроците си, няма нужда да ги повтаря. Казах го и на играчите. Вероятно някои треньори си мислят, че ако напуснат отбора си, той няма да може да постигне добри резултати. Но успехът на треньора идва, когато след напускането му отборът повтори успехите си.\" Това заяви един от най-успешните треньори в света на волейбола Хулио Веласко през февруари 2014 г. при раздялата си с националния отбор на Иран. Поставил първите стъпки в израстването на тима, аржентинецът обясни, че трябва да изпълни дълга към родината си и застана начело на небесносините. Веласко започна приключението си в Иран през 2011 г. До този момент мъжкият отбор на азиатската страна нямаше никакви значими успехи - нито веднъж не беше играл на олимпийски игри, а в четирите си участия на световни първенства имаше две 19-и и две 21-и места. Преценила, че е време за промяна, местната федерация се спря на Веласко - специалиста, който през 90-те години направи Италия световна сила и стигна до две световни титли (1990 и 1994 г.). Само няколко години след назначаването на аржентинеца резултатите са красноречиви. Иран вече не е просто отбор от периферията, a е отбор с постоянно присъствие сред най-добрите. Първите стъпки \"Предстои едно голямо приключение - професионално и културно\", казва Веласко при назначаването му за селекционер на Иран. Първите плодове от работата му дойдоха в Световната лига през 2013 г., когато отборът победи Италия, Сърбия, Куба и Германия. Година по-късно на световното в Полша, когато Веласко вече не беше на поста, иранците стигнаха финалната фаза и завършиха шести. При първото си участие в олимпийски игри - в Рио 2016, азиатците стигнаха четвъртфиналите, където бяха отстранени от бъдещия финалист Италия. Отборът вече се утвърди сред водещите в света и продължава устремено. Моторът на тима сега е разпределителят Саид Маруф, определян от някои специалисти като един от най-добрите на поста си. Още в началото Веласко посочва, че светът греши, като подценява волейбола в Иран. \"Имат професионално първенство с 16 отбора, юношите им постигат добри резултати. Има публика и интерес\", допълва той. \"Те са един от най-стойностните отбори в групата, да не кажа и на световното първенство. Това е отбор от световна класа, имат доста качествени състезатели. Допреди седем-осем години доста по-малко бяха познати на света\", каза пред БНТ българският национал Николай Николов, който преди няколко сезона игра в иранското първенство. Там са се състезавали още куп българи, сред които Евгени Иванов-Пушката, Иван Станев, Мирослав Градинаров, Данаил Милушев и други. \"Ерата \"Веласко\" мина оттам и доста ги научи на ред и дисциплина - защото това е бил най-големият проблем. Аз съм си говорил с тях - в началото им е било доста трудно, даже не са успявали да го разберат какво точно иска от тях. Но след това са осъзнали, че това е правилният път и че той ги води към успехите\", добави Николов. Привличането на класни играчи във вътрешното първенство е част от политиката за израстване. Наследството \"Веласко донесе радост на нашата нация\", каза министърът на спорта на Иран Махмуд Гударзи при раздялата с аржентинеца. \"Той ускори развитието на волейбола. Докато водеше отбора, Иран постигна много добри резултати. Този спомен ще остане завинаги в нашето съзнание и в сърцата ни. Работата на Веласко донесе ентусиазъм у младите ни играчи.\" Веласко заяви, че успехът на Иран се основава на два фактора - играчите и добрите условия за работа. \"Надявам се, че играчите ще продължат по пътя, който заедно започнахме и отъпкахме, ще продължат работата си и че ще запомнят и приемат думите ми към тях. Те имат големи възможности и отлични качества. Нямам съмнение, че Иран ще постигне по-големи резултати в бъдеще. Сигурен съм, че отборът ще има добро класиране на олимпийските игри в Рио. Ще приема олимпийския успех на отбора като подарък от играчите\", заяви през 2014 г. Веласко. Няколко месеца по-късно Иран стигна до историческото си участие във финалите на световното в Полша и стана шести, а след две години завърши сред осемте най-добри в Рио 2016. След Веласко отборът беше воден от Слободан Ковач, както и от други двама изявени треньори - Раул Лосано и Игор Колакович, който в момента е начело на тима. На световното първенство, което тече в момента, иранците спечелиха четири победи и загубиха само от шампиона Полша. Във Варна те се наложиха с 3:1 и срещу България. Тази вечер предстои нов мач между двата отбора, като той ще е от втората фаза на турнира. В  анализа си за \"Дневник\" Радостин Стойчев заяви , че в момента \"играта на Иран е прилична, но не блести с нищо особено\". \"В последната година крайните им нападатели добиха повече опит в европейски първенства и това им даде повече увереност\", посочи специалистът. Според него България не трябва да губи два мача срещу Иран като домакин.", "date": "2018.09.21", "title": "По стъпките на учителя: как Иран се утвърди сред най-добрите във волейбола"}
{"url": "https://www.dnevnik.bg/bulgaria/2018/09/21/3314959_asociaciia_se_protivopostavi_na_obvineniiata_sreshtu/", "text": "Асоциацията на европейските журналисти - България (АЕЖ), се солидаризира с журналистите от Казанлък. Те бяха обвинени от председателя на Общинския съвет Николай Златанов, че  рушат доброто име на града, като огласяват съществуващите проблеми  в общината. \"Неприемливо е журналистите да бъдат обиждани единствено защото и точно защото си вършат работата. И местните власти, и журналистите би трябвало да служат на обществения интерес, а този интерес изисква проблемите да бъдат разкривани и решавани, а не неглижирани\", пише в позицията на АЕЖ, разпространена на сайта им. От асоциацията напомнят, че основна роля на медиите е да насочват вниманието към нерешени въпроси и да търсят отговорност от институциите, придържайки се към законите и Етичния кодекс на българските медии. Това изключва дискриминационна реторика, език на омразата и насаждане на междуетническо противопоставяне. \"Всяка атака на властта срещу журналисти трябва да бъде възприета като опит за ограничаване на свободата на словото и цензура\", завършва позицията. Преди два дни председателят на Общинския съвет в Казанлък Николай Златанов обвини журналисти, че са се продали \"за няколко сребърника\", като дават гласност на масовото сбиване на централния площад в града на 17 септември. Обвинени бяха както местните, така и националните медии.", "date": "2018.09.21", "title": "Асоциация защити журналистите от Казанлък, обвинени, че рушат имиджа на града"}
{"url": "https://www.dnevnik.bg/bulgaria/2018/09/21/3314960_do_kraia_na_godinata_shte_budat_vuvedeni_elektronni/", "text": "До края на годината ще бъдат въведени първите електронни гривни за проследяване при бягство от правосъдието. Това съобщи в Стара Загора министърът на правосъдието Цецка Цачева, цитирана от БНТ. Тя връчи сертификати на магистрати, полицаи и социални работници, които завършват обучение на тема \"Права на децата, специализация по младежко правосъдие за професионалисти в България\". Цачева каза още, че първите 250 устройства ще бъдат поставени на затворници, работещи на външни обекти, и такива, които са в отпуск. Правосъдният министър заяви, че те не са достатъчни, но ще бъдат наблюдавани как ще заработят в практиката. Тя коментира и случая с намерения боен пистолет във Врачанския затвор, където вече е разпоредена пълна проверка. \"Намерени са части от пистолет, които тепърва експертизата предстои да установи дали всички те съставляват в цялост годно оръжие или не. В момента се извършват разследващи дейности. Самият факт, че макар и на части, подобни вещи се намират на територията на затвора, за мен е обезпокоително, категорично недопустимо и във всички случаи това означава неизпълнение на служебните задължения от длъжностите и служебните лица, които са допуснали подобно внасяне в затвора. Те няма как да попаднат в помещението, в което то е открито.\"", "date": "2018.09.21", "title": "До края на годината ще бъдат въведени електронни гривни за проследяване на затворници"}
{"url": "https://www.dnevnik.bg/biznes/2018/09/21/3314968_turisticheskiiat_portal_na_bulgariia_shte_ima_versiia/", "text": "Догодина туристическият портал на България ще има версия и на китайски език. Това съобщи министърът на туризма Николина Ангелкова на работна среща с китайски бизнесмени и инвеститори в София, цитирана от пресцентъра на министерството. В момента освен на български език, порталът има версии на осем езика - английски, френски, немски, руски, испански, арабски, японски и иврит. Ангелкова съобщи, че през следващата година ведомството подготвя и маркетингова кампания за привличане на гости от Китай. Министерството на туризма участва в разработка на \"Балкански маршрут\" - специален продукт за далечни пазари, с който да се популяризират възможностите за туризъм в 11 страни на Балканите - България, Сърбия, Румъния, Сърбия, Турция, Черна гора, Хърватия, Албания, Босна и Херцеговина, Словения и Македония. От думите на председателя на борда на директорите на компанията \"Брайт дайъри\", която произвежда и продава на китайския пазар кисело мляко с марката \"Момчиловци\" и е съорганизатор на фестивала на киселото мляко, името на родопското село е известно на над 150 млн. китайци.", "date": "2018.09.21", "title": "Туристическият портал на България ще има версия и на китайски език"}
{"url": "https://www.dnevnik.bg/bulgaria/2018/09/21/3314989_durjavata_shte_oblekchi_procedurite_za_iznosa_na/", "text": "Държавата ще облекчи административните процедури, които се изискват при износа на продукция при производството на пневматично и ловно оръжие. Това заяви министър-председателят Бойко Борисов, който присъства на откриването на ново производство в завод за компоненти за ловно и спортно оръжие в Габрово, цитиран от правителствената пресслужба. \"С вицепремиера Дончев се разбрахме да подпомогнем продукцията, която произвеждате, по-бързо да се изнася и да бъде отрегулиран този процес\", поясни премиерът. Борисов каза още, че ниските данъци и ремонтите и строежите на пътища в България привличат все повече чуждите инвеститори. \"С тази инфраструктура България все повече, чрез политиката на сближаване, става конкурентоспособна\", заяви премиерът. Той подчерта, че за година и половина правителството работи последователно върху приоритета образование - с увеличаването на учителските заплати, с модернизацията на образователната инфраструктура и с възможностите за засилено практическо обучение в училищата. Инвестициите, свързани със строителството на новото производство в Габрово, са близо 15 милиона лева. За последната година броят на служителите в завода е нараснал със 17%.", "date": "2018.09.21", "title": "Държавата ще облекчи процедурите за износа на оръжие, каза Борисов"}
{"url": "https://www.dnevnik.bg/bulgaria/2018/09/21/3315008_sudut_razreshi_sudebno-tehnicheska_ekspertiza_za/", "text": "Варненският административен съд е дал възможност на дружеството \"Русгеоком БГ\" и Районната инспекция по околната среда и водите във Варна да посочат специалисти, които да извършат комплексна съдебно-техническа експертиза на евентуалното въздействие върху околната среда при разработване и усвояване на газовото находище \"Спасово\" в блок \"Добрич\". Това се казва в съобщение на съда след заседание по казуса, преведено на 18 септември. Освен това съдът е разрешил и събирането на документи с доказателствена стойност по делото, които в момента се намират в трети страни. Административното дело е образувано по жалба на \"Русгеоком БГ\" против решение на директора на РИОСВ – Варна, по оценка за въздействието върху околната среда. То е издадено на 1 февруари т.г. и с него не е одобрено осъществяването на инвестиционно предложение за разработване и усвояване на находището \"Спасово\" в блок \"Добрич\". В него са включени четири участъка за проучване и добив на газ - \"Рогозина\", \"Чернооково\", \"Калина\" и \"Рогозина изток\". Още в края на януари т.г. Експертният екологичен съвет към РИОСВ - Варна, излезе с отрицателно становище по повод инвестиционното намерение на \"Русгеоком БГ\" за добив на газ. Тогава Тодор Колев, председател на експертния съвет, обясни, че мотивите за решението са свързани основно с  опасността от замърсяване на водоносните хоризонти , тъй като в района има три сондажа на ВиК - Добрич, които се използват за питейни нужди. Според Колев не е било изяснено и как би била отстранена евентуална авария, ако се стигне до замърсяване на водата в района. Оповестеното пак по същото време становище на Басейнова дирекция гласеше, че има несъответствие между инвестиционното предложение на \"Русгеоком БГ\" и плановете за управление на водния хоризонт. На 17 декември м.г. с голямо мнозинство жителите на Генерал Тошево решиха да не се добиват нефт и газ на територията на общината. На местен референдум, проведен тогава, близо 97% от гласувалите казаха \"да\" на предложението общинският съвет да не одобрява такива проекти. Допитването беше инициирано от кмета Валентин Димитров във връзка с плановете на \"Русгеоком БГ\" да добива природен газ в региона, след като инвестиционното предложение на компанията срещна масов отпор от местните хора по време на обществените обсъждания. Официалното решение на директора на РИОСВ – Варна, за инвестиционното намерение на \"Русгеоком БГ\" ЕАД беше оповестено на 1 февруари т.г. Според него докладът по оценка за въздействието върху околната среда не съдържа категорични данни и обосновани изводи, които да доказват по недвусмислен начин липсата на риск за здравето на хората в няколко аспекта, сред които при аварии в случай на природни бедствия. Именно това решение бе обжалвано от \"Русгеоком БГ\" пред Административния съд във Варна, а ход на делото бе даден през май. Проектът на \"Русгеоком БГ\", чийто индиректен собственик са собственикът на \"Овергаз инк\" Сашо Дончев и семейството му, предвижда добив на природен газ от находище \"Спасово\".", "date": "2018.09.21", "title": "Съдът разреши съдебно-техническа експертиза за добива на газ край Генерал Тошево"}
{"url": "https://www.dnevnik.bg/evropa/2018/09/21/3314983_partiiata_za_nezavisimost_na_obedinenoto_kralstvo/", "text": "Партията за независимост на Обединеното кралство не планира да се присъединява към насочения срещу Европейския съюз проект на Стив Банън, заяви днес лидерът й Джерард Батън, цитиран от \"Ройтерс\" и БТА. Бившият политически съветник на президента на САЩ Доналд Тръмп Стив Банън  започна проект , целящ координирането и поощряването на  вота срещу Европейския съюз  в Европа, припомня \"Ройтерс\". \"Никога не съм се срещал със Стив Банън. По мое лично мнение той очевидно е интересен персонаж, съдейки по стореното от него в САЩ. Не съм сигурен какво предлага той в Европа, но нашата партия не се вписва в това. Ние сме британска партия, която се бори за целите на британския народ. Ако Банън ми се обади и ми каже, че иска да пием по кафе и да си поговорим, бих казал \"добре, чудесно\", но нямам планове да правя каквото и да е с него\", каза Батън на годишната конференция на Партията за независимост на Обединеното кралство в Бирмингам. Под ръководството на бившия си председател Найджъл Фараж партията бе една от движещите сили зад вота на Великобритания да напусне Европейския съюз. Сегашният й лидер Джерард Батън набляга повече на противопоставянето срещу исляма. Батън бе разкритикуван заради изказванията си за исляма, който веднъж нарече \"култ към смъртта\". \"Защо да критикуваш дадена идеология те превръща в крайнодесен? Имам мнение за исляма, което много хора споделят - той е една много неприятна идеология\", заяви Батън. След гласуването за Брекзит през 2016 г. подкрепата за Партията за независимост на Обединеното кралство намаля, като търсенето на подходящ заместник на емблематичния Найджъл Фараж продължава. Мандатът на Джерард Батън като председател на партията изтича през март догодина, като той все още не е решил дали ще продължи да бъде неин лидер. Към настоящия момент той е и член на Европейския парламент. Батън посочи като своя основна цел повторното привличане на електората и възстановяването на влиянието на партията в британската политика. На въпроса дали очаква парламентарни избори в близко бъдеще той отговори, че партията му е готова за тях, но също така отбеляза, че е трудно да се прогнозира какво ще се случи с правителството на премиера Тереза Мей. По-рано  \"Алтернатива за Германия\"  и  австрийската крайна десница  отхвърлиха инициативата на Банън. Матео Салвини, водачът на италианската крайна десница, станал вътрешен министър,  изрази желание да работи с него  за обединяване на популистите и евроскептиците за европейските избори през май 2019 г.", "date": "2018.09.21", "title": "Партията за независимост на Обединеното кралство отхвърли антиевропейския проект на Банън"}
{"url": "https://www.dnevnik.bg/evropa/2018/09/21/3314942_stachkite_za_zabraneni_v_ungariia_i_drugi/", "text": "Европейският парламент реши заради действията на правителството на Виктор Орбан да бъде започната безпрецедентна процедура по чл. 7 от Договора за Европейския съюз за отнемане правото на глас на страната, защото \"съществува очевиден риск от тежко нарушение от страна на Унгария на ценностите, на които се основава съюзът\". Почти всички български евродепутати гласуваха срещу тази санкция, а в България лидерите на водещите български партии и президентът заеха страната на премиера Виктор Орбан. В името на това да се води информиран дебат по въпрос, който може да доведе до решения с официално заемане на страна от правителството и парламента, \"Дневник\" представя накратко втора част с акценти от  доклада \"Саргентини\" , използван като основание за решението на европарламента.  Свобода на религията Венецианската комисия прие своето становище относно Закон CCVI от 2011 г. за правото на свобода на съвестта и на религията и правния статут на църквите, вероизповеданията и религиозните общности в Унгария, в което тя посочва, че законът . Освен това тя посочи, че законът е довел до отписване на стотици законно признати църкви от регистъра (бел.ред. - първоначално броят им е свит драстично до 14 и след критики и корекции е увеличен на 31 - бел. ред.) и че законът до известна степен води до неравностойно и дори дискриминационно третиране на религиозните убеждения и общности в зависимост от това дали са признати или не. През февруари 2013 г. Конституционният съд на Унгария постанови, че отписването на признатите църкви е противоконституционно. В отговор на решението на Конституционния съд унгарският парламент прие изменение на основния закон през март 2013 г. През юни и септември 2013 г. унгарският парламент прие изменения на Закон CCVI от 2011 г., с които се въведе  . През септември 2013 г. унгарският парламент измени и основния закон, като изрично   за провеждането на \"дейности от обществен интерес\", като на практика предостави на себе си правото да признава по свое усмотрение религиозна организация с две трети от гласовете. През 2014 г. Европейският съд за правата на човека (ЕСПЧ) постанови, че Унгария е нарушила свободата на сдружаване, разглеждана в контекста на свободата на съвестта и на религията. Конституционният съд на Унгария установи, че някои правила, свързани с условията за признаване като църква, са неконституционни, и разпореди законодателството да приведе съответните правила в съответствие с изискванията на Европейската конвенция по правата на човека. Въпросният закон беше съответно внесен в унгарския парламент през декември 2015 г., но не получи необходимото мнозинство.  . Свобода на сдружаване На 9 юли 2014 г. комисарят на Съвета на Европа по правата на човека посочи в свое писмо до унгарските органи, че е обезпокоен от   (НПО) в рамките на одити, извършени от Службата за контрол на НПО към унгарското правителство, и по-специално на организации, които са били изпълнители на проекти и бенефициери на безвъзмездни средства от ЕИП/Норвежкия граждански фонд. (...) В доклада си след своето посещение в Унгария в периода 8 – 16 февруари 2016 г. специалният докладчик на ООН за положението на защитниците на правата на човека посочи, че са налице  , и че законодателството, отнасящо се до националната сигурност и миграцията, също би могло да има рестриктивно въздействие върху средата на гражданското общество. През април 2017 г. в унгарския парламент бе внесен проект на закон за прозрачността на организациите, получаващи подкрепа от чужбина, със заявената цел за въвеждане на изисквания, свързани с предотвратяването на изпирането на пари и тероризма. През 2013 г. Венецианската комисия потвърди, че може да има различни причини за държавата да ограничи чуждестранното финансиране, включително предотвратяване на изпирането на пари и финансирането на тероризма, но тези  На 26 април 2017 г. комисарят на Съвета на Европа по правата на човека изпрати писмо до председателя на Държавното събрание на Унгария, в което отбелязва, че  поради източника на тяхното финансиране и са поставили под въпрос тяхната легитимност; терминът \"чуждестранни агенти\" обаче не фигурира в законопроекта. На 13 юни 2017 г. унгарският парламент прие проектозакона заедно с редица изменения. В своето становище от 20 юни 2017 г. Венецианската комисия (...) [посочи, че те] не са достатъчни, за да се отговори на опасенията, че законът би довел до  . В своите заключителни бележки от 5 април 2018 г. Комитетът на ООН по правата на човека отбеляза липсата на достатъчна обосновка за налагането на тези изисквания, които изглежда са част от  , включително НПО, работещи за защитата на правата на човека в Унгария. На 7 декември 2017 г. комисията реши да инициира  поради неизпълнение на нейните задължения съгласно разпоредбите на Договора, уреждащи свободното движение на капитали, във връзка с разпоредби в Закона за НПО, които от гледна точка на комисията водят до  . Освен това Комисията твърди, че  . (44) През февруари 2018 г. унгарското правителство представи законодателен пакет, състоящ се от три законопроекта (T/19776, T/19775, T/19774). В изявлението си от 14 февруари 2018 г. председателят на Конференцията на международните неправителствени организации на Съвета на Европа и председател на експертния съвет относно Закона за НПО посочи, че  На 15 февруари 2018 г. комисарят на Съвета на Европа по правата на човека изрази подобни опасения. На 8 март 2018 г. специалният докладчик на ООН за насърчаването и защитата на правото на свобода на мнение и на изразяване, специалният докладчик на ООН за положението на защитниците на правата на човека, независимият експерт относно правата на човека и международната солидарност, специалният докладчик за правата на човека на мигрантите и специалният докладчик за съвременните форми на расизъм, расова дискриминация, ксенофобия и свързаната нетолерантност предупредиха, че  . В своите заключителни бележки от 5 април 2018 г. Комитетът на ООН по правата на човека изрази загриженост, че   и ще ограничи способността им да развиват важните си дейности в подкрепа на правата на човека, и по-специално на правата на бежанците, търсещите убежище лица и мигрантите. (...) Законодателният пакет  . На 29 май 2018 г. унгарското правителство внесе проектозакон за борба с нелегалната имиграция, което представлява преработен вариант на предходния законодателен пакет и предлага наказателноправни санкции за \"улесняване на нелегалната имиграция\". Същият ден Службата на върховния комисар на ООН за бежанците призова предложението да бъде оттеглено и изрази загриженост, че тези предложения, ако бъдат приети, биха лишили хората, които са били принудени спешно да напуснат домовете си и да се лишат от особено важни помощи и услуги, и  . (...) Проектът беше приет на 20 юни 2018 г. преди да бъде изготвено становището на Венецианската комисия. (...) На 22 юни 2018 г. Венецианската комисия и Службата на ОССЕ за демократични институции и права на човека посочиха, че разпоредбата относно наказателната отговорност може да осуети защитените организационни дейности и дейностите в областта на изразяването и  . Право на равно третиране (46) През периода 17 – 27 май 2016 г. Унгария беше посетена от работната група на ООН относно дискриминацията на жените в законодателството и практиката. В своя доклад работната група посочи, че (...) правото на жените на равенство не може да се разглежда само в контекста на закрилата на уязвимите групи, наред с децата, възрастните и хората с увреждания, тъй като жените са неразделна част от всички тези групи.  На 5 април 2018 г. Комитетът на ООН по правата на човека приветства подписването на Конвенцията от Истанбул (бел.ред. - тя още не е ратифицирана, но изрази съжаление, че   в обществото, и отбеляза със загриженост  . Той също така отбеляза, че унгарският  . Комитетът на ООН по правата на човека изрази загриженост, че конституционната забрана за дискриминация  , тъй като не обхваща определени видове семейни споразумения, включително на двойки от един и същи пол. Комитетът е загрижен и поради актовете на насилие и  . На 16 декември 2014 г., комисарят на Съвета на Европа по правата на човека посочи, че е загрижен във връзка с  , с антиромските настроения като най-драстичната форми на нетърпимост (...) и [действията] на  . Той посочи също, че въпреки позицията на унгарските органи за осъждане на антисемитските изказвания,   спрямо лица от еврейски произход или тяхно имущество. Освен това комисарят спомена за  , включително търсещите убежище лица и бежанците, както и на  . Европейската комисия срещу расизма и ксенофобията (ЕКРК) изрази подобни опасения в своя доклад относно Унгария, публикуван на 9 юни 2015 г. ЕСПЧ постанови, че прилаганото на практика на относимото унгарско законодателство не предоставя достатъчни гаранции и води до твърде висок дял и сегрегация на ромските деца в специални училища, поради  , което е равнозначно на нарушение на правото на образование без дискриминация. Изпълнението на това решение все още не е приключило. В реч, произнесена на 15 март 2018 г. в Будапеща,  , които биха могли да се преценят като наказуеми. Основни права на мигрантите, на търсещите убежище лица и на бежанците На 27 ноември 2015 г. комисарят на Съвета на Европа по правата на човека посочи в декларация, че начинът, по който Унгария е посрещнала предизвикателствата, свързани с бежанците,  . На 21 декември 2015 г. върховният комисар на ООН за бежанците, Съветът на Европа и службата на ОССЕ за демократични институции и права на човека настоятелно призоваха  . На 6 юни 2016 г. върховният комисар на ООН за бежанците изрази загриженост относно  , както и за разрастването на ограничителни гранични и законодателни мерки, включително достъпа до процедури за предоставяне на убежище. На 10 април 2017 г. службата на Върховният комисар за бежанците на ООН призова за незабавно преустановяване на прехвърлянията по дъблинската процедура към Унгария. През 2017 г. от 3 397 молби за международна закрила, подадени в Унгария, 2 880 са били отхвърлени, което представлява 69.1 процента на отхвърлени молби. През 2015 г. по 480 съдебни искове, свързани с молби за предоставяне на международна закрила, е имало 40 положителни решения т.е. 9%. През 2016 г. 775 решения са били обжалвани, по 5 от тях беше постановено положително решение, тоест 1%, а през 2017 г. нито едно решение не е било обжалвано. В периода 12 – 16 юни 2017 г. специалният представител на генералния секретар на Съвета на Европа по въпросите на миграцията и бежанците посети Сърбия и две транзитни зони в Унгария. В доклада си специалният представител посочва, че   поражда безпокойство от гледна точка на членове 2 (правото на живот) и 3 (забраната за изтезания) от Европейската конвенция за правата на човека (ЕКПЧ). В средата на август 2018 г.  , които оспорват пред съд решения за недопустимост на молбите им. (70) В своето решение от 6 септември 2017 г. Съдът на Европейския съюз  . При все това, след постановяването на посоченото съдебно решение  . На 7 декември 2017 г. Комисията реши да предяви иск срещу Чешката република, Унгария и Полша пред Съда на Европейския съюз за неспазване на правните им задължения по отношение на преместването. На 19 юли 2018 г. Комисията реши да предяви   и връщането с правото на Съюза. На 5 април 2018 г. Комитетът на ООН по правата на човека изрази загриженост, че унгарският закон, приет през март 2017 г., който дава възможност за автоматично преместване към транзитните зони на всички лица, търсещи убежище, за срока на процедурата по предоставяне на убежище (...) не отговаря на правните стандарти поради продължителността и неустановеността на допустимия период на задържане, за всяко засегнато лице и липсата на процесуални гаранции за действително обжалване на преместването към транзитните зони. (...) Комитетът беше особено загрижен относно   в центрове за административно задържане на територията на Унгария и изрази загриженост, че ограниченията на личната свобода са били използвани като  , а не в отговор на индивидуално определен риск. Той също така отбеляза със загриженост , в резултат на което са били нанесени тежки телесни повреди и, поне в един случай, се е стигнало до загуба на живота на лице, търсещо убежище. Икономически и социални права На 15 февруари 2012 г. и на 11 декември 2012 г. специалният докладчик на ООН относно крайната бедност и правата на човека и специалният докладчик на ООН относно правото на подходящо жилищно настаняване призоваха Унгария  , и да подкрепи решението на Конституционния съд, с което се декриминализира бездомността. В своя доклад след посещението си в Унгария, публикуван на 16 декември 2014 г., комисарят на Съвета на Европа за правата на човека изрази загриженост относно предприетите мерки за забрана на бездомничеството, както и на изграждането на колиби и бараки, описани в по-широк контекст като мерки, които  . На 20 юни 2018 г. унгарският парламент прие седма поправка на Конституцията, чрез която се  . В същия ден специалният докладчик на ООН относно правото на подходящо жилищно настаняване окачестви инициативата на Унгария за превръщане на бездомничеството в престъпление като жестока и несъвместима с международното право в областта на правата на човека. В Заключенията на Европейския комитет за социални права от 2017 г. се посочва, че Унгария не спазва Европейската социална харта с мотив, че самостоятелно заетите лица и домашните работници, както и други категории работници не са защитени от разпоредбите относно здравословните и безопасни условия на труд, че мерките, предприети за намаляване на майчината смъртност са недостатъчни, че  ,  (...). По отношение на синдикалните права Комитетът заяви, че п , че не е предприета никаква мярка за насърчаване на сключването на колективни трудови договори, докато защитата на работниците от тези договори в Унгария е очевидно слаба и че  ; критериите, използвани за определяне на държавните служители, на които се отказва правото на стачка, са извън приложното поле на Хартата; синдикатите на държавните служители могат да призовават към стачка само след одобрение на мнозинството от съответния персонал. От декември 2010 г.  , когато правителството на Виктор Орбан внесе изменение на така наречения \"Закон за стачките\". Тези промени означават, че  . Изменението не важи за професионални групи, които просто нямат такова право, като например машинисти на влакове, полицаи, медицински персонал и ръководители на въздушното движение. Проблемът се корени другаде, главно в процента служители, които трябва да участват в общото гласуване относно стачките, за да придобие той важност – до 70%. Тогава   През 2011 г. бяха подадени девет заявления за разрешение за провеждане на стачка. В седем случая те бяха отхвърлени, без да бъде посочена причина; две от тях бяха обработени, но вземането на решение се оказа невъзможно. Равнището на  , поради което е сред най-ниските в съюза. Адекватността на обезщетенията за безработица е много ниска: максималната продължителност от 3 месеца е най-кратка в съюза и представлява едва около една четвърт от средното време, необходимо на търсещите работа лица за намиране на работа.", "date": "2018.09.21", "title": "\"Стачките са незаконни в Унгария\" и други заключения на доклада \"Саргентини\""}
{"url": "https://www.dnevnik.bg/biznes/2018/09/21/3314992_inerkom_povtorno_poiska_ot_kzk_razreshenie_da_kupi_chez/", "text": "Дружеството \"Инерком България\" ЕАД е подало в Комисията за защита на конкуренцията (КЗК) ново уведомление, че планира да купи българския бизнес на чешката компания ЧЕЗ, се казва в съобщение на \"Инерком\". В средата на юли  антимонополният регулатор забрани сделката  заради опасения за концентрация, която ще окаже влияние на пазара на електроенергия. Причината за това заключение беше, че както дружество от групата \"Инерком\", така и дружества, собственост на ЧЕЗ, произвеждат и търгуват с ток от фотоволтаици. Наскоро стана известно, че собственикът на компанията купувач Гинка Върбакова е  излязла от бизнеса със слънчева енергия.  В днешното съобщение на \"Инерком\" се подчертава, че към днешна дата е налице значителна промяна в обстоятелствата, а всички предпоставки и изразени опасения от КЗК са отстранени. В групата на \"Инерком\" беше извършено преструктуриране, в резултат на което дружествата-производители на електрическа енергия от фотоволтаични централи, не са част от портфолиото й. Планираната концентрация ще бъде осъществена въз основа на договора за покупка на акции, сключен на 23 февруари 2018 г. между \"ЧЕЗ\" а.с. и \"ЧЕЗ Бългериън Инвестмънтс\" БиВи от една страна, като продавачи, и \"Инерком България\" ЕАД като купувач, се казва в уведомлението до КЗК. \"Инерком\" изразява надежда, че регулаторът ще се произнесе бързо след като предпоставките за създаване на концентрация са отстранени. Законовият срок е 25 дни, но той не беше спазен при първото уведомление.", "date": "2018.09.21", "title": "\"Инерком\" повторно поиска от КЗК разрешение да купи ЧЕЗ"}
{"url": "https://www.dnevnik.bg/evropa/2018/09/21/3314757_isliamizaciia_ne_blagodarim_koi_sa_avstriiskite/", "text": "\"Ислямизация? Не, благодарим!\" Този плакат окачиха група млади австрийци на паметника на императрица Мария Терезия във Виена, след като с помощта на кран бяха забулили с никаб главата на 20-метровата статуя. Това се случи през есента на 2016 година. Тази акция беше организирана от австрийския клон на така нареченото \"Индентитарно движение\", чиито членове често биват наричани \"десни хипстъри\". Идентитаристите са общоевропейско младежко движение, възникнало във Франция през 2003 година, като в последно време тъкмо австрийският клон задава тона на движението. Според Фарид Хафез, политолог от университета в Залцбург, идеологията на групировката е \"модерна форма на расизма\". Срещу ислямизацията на Европа Австрийските идентитаристи използват социалните мрежи, за да привлекат внимание към своите улични акции и да попаднат в полезрението на медиите. През април 2016 година активисти на движението се изкатериха на покрива на главната квартира на Зелените в Южна Австрия и разпънаха плакат с обвинение срещу политиците, че подкрепяли ислямизацията на Европа. Пак през 2016 десните хипстъри* нахлуха на една театрална сцена, където в спектакъла участваха бежанци. Идентитаристите разплискаха по сцената червена течност, подобна на кръв, и разпръснаха листовки с лозунга \"Мултикултурализмът убива!\". А един от лидерите на австрийските идентитаристи, 29-годишният Мартин Зелнер, нае плавателен съд с цел да блокира корабите на хуманитарните организации, които подпомагат мигрантите да прекосят Средиземно море от Либия към Европа. През юли 2018 г. съдът в Грац оправда 17 членове и привърженици на организацията, които бяха обвинени в създаване на престъпна групировка и разпалване на омраза срещу мигрантите от Турция и срещу мюсюлманите. Това съдебно решение сякаш окрили идентитаристите. На следващия ден в \"Ютюб\" се появи видео с разговор между Зелнер и неговата американска приятелка Бритъни Петибон, видеоблогърка и активистка. И двамата уверяват, че тактиката на движението не е расистка. По възгледите си десните хипстъри в Австрия всъщност не се отличават особено от други крайнодесни протестни движения, включително и от ксенофобската ПЕГИДА в Германия. Идентитаристите се застъпват за хомогенна Европа с белокожо население. Те смятат, че континентът се превръща в \"ислямска държава\", и разпространяват заговорническа теория, според която на мястото на светлокожите европейци скоро ще се настанят мигранти от страните в Близкия изток и Африка. В основата на тази теория са залегнали изкуствено завишени статистически данни и неподкрепени с факти демографски прогнози. В действителност делът на граждани от трети страни в момента възлиза едва на 4% от общото население на държавите в ЕС. Етноплурализъм? Независимо от своите възгледи идентитаристите се опитват да се отърват от клеймото \"расисти\" и да се разграничат от традиционните ултрадесни. Тъкмо с оглед на това тези млади хора използват по-неутрална терминология. Мартин Зелнер например нарича себе си не \"националист\", а \"патриот\". Членовете на движението описват своята идеология като \"етноплурализъм\", нищо че тя всъщност цели разделянето на нациите и предотвратяването на масова миграция с цел да бъдела съхранена \"европейската идентичност\". Идентитаристите прокарват и идеята за \"обратна миграция\". Зад този термин се крие желанието религиозните свободи да бъдат ограничени до такава степен, че на мюсюлманите да не им остане нищо друго, освен да се завърнат в страните си. В Австрия популярността на идентитаристите расте в синхрон с нарастващото влияние на другите десни сили. През декември 2017 година дяснопопулистката Партия на свободата влезе в коалиционното правителство на консервативната Австрийска народна партия. Новото правителство вече поде инициативата да се намалят социалните помощи за чужденци, а за бежанците да се усложни процедурата за получаване на австрийско гражданство. Колко голямо е влиянието им През 2015 година, в самия разгар на миграционната криза в Европа, в Австрия политическо убежище потърсиха около 90 хил. души, а това доведе до нарастване на ислямофобията в обществото. Макар че броят на пристигащите бежанци рязко намаля, крайнодесните партии продължават да раздухват страховете на обикновените граждани. Едно допитване на фондация \"Бертелсман\" от 2017 г. показва, че една четвърт от коренните австрийци не биха искали да живеят в съседство с мюсюлмани. Германският политолог Манес Вайскирхер все пак смята, че влиянието на идентитаристите не бива да се преувеличава. Според него в момента те не могат да повлияят на актуалната политика. В същото време обаче техните действия допълнително ни напомнят колко горещи са проблемите с миграцията и интеграцията, особено когато става дума за мюсюлмани, казва експертът.", "date": "2018.09.21", "title": "\"Ислямизация? Не, благодарим!\": кои са австрийските идентитаристи"}
{"url": "https://www.dnevnik.bg/sport/2018/09/21/3314891_polski_voleibolisti_kritikuvat_organizaciiata_na/", "text": "Храната е ужасна. Хотелът ни е пет звезди, но не знам защо. Пътувал съм много и често посещавам петзвездни хотели, но те са много по-добри от този, особено когато става въпрос за храната. Може би първия и втория ден нямаше проблем, но ми дойде в повече след десет дни с еднотипна храна, която вероятно е пържена в една и съща мазнина.\" Това заяви капитанът на полския национален отбор по волейбол Михал Кубяк след победата срещу  България  от световното първенство. Той коментира информацията, че някои негови съотборници и хора от щаба са получили хранително натравяне. Освен с победи във всичките си мачове от първата фаза поляците привлякоха вниманието и с оплаквания, предимно пред полски медии. Те съобщиха, че проблемите на възпитаниците на Витал Хайнен са започнали с изчезването на екипировка в хотела. \"Полският отбор загуби термотениските си и няколко шорти след първото им пране в България. Беше пратено писмо до хотела, но дрехите не бяха намерени\", пише sport.pl. В свой анализ сайтът коментира грешките по организацията на световното, при някои от които са потърпевши поляците. В друга ситуация отборът е бил принуден да се прибере с таксита до хотела след посещение на фитнес, защото организаторите не са осигурили автобус за взимането на отбора. Според информацията поляците са платили сами връщането си за хотела, като парите им не са били осребрени. Изданието припомни и глобата на Кубяк и Матеуш Биенек след мача на отбора с  Иран . Двамата бяха наказани с по 700 евро, защото не са преминали през микс зоната. Полша ще продължи да играе във Варна и във втората фаза от световното, на което България е съдомакин с Италия. Полският отбор е водач в силната група H, където са още Сърбия, Франция и Аржентина.", "date": "2018.09.21", "title": "Полски волейболисти критикуват организацията на световното в България"}
{"url": "https://www.dnevnik.bg/bulgaria/2018/09/21/3315055_kak_obshtina_varna_vuvede_v_eksploataciia_edin_ot/", "text": "Общинската администрация във Варна е издала Удостоверение за въвеждане в експлоатация на един от най-скандалните строежи в Морската градина – двуетажна сграда, собственост на дружеството \"Зърнени храни – гр. Силистра\". Документът, по-известен с популярното си название \"Акт 16\", е издаден на 15 юни т.г., сочи справка в регистъра с нормативни актове на община Варна. Двуетажната постройка е собственост на дружеството \"Зърнени храни – гр. Силистра\" и се намира на мястото на някогашен общински имот. Заради протестите, съпътствали строителството, кметът на града Иван Портних (ГЕРБ) заяви на 17 февруари 2016 г.: Ако бъдат установени нарушения по документацията, издавана от три различни институции, нека бъдат предприети всички мерки, разпоредени от разследващите органи!\" Под \"стари грехове\" тогава Портних имаше предвид действия на администрацията, оглавявана до март 2013 г. от злополучния му предшественик Кирил Йорданов. Издаването на Удостоверение за въвеждане в експлоатация на сградата обаче показва, че новата местна администрация във Варна просто е довършила \"греховете\" на предходната. При това въпреки, че с троежът стана факт, независимо от гражданските протести и очевидните нарушения при издаването на разрешения за \"укрепване \" на стара общинска вила. Така напр. скоро след завършването на сградата в началото на м.г. се оказа, че тя е била нанесена в кадастралните карти Това стана видно при сравняването на архивни сателитни снимки на имота и датата на заповедта, с която кадастралната му карта е била изменена. Проверка на \"Дневник\", направена още в средата на м.г. показа, че нанасянето на несъществуващата сграда е станало от началника на варненската служба по кадастър Красимира Кателиева, когато директор на висшестоящата агенция е бил Александър Лазаров. От сателитната снимка на имота в Google maps, направена на 1 януари 2015 г., ясно се вижда ограден и разчистен . По-късно именно върху него бе започнато строителството. В същото време информацията на сайта на Агенцията по геодезия, картография и кадастър показваше, че промяната в картите на района е нанесена още на 23 юни 2011 г. и там несъществуващата сграда е отразен във вида, в който е Според справка, изготвена от бившия директор на агенцията Мима Чалева, с която \"Дневник\" разполага, промяната е станала на базата на заявление, изготвено от община Варна. В него е посочено, че старата общинска вила, съществувала в имота, е отразена погрешно в кадастъра с размер 145 кв.м и е била описана като . Промяната е поискана заради \"предстояща реконструкция и издаване на нов акт за общинска собственост\". От съдържанието на същата справка, подписана от Чалева, става ясно също, че към заявлението на местната администрация е бил приложен и акт от 2009 г. за общинска собственост на сградата, подлежаща на ремонт. Той е поправен с друг - от 2011 г. Във втория документ обаче, някогашната \"самосрутваща се и опасна\" общинска вила се оказва пораснала три пъти за четири години и отразена с След придобиването ѝ от \"Зърнени храни – гр. Силистра\" вилата бе разрушена, а на мястото и се появи съвършено нова, но и с новите размери. Строежът на двуетажна сграда в Морската градина на Варна беше съпътстван и от друг скандал.  Теренът бе придобит от силистренското дружество през 2012 г. по силата на . За да стане собственик на имота, \"Зърнени храни – гр. Силистра\" поема ангажимента да инвестира близо 1.4 млн. лв. в спортен комплекс и басейн към една от общинските детски градини. Скоро след придобиването комисия, назначена със заповед на Йорданов, разпорежда сградата да бъде укрепена, тъй като е застрашена от самосрутване и е \"опасна за здравето и живота на преминаващите хора\". Това е трябвало да стане чрез \"поправяне, възстановяване и заздравяване чрез преизграждане на компрометирани елементи\". Но при извършването на ремонта , при която старата сграда се саморазрушила. Според съставените протоколи \"аварийната ситуация\" е настъпила точно в 7.30 ч. на 2 март 2012 г. Тогава тухлените зидове на съществуваща стара вила били съборени от \"силните пориви на вятъра\". Проверка на \"Дневник\" в архива на Националния институт по метеорология и хидрология при БАН обаче показа, че  в деня, в който вилата е паднала под \"силните пориви\", по цялото Черноморие е духал \"слаб запад-северозападен вятър\" . Приблизително същото – с \"до умерен северен вятър\" с вълнение на морето 2-3 бала е било времето и на 1 март – ден преди \"аварията\". Въпреки очевидната фалшификация обаче, през 2013 г. тогавашният главен архитект нa Варна Петър Йорданов е издал ново разрешение за строеж. С него \"авариралата\" стара вила е била заменена със съвършено нова - двуетажна сграда, почти два пъти по-голяма от първата, с променена фасада, един допълнителен етаж и напълно нова конструкция. Цялата документация по случая бе изпратена на Окръжната прокуратура - Варна за извършването на проверка по преписка, заведена още през 2016 г. Резултатите от нея обаче никога не станаха известни. се нарежда Удостоверението за въвеждане в експлоатация. От всичко изброено до тук става очевидно ясно, че то е издадено за една сграда, появила се в кадастъра преди да съществува, съборена от слаб северозападен вятър и пораснала три пъти в документооборота на местната администрация във Варна.", "date": "2018.09.21", "title": "Как община Варна въведе в експлоатация един от \"греховете\" на бившия кмет Кирил Йорданов"}
{"url": "https://www.dnevnik.bg/sport/2018/09/21/3315014_fotogaleriia_sladuk_triumf_i_luda_radost_za_klivland/", "text": "Отборът на \"Кливланд браунс\" прекъсна серията си от 19 мача без победа в Националната футболна лига (НФЛ) след обрат за 21:17 срещу \"Ню йорк джетс\". Успехът беше първи за \"Браунс\" от 635 дни, като последната победа на отбора дойде на 24 декември 2016 г.", "date": "2018.09.21", "title": "Фотогалерия: Сладък триумф и луда радост за \"Кливланд браунс\" след 635 дни без победа"}
{"url": "https://www.dnevnik.bg/bulgaria/2018/09/21/3315051_uchitelka_prevejda_deca_prez_jp_linii_pri_spusnata/", "text": "Регионалното управление на образованието в Пазарджик започна проверка по повод разпространен в социалните мрежи клип, на който се вижда как две учителки превеждат малки ученици през жп прелез при спуснати бариери. Това е станало вчера във Велинград, а децата са от основно училище \"Неофит Рилски\", съобщи БНР. На клипа се вижда още как половината деца успяват да преминат през релсите, но идващият влак на прелеза край Клептуза плаши останалите и те побягват назад, изчаквайки теснолинейката да премине. Клипът е заснет от случаен свидетел и от снощи е в социалните мрежи. \"Не мога да си обясня, защото учителите са с дългогодишен опит. Просто една грешка, която е абсолютно нелепа за мен. При положение че има спусната бариера и подадени звукови сигнали. Слава на бога, че децата са живи и здрави. Сега съвсем официално подготвяме писма за изискване на писмени обяснения\", коментира пред БНР директорът на училището Юлия Трионджиева. \"Учителките ще получат дисциплинарни наказания, най-вероятно това ще е предупреждение за уволнение\", съобщи Трионджиева. Те са с добра педагогическа репутация. В подадените от тях писмени обяснения те са се опитали да оправдаят преминаването с това, че влакът е бил далеч. Полицията е съставила на учителките акт за нарушение на Закона за движение по пътищата. Случаят се проверява и от агенцията за закрила на детето. Авторът на клипа е Филип Каролев, който коментира пред БНР, че случайно е бил на мястото, за да снима преминаването на теснолинейката. \"Когато започнах да снимам, децата не бяха стигнали до прелеза. Първо снимах двете хоризонтални червени светлини, спуснатите бариери. Влакът се приближи и даде многократно звукови сигнали, защото се видя, че има проблем на прелеза. Самите деца се развикаха, че идва влак. Те не бяха обаче уплашени. По-скоро реагираха на факта, че идва влак. Едната група деца с учителката беше преминала. Втората учителка скочи и спря останалата група деца, за да не преминат и те. Аз бях отсреща на бариерата и ако бях реагирал, щеше да стане по-опасно. Аз като гражданин не съм оторизиран да правя забележка. Не съм сигнализирал полицията, защото като инженер прецених, че нямаше голяма опасност. Влакът влизаше в гарата и скоростта не беше толкова голяма. Но възпитателният момент тук липсва и затова го качих в социалната мрежа\", разказа Каролев. Той допълни, че обикаля из цялата страна и снима подобни клипове с нарушения.", "date": "2018.09.21", "title": "Учителки превеждат деца през жп линии при спусната бариера и идващ влак"}
{"url": "https://www.dnevnik.bg/biznes/2018/09/21/3314979_sindicite_na_ktb_otchetoha_kakvo_sa_svurshili_po/", "text": "Синдиците на на Корпоративна търговска банка (КТБ) отчетоха какво са свършили за шестте месеца, откакто законът позволи със задна дата да бъдат отменени цесии, прихващанията и промяната в собствеността на дружества. Синдиците отчитат, че от 13 март до 13 септември са подали 226 искания за подновяване на обезпечения по прихващания за над 240 млн. лева. В Централния регистър на особените залози са подадени 182 заявления за подновяване. От тях вписаните подновявания са 94 броя. По подадените заявления за подновяване на особени залози са постановени 3 отказа за вписване, а по останалите все още се очаква произнасяне. Предприети са действия по подновяване на 33 ипотеки на кредитополучатели на КТБ АД, от вписаните подновявания са 19 броя. В случаите, в които съдиите по вписванията са постановили откази, са подадени частни жалби пред компетентния съд за отмяна на отказа и вписване на ипотеката. В част от случаите съдът е отменил отказите и е разпоредил извършване на вписването. Подадени са 6 заявления за подновяване на морски ипотеки на обща стойност над 25 млн. лева. От влизането в сила на измененията са заявени вписвания на 9 броя особени залози върху търговски предприятия на длъжници на КТБ. От тях вписаните подновявания са 6 бр., а по 3 бр. все още се очаква произнасяне. В същия 6-месечен период са внесени 2 искания за подновяване на залог върху акции, които са уважени и залозите са подновени. Освен заявления за подновяване на заличени по време на квестурата обезпечения са подадени и множество искания за подновяване на изтекли обезпечения, се казва в съобщението. Синдиците уверяват, че извършеното от тях може да допринесе значително за увеличаването на наличните средства в масата на несъстоятелността на КТБ, което е в интерес на всички кредитори с приети вземания. Те напомнят, че резултатите от извършеното подновяване на обезпеченията в полза на банката могат да се очакват вбъдеще, защото реализирането на всяко обезпечение изисква време и съдебни процедури. Измененията в Закона за банковата несъстоятелност (ЗБН), обнародвани в Държавен вестник на 13 март, са инициатива на депутатите от ДПС Делян Пеевски, Йордан Цонев и Хамид Хамид, които го представиха като борба с вторичното разграбване на фалиралата банка. Законът преодоля президентско вето, а в момента се чака по текстовете  да се произнесе Конституционният съд,  сезиран от търговската колегия на Върховния касационен съд.", "date": "2018.09.21", "title": "Синдиците на КТБ отчетоха какво са свършили по закона \"Пеевски\" за КТБ"}
{"url": "https://www.dnevnik.bg/sviat/2018/09/21/3315067_zaradi_ukraina_voina_na_curkvite/", "text": "\"Прекъсване на дипломатическите отношения\" – Волоколамският митрополит Иларион, първият дипломат на Руската православна църква (РПЦ), много точно определи решението на Светия синод в Москва. Синодът постанови, че временно спира да споменава името на Вселенския патриарх Вартоломей по време на литургии и прекъсва всякакви контакти със структури, които се председателстват от Вселенската патриаршия. Следващата стъпка ще бъде прекъсването на евхаристичното взаимодействие, тоест – да се забрани на духовниците от двете църковни юрисдикции да участват в общи богослужения, а на вярващите – да се причестяват в храмовете под егидата на другата патриаршия. Тази стъпка е много по-сериозна от първата, защото ще доведе до нещо нечувано: РПЦ ще обяви за нелигитимен най-древния православен патриарх. Сигурен съм, че тя ще бъде предприета съвсем скоро, защото патриарх Вартоломей няма да се откаже от плановете си за автокефална Украинска православна църква (УПЦ). В резиденцията на Вартоломей в истанбулския квартал \"Фенер\" смятат следното: когато през 17-и век е дал на московския митрополит правото да назначава епископи в Киев, Константинополският патриарх изобщо не се е отказал от своята юрисдикция в Украйна. В Москва обаче твърдят точно обратното: че Украйна е била предадена завинаги под юрисдикцията на РПЦ. Дискусията дали Вартоломей има право да изпраща свои екзарси в Киев във връзка с бъдещата независимост на УПЦ ще се точи години, ако не и десетилетия. Но нека да си припомним, че църковните конфликти понякога траят цели столетия. Повечето  автокефални православни църкви  най-вероятно няма да оспорят решението на Вселенския патриарх. РПЦ ще се окаже в изолация - или в полуизолация, в случай че по стар обичай получи подкрепа от Грузинската, Сръбската и Българската православна църква. След това ще възникне и конфликт около църковните имоти в Украйна. Нека не забравяме, че в Украйна има достатъчно радикално настроени хора, а и провокатори на руските тайни служби. Особено пък като имаме предвид, че догодина там предстоят президентски и парламентарни избори. Опасявам се, че може да се стигне дори до масови безредици на квазирелигиозна основа. И Кремъл ще разполага с прекрасен повод да подклажда дестабилизирането на страната, с която Русия вече от пет години води война. \"Война\" – това впрочем е най-важната дума в тази междуцърковна криза. Бившият митрополит на РПЦ, а сега духовен глава на самообявилата се Киевска патриаршия Филарет Денисенко още в средата на 1990-те години изпрати до Вселенския патриарх молба за църковна автономия. Тази и последвалите молби дълго време оставаха без отговор, а Вселенският патриарх не делегираше никакви екзарси в Киев. Моето лично мнение е следното: дори да не съществуваше Вселенски патриарх, въпросът за учредяването на автокефална УПЦ тъй или иначе щеше да възникне тъкмо сега. Защото официалните говорители на РПЦ вече от четири години говорят за \"руския свят\", за \"украинци и руснаци като един народ\" и за \"гражданската война на украинска земя\", а това нямаше как да не предизвика  ответна реакция, изразяваща се в желанието да се скъса с всичко московско  и да се направи своя собствена, национална и патриотическа църква. Тъкмо тази църква, която под името \"Киевска патриаршия\" продължава да благославя батальоните, отправящи се към фронта, да организира болници за ранените и да събира колети за войниците. Именно логиката на войната ускори процеса на църковната независимост. Ако го кажем с езика на бизнеса: голямото украинско търсене в крайна сметка роди и предлагането откъм Истанбул. Послушната РПЦ Част от най-активните представители на православната общественост и духовниците в РПЦ напоследък взимат на въоръжение нов аргумент: възникването на украинска автокефалия ще предизвика разпространяването на ерес, или казано по-просто - на национализма в новата украинска църква. Но според мен, във военни условия това е просто неизбежно. Все пак доста странно е, че тези обвинения идват именно от страна на онези, които поощряваха молебените на позициите на така наречените \"опълченци\", призоваваха руснаците към освободителна борба и славословеха създаването на \"Новорусия\". Инстинктивният  имперски шовинизъм, който е присъщ на голяма част от клира и вярващите в рамките на РПЦ , се сблъска с неизбежния в условията на война национализъм на бившите украински \"братя\". РПЦ имаше един-единствен начин да запази влиянието си в съседната страна: тя трябваше своевременно, ясно и недвусмислено да осъди украинската политика на Кремъл или поне да се отграничи от нея. Но понеже това не се случи, автокефалията ще я бъде, а вероятно ще настъпи и разкол сред украинските православни. Още повече, че Кремъл няма да пожали сили и средства, за да го разпали. Та нали на война всички средства са позволени? Търси се виновен Свидетели сме на окончателното погребване на месианските претенции на руската църковна йерархия и на концепцията за някакъв \"руски свят\". А това може да постави началото на нещо ново в живота на православната църква. Макар че е наивно да се очаква, че клирът или православната общественост ще си направят някакви трезви изводи. Отделянето на Украйна ще бъде приписано на безпринципния Порошенко, на гръцките интриганти от Вселенската патриаршия, които завиждат на могъществото на РПЦ – и, разбира се, на американците, без които, както се знае, в света никога нищо не се случва. Тук, при това съвсем сериозно, трябва да добавим и НАТО. Защото преди ръкополагането му сегашният патриарх Вартоломей е отбил двегодишна срочна военна служба като офицер в турската армия. Около този факт в неговата биография вече се вдигна голяма пушилка във форумите на православната блогосфера. Църквата (заедно с по-голямата част от руското общество) и занапред ще продължи да играе вече привичната ѝ роля на жертва на някакъв световен заговор. А това означава, че тя по-скоро ще се окаже неподготвена и за неизбежно надвисващите над Русия социални и политически бури. Така, както не беше готова и за кризата около Украйна.", "date": "2018.09.21", "title": "Заради Украйна: война на църквите"}
{"url": "https://www.dnevnik.bg/bulgaria/2018/09/21/3315152_agenciia_mitnici_zapechata_skladove_na_vinprom_karnobat/", "text": "Агенция \"Митници\" е извършила проверка на данъчни складове за производство на алкохолни напитки в района на Карнобат, съобщи БНТ. Става дума за складови помещения свързани с \"Винпром Карнобат\" и арестувания бизнесмен Миню Стайков. Констатирани са множество нередности по Закона за акцизите и данъчните складове, във връзка с което ще бъдат предприети действия за обезпечаване на доказателствата чрез запечатване на обектите при първоначален срок от 48 часа. Мярката може да бъде продължена с определение от компетентния съд. Работници от завода протестираха, защото всички цехове спират работа и близо 1500 души може да останат без заплати.", "date": "2018.09.21", "title": "Агенция \"Митници\" запечата складове на \"Винпром Карнобат\""}
{"url": "https://www.dnevnik.bg/bulgaria/2018/09/21/3315153_mujut_prostrelial_policai_shte_bude_izsledvan_v/", "text": "                        21-годишният Христо Бръзицов, който простреля в лицето полицай от столичното Трето РПУ, ще бъде настанен за изследване в психиатрична болница в Ловеч. Това реши състав на Софийския градски съд, съобщи Би Ти Ви. Мъжът е обвинен в опит за убийство на полицая Георги Йовчев. Пред съда трима експерти обясниха, че Бръзицов страда от изключително тежка форма на параноидна шизофрения. Задържаният обясни, че е стрелял по полицаите, за да защити майка си и себе си. Тя пък обяснява, че синът й стрелял по нея, но уцелил полицая. Разказа също, че 49 дни преди инцидента позвънила в МВР с молба синът й да бъде настанен в психиатрия. Тя посочи, че болестта на Христо се е отключила след онлайн агресия. До стрелбата се стигнало при опит мъжът да бъде хоспитализиран.", "date": "2018.09.21", "title": "Мъжът, прострелял полицай, ще бъде изследван в психиатрия"}
{"url": "https://www.dnevnik.bg/sport/2018/09/21/3315155_levski_izleze_sam_na_vurha_s_ubeditelna_pobeda_nad/", "text": "Левски\" се завърна на първо място след убедителна победа с 4:0 срещу \"Витоша\" (Бистрица) във втория мач от деветия кръг на Първа лига. Сините записаха седми успех за сезона и събраха 22 точки. Тимът, воден от Славиша Стоянович, се откъсна с три точки пред ЦСКА, който гостува на \"Ботев\" (Враца) в събота. \"Левски\" поведе още в третата минута след гол на централния защитник Давид Яблонски след центриране от корнер. До края на полувремето сините имаха няколко отлични възможности да увеличат аванса си, но Станислав Костов, Жерсон Кабрал и Габриел Обертан ги пропиляха. Седем минути след началото на втората част домакините стигнаха до втори гол. Паулиньо проби по лявото крило и подаде към Кабрал, който с левия крак насочи топката в близкия ъгъл от границата на наказателното поле. В 62-ата минута \"Левски\" получи дузпа за нарушение срещу Паулиньо. Бразилският халф се зае с изпълнението, но ударът му беше спасен от вратарят на \"Витоша\" Християн Василев. Три минути по-късно сините все пак вкараха трето попадение. Паулиньо изведе Давиде Мариани зад защитата, а швейцарецът веднага подаде по земя към Станислав Костов, който не сгреши, останал очи в очи с Василев пред вратарското поле. В 74-ата минута резултата стана 4:0, след като Милош Цветкович намери непокрития Костов, който отблизо вкара втория си гол в мача. Десет минути по-късно гостите от Бистрица върнаха едно попадение чрез Григор Долапчиев. В първия мач от кръга \"Берое\" стигна само до 1:1 срещу \"Етър\" във Велико Търново и пропусна да излезе на трето място. Тимът от Стара Загора събра 16 точки, като изостава с една от шампиона \"Лудогорец\", с три от ЦСКА и с шест от \"Левски\".", "date": "2018.09.21", "title": "\"Левски\" излезе сам на върха с убедителна победа над \"Витоша\" (Бистрица)"}
{"url": "https://www.dnevnik.bg/sport/2018/09/21/3315150_voleibolistite_vzeha_revansh_ot_iran_i_zapaziha/", "text": "Българските волейболисти запазиха надежди за финалната шестица на световното първенство, след като започнаха с успех втората фаза на шампионата. Тимът, воден от Пламен Константинов, постигна чиста победа срещу Иран с 3:0 (25:19, 28:26, 26:24) пред около 5000 зрители в зала \"Арена Армеец\" Българският отбор записа четвърти успех от началото на шампиона и взе реванш за  загубата от иранците в първата фаза на световното . Националите излязоха на второ място в група G с 13 точки, а Иран заема третата позиция с 11. В първия мач от групата  САЩ победи Канада с 3:1  и се насочи уверено към финалната шестица. Американците постигнаха шести успех от шест мача и събраха 16 точки. Канадците са последни с девет. За финалната шестица в Торино ще се класират победители от четирите групи във втората фаза и двата отбора с най-добри показатели сред завършилите на втора позиция. Мачът започна отлично за българският отбор, който спечели седем от първите осем точки, а при първата техническа пауза се оттегли с аванс от 8:2. Началният удар работеше добре и националите съумяха да запазят преднината си и при второто техническо прекъсване - 16:10. Домакините взеха първата точка след паузата и поведоха със 17:10, след което последва леко отпуска и Иран намали разликата до четири точки при 14:18. Българските волейболисти все пак нямаха проблем да затворят гейма с 25:19. Втората част започна с по-добра игра на Иран. Азиатският тим спечели четири от първите пет точки и поддържаше разликата до 8:5. Българите обаче бързо съкратиха пасива си и при втората техническа пауза бяха напред при 16:15. Последваха нервни минути, в които резултатът се движеше точка за точка. Иранците първи стигнаха до точка за спечелването на втория гейм, но българите я спасиха и спечелиха надлъгването с 28:26. Здравата битка продължи и в третия гейм, в който нито един от двата отбора не успяваше да се откъсна с повече от две точки. Равенството се задържа до 20:20, когато българският отбор записа серия от четири поредни точки, за което помогнаха два сервира на Тодор Скримов, който с помощта на мрежата се превърнаха в асове. Двубоят изгледаше решен, но домакините пропиляха и четирите мачбола и се стигна до равенство при 24:24. Българските волейболисти все пак стигнаха до пета възможност и Валентин Братоев я реализира. Тодор Скримов беше най-резултатен за победителите с 18 точки. Той реализира 11 от 18-те си атаки и направи седем аса. Братоев добави 17 точки, а Николай Николов завърши с девет. Българският отбор приключи мача с 11 директни точки от сервис срещу четири за Иран, което се оказа решаващо за крайния изход.", "date": "2018.09.21", "title": "Волейболистите взеха реванш от Иран и запазиха надежди за финалната шестица"}
{"url": "https://www.dnevnik.bg/sport/2018/09/21/3315166_grigor_dimitrov_dade_uspeshen_start_na_evropa_v_kupa/", "text": "Отборът на Европа започна успешно защитата на титлата в купа \"Лейвър\". В първия мач от надпреварата шампионът от финалите на АТП Григор Димитров постигна убедителна победа с 6:1, 6:4 срещу американеца Франсис Тиафо. Българският тенисист сервираше на много високо ниво, като пласира 11 аса и вкара 70% от първите си сервиси. Той загуби едва десет точки в подаванията си. Димитров започна силно мача и спечели първите три гейма. Тиафо спря серията на съперника за 1:3, но в шестия гейм американецът отново загуби подаването си, след което българинът затвори с лекота първия сет при свой сервис. Втората част беше доста по-оспорвана. Димитров проби за 4:3, но веднага след това загуби подаването си и резултатът беше изравнен. Той все пак отново си върна предимството с пробив за 5:4, след което приключи двубоя с убедителен сервис гейм. С успеха на Димитров Европа поведе с 1:0 срещу отбора на останалия свят. Купа \"Лейвър\" се провежда във формат с 12 мача - девет поединично и три на двойки. В първия ден всяка победа носи по една точка, във втория ден - по две точки, а в последния - по три. В трите дни се играят по четири мача, които са във формат два от три сета. Ако има равенство след първите два сета, победителят се определя с шампионски тайбрек до десет точки. Във втория мач от първия ден британецът Кайл Едмънд ще играе с американеца Джак Сок. Третият мач поединочно противопоставя белгиеца Давид Гофен и аржентинеца Диего Шварцман. Във финалнит двубой за деня носителите на общо 34 титли от Големия шлем Роджър Федерер и Новак Джокович ще си партнират на двойи срещу Сок и Кевин Андерсън. ", "date": "2018.09.21", "title": "Григор Димитров даде успешен старт на Европа в купа \"Лейвър\""}
{"url": "https://www.dnevnik.bg/sport/2018/09/21/3315179_konstantinov_vidia_vuzhodiashta_gradaciia_v_igrata_i/", "text": "Селекционерът на националния отбор по волейбол Пламен Константинов оцени високо представянето на състава при  победата срещу Иран в началото на втората фаза на световното първенство . Българите се вложиха и стигнаха до 3:0, като се справиха с няколко трудни момента в края на втория и на третия гейм. \"Имаше различен заряд в момчетата. Имаше един момент на сковаване, но бързо го преодоляхме. Имаше блясък в очите - това, което ни липсваше в някои мачове. А и все пак ние сме съдомакини, играем вкъщи\", посочи Константинов. \"От мач на мач повече си вярват, повече вярват, че могат да постигнат резултат. Надявам се това да го запазим и за утре.\" \"Залата не беше пълна, но публиката даде добра подкрепа на отбора\", продължи той. \"Правим възходяща линия от мач на мач. Трябва да изчистим нервността в някой ситуации. Утре (срещу САЩ) ще ни бъде по-леко от психологическа гледна точка, по-трудно от волейболна\", добави селекционерът. В събота българският отбор излиза срещу САЩ в 20.40 часа, а в неделя е мачът с Канада.", "date": "2018.09.21", "title": "Константинов видя възходяща градация в играта и блясък в очите на волейболистите"}
