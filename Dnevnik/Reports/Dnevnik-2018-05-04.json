{"url": "https://www.dnevnik.bg/bulgaria/2018/05/04/3173861_hora_ot_administraciiata_v_mvr_moje_da_poemat/", "text": "Нерешеният проблем е със структурните промени, каза на брифинг в Сандански в обобщение на първата година от управлението на ГЕРБ министърът на вътрешните работи Валентин Радев, цитиран от БТА.  \"Със сигурност ще има преструктуриране. Хората от администрацията може би ще бъдат насочени към дейности с полицейски функции. Ще използваме и вече получения доклад от Световната банка. Едва тогава ще вземем решение, допълни той. Радев подчерта, че диалогът със синдикатите върви добре и изрази надежда, че на празника на МВР на 5 юли няма да има протести. . По повод обвинените в Гърция българи в трафик на хора и молбата на омбудсмана Мая Манолова този въпрос да бъде поставен пред гръцката страна, министър Радев посочи \"Разбрахме се с министър Тоскас да се направи бързо работна група, за да не страдат хората. Ако има нещо несправедливо или най-малкото различно между нас и съседна Гърция, да го изравним. Това обещах, това направих.\" За войната по пътищата сме отделили повече от необходимите сили и средства, отбеляза министърът.  Правим три нови закона - Закона за движение по пътищата, тук остава само контролната дейност. Законът за водачите и за превозните средства е отговорност на Министерството на транспорта, съобщенията и информационните технологии. Третият - за пътищата, той си остава за Министерството на регионалното развитие и благоустройството, посочи Валентин Радев. Двадесет и два милиона лева досега са вложени за реновиране на административните сгради на полицията и пожарната в страната. Това са 51 сгради, от които 17 предстоят да бъдат обновени. Около 76 милиона лева са влезли в МВР по програми за благоустрояването на сградния фонд - ренови", "date": "2018.05.04", "title": "Хора от администрацията в МВР може да поемат полицейски функции"}
{"url": "https://www.dnevnik.bg/bulgaria/2018/05/04/3173847_otchet_na_administrativnoto_pravosudie_za_2017_g_ima/", "text": "Административните съдии работят повече, но и качествено. Натовареността все още е неравномерна. Това са част от изводите на отчета на административното правораздаване, за който съобщиха в петък от Върховния административен съд (ВАС). \"Aдминиcтpaтивнoтo пpaвopaздaвaнe в Бългapия e нa втopo мяcтo пo нaтoвapeнocт cpeд вcичĸи cъдилищa. Bъпpeĸи yвeличaвaнeтo нa oбeмa дeлa и нepaвнoмepнaтa нaтoвapeнocт, бългapcĸoтo aдминиcтpaтивнo пpaвopaздaвaнe зaпaзвa зa пopeднa гoдинa чeлнaтa cи пoзиция в Eвpoпa пo ĸaчecтвo, бъpзинa и eфиĸacнocт\", става известно още от отчета, в който се цитират данни от информационното табли на Европейския съюз. Най-натоварени са четири от 28-те административни съдилища – Coфия-гpaд, Πлoвдив, Bapнa и Бypгac, където са били разгледани над 50 % от всички дела. През 2017 година над 60 хиляди дела са били свършени във Върховния административен съд и в останалите 28 съдилища. Новообразуваните дела са над 46 000. Bъв Bъpxoвния aдминиcтpaтивeн cъд дeлaтa зa paзглeждaнe ca били oбщo 22 010, ĸaтo 15 038 oт тяx ca били aдминиcтpaтивнитe дeлa, oбpaзyвaни пpeз м.г., ĸoeтo e c нaд 6% пoвeчe cпpямo пpeдxoднaтa 2016 г. В съобщението за отчета се припомня позициятата на върховния съд, както и на останалите административни съдилища в страната, които се обявиха против решението на правителството да поиска европейски мониторинг на административното правораздаване. Анализът, който трябваше да е същия като този извършен на държавното обвинение, се очакваше да започне през май. Тази седмица обаче от правосъдния министър Цецка Цачева стана известно, че кабинетът може и да оттегли подобно искане, отправено през октомври към Службата за подкрепа. Moтивитe на административните магистрати срещу идеята за евроанализ ca, чe са необходими единствено зaĸoнoдaтeлни пpoмeни за разрешаване на пpoблeма c виcoĸaтa нaтoвapeнocт нa BAC и нepaвнoмepнaтa нaтoвapeнocт нa 28-тe aдминиcтpaтивни cъдилищa.", "date": "2018.05.04", "title": "Отчет на административното правосъдие за 2017 г.: Има много работа, но се върши качествено"}
{"url": "https://www.dnevnik.bg/evropa/2018/05/04/3173595_godina_sled_izborite_francuzite_sa_razdeleni_v/", "text": "Година след идването си на власт френският президент Еманюел Макрон привлича част от сънародниците си със своя динамизъм и воля за реформи, но не успява да се отърве от етикета \"президент на богатите\", лепнат му от неговите противници. В една страна, обхваната от социални протести и разтърсена от  множество стачки  в транспортния сектор, френският държавен глава, избран на 7 май 2017 г. с категорично реформистка програма, като цяло издържа на ударите според проучванията на общественото мнение. Със стабилна обществена подкрепа от 40 до 45 на сто, той се радва на по-голяма популярност от своя предшественик Франсоа Оланд по същото време от мандата му, сравнима с тази на Никола Саркози, президент на Франция от 2007 до 2012 година. Младият четиридесетгодишен политик, който обявява все повече проекти, обаче е \"Ако има нещо, за което французите да са единни, то е, че президентът действа. Това, което ги разделя, са неговите действия\", обобщава Жан-Даниел Леви от института \"Харис интерактив\". В основата си имиджът на президента не се е променил изобщо от избирането му, когато получи 64 на сто от гласовете в конкретен контекст с присъствието на кандидата на крайната десница Марин льо Пен на втория тур на президентските избори. В позитивен план той все още е смятан за динамичен и дързък, твърдо решен да промени Франция и да спази обещанията си. Според съвместно изследване на института за анализи \"Елаб\" и консултантската компания \"Уейвстоун\" 69 на сто от французите го смятат за \"реформатор\". Една четвърт от запитаните споменават спонтанно понятия като \"промяна\", \"динамизъм\", \"решителност\" или \"ефикасност\". В негативен план той е възприеман като на французите. Идеята за \"президент на богатите\", фаворизиращ жителите на градовете и по-заможните за сметка на по-малко облагодетелстваните граждани, продължава да се споменава в проучванията. 51 на сто от запитаните в проучването на \"Елаб\" и \"Уейвстоун\" смятат политиката му за \"несправедлива\". В замяна на това Макрон е понякога считан за новия лидер на Европа. Още с появата си той сложи точка на съмненията дали е способен да изпълнява своите президентски задължения. Отговор  на Доналд Тръмп за климата , посрещане на руския президент Владимир Путин в Париж; \"подобни неща показаха много бързо  президентския му размах  - предимство, което ще запази независимо какво ще се случи по време на неговия президентски мандат\", смята Брюно Жанбар, заместник генерален директор на социологическия институт \"Ъпиниънуей\". Някои от започнатите реформи, като например тези на кодекса на труда или на железниците, успокояват част от десницата, що се отнася до способността на Макрон да действа. В същото време обаче те го откъснаха от редица леви избиратели, които го смятат за прекалено либерален. Около 40 на сто от французите казват, че все още изчакват да видят резултатите от водената политика в обстановка на силно недоверие към политическите ръководители. Година след началото на мандата си Еманюел Макрон \"все още няма победи, които да отчете\" и \"все още за него се съди по намеренията му, а не по резултатите\", обяснява Бернар Санане, председател на института \"Елаб\", във в. \"Еко\". който задуха след президентските избори, отслабва прогресивно. Французите виждат наистина, че икономическата ситуация в глобален план се подобрява, но не усещат конкретни подобрения за тях самите\", добавя той. Това усещане е \"особено лесно забележимо сред работническата класа\". Според анализаторите френският държавен глава за момента е облагодетелстван от липсата на алтернатива, или поне на такава, която да е смятана за достатъчно стабилна. На президентските избори традиционните партии понесоха поражение - както тези от левицата, така и от десницата. \"Имаме президент, който няма особено висока популярност\", но \"тази слаба популярност е огромна, ако го сравняваме с конкурентите му\", обобщава Брюно Жанбар. /БТА", "date": "2018.05.04", "title": "Година след изборите французите са разделени в мнението си за Макрон"}
{"url": "https://www.dnevnik.bg/sviat/2018/05/04/3173868_mejdunarodna_grupa_za_mnogomilionni_izmami_s_dds/", "text": "Европол\" обяви днес, че 58 души са били арестувани в рамките на полицейска операция на европейско ниво с цел разбиване на престъпна група, заподозряна в измами с ДДС за стотици милиони евро, съобщи БТА като се позова на европейски информационни агенции. В разследването, ръководено от Испания, са участвали Белгия, България, Германия, Унгария, Италия, Португалия и Румъния. При операцията, координираната от централата на Европол в Хага и проведена с помощта на \"Евроюст\", са арестувани заподозрени в Белгия, Германия, Португалия и Испания. Само испанската полиция е арестувала 52-ма заподозрени между 18 и 20 април, посочват \"Европол\" и \"Евроюст\" в отделни съобщения. Престъпната група е действала из цяла Европа през последните девет години и е заподозряна в измами с ДДС и пране на пари в общ размер от 390 милиона евро. Групата е извършвала и симулирала внос на оригинална електроника и имитация на такава, която е препродавала в интернет. Заподозрените са използвали мрежа от повече от 100 дружества в Европа и САЩ, повечето от които фантоми, за да изпират парите, преди да ги прехвърлят в банкови сметки в България и Унгария. Престъпната организация е разполагала и с център за производство на фалшиви фактури. \"Европол\" посочва, че за три години групата е пласирала фалшиви фактури на стойност повече от 250 милиона евро. Престъпниците са използвали различни методи, за да легализират доходите си, като например инвестиции в недвижими имоти или покупка на луксозни автомобили. \"Въртележките с ДДС\" на групировката са причинили загуби на икономиката на Европейския съюз за най-малко 60 милиона евро, допълва \"Европол\". Измамниците са внасяли стоки, без да заплащат ДДС на данъчните власти, и впоследствие са ги продавали на цена, включваща и стойността на данъка. \"Европол\" обяви, че престъпната група се е състояла основно от италиански, португалски и испански граждани и е била ръководена от Испания от баща и син испански граждани.", "date": "2018.05.04", "title": "Международна група за многомилионни измами с ДДС държала парите си в България"}
{"url": "https://www.dnevnik.bg/sport/2018/05/04/3173870_jenite_donesoha_purvite_dva_zlatni_medala_za_bulgariia/", "text": "Женската борба донесе първите два златни медала за България от европейското първенство в Каспийск. Биляна Дудова защити европейската си титла в категория до 57 кг, а при 62-килограмовите Тайбе Юсейн спечели първото си златно отличие от голям шампионат навръх 27-ия си рожден ден. Точно една година след като за пръв пъти стъпи на европейския връх Дудова победи с 6:0 рускинята Ирина Ологонова, световна вицешампионка от 2015 г. и европейска шампионка от 2016 г. По пътя към финала българката, която е двукратна сребърна медалистка от световни първенства, се наложи последователно над германката Лаура Мертенс (4:1) и унгарката Емесе Барка (7:1). Юсейн също срещна рускиня във финала - петата от олимпийските игри Инна Тражукова. Българката отпразнува рождения си ден с първо европейски злато след победа с 11:8. По-рано Виктория Бобева завърши пета при 65-килограмовите, след като загуби с туш от беларускинята Кристина Федарашка. С това приключва българското участие при жените.  България вече има три медала при дамите след среброто на Мими Христова (59 кг) и общо четири от началото на европейското.  Даниел Александров при 82-килограмовите  спечели единственото българско отличие в класическия стил при мъжете. На 5 и 6 май ще бъдат разпределени медалите в свободния стил при мъжете.", "date": "2018.05.04", "title": "Женската борба донесе първите два златни медала за България от Евро 2018"}
{"url": "https://www.dnevnik.bg/politika/2018/05/04/3173873_vicepremierite_karakachanov_i_simeonov_pootdelno/", "text": "Лидерът на БСП Корнелия Нинова съобщи, че ще се срещне поотделно с вицепремиерите Красимир Каракачанов (Обединени патриоти - ВМРО) и Валери Симеонов (Обединени патриоти - НФСБ). Двамата я потърсили поотделно, а срещите ще са следващата седмица във вторник и четвъртък. Това съобщи Нинова в интервю за БНТ. Повод да бъде потърсена бил митингът на БСП пред Министерския съвет на 1 май, след който  последва пресконференция на управляващите , които успокоиха, че държавата се движи в правилна посока.Тогава на пресконференцията, последвала акцията на левицата, Каракачанов предложи шеговито на Нинова да се видят на бира. Днес тя уточни, че шегата е породила и нещо съществено, пък и самата тя не ходела по заведения на бира. Нинова каза, че и на двамата вицепремиери е поставила условието срещата да е официална, а след нея да има изявления за медиите. Уточни, че не знае за какво ще се говори, но предположи, че за политики и изрази надежда, че \"ще станат сериозни разговори с конкретни решения\". Вицепремиерът Томислав Дончев пред същата медиа коментира, че е назад в класацията и ще изчака резултата от двете срещи преди да реши дали да отправи и той покана.", "date": "2018.05.04", "title": "Вицепремиерите Каракачанов и Симеонов поотделно поканили Нинова на среща"}
{"url": "https://www.dnevnik.bg/photos/2018/05/04/3173685_fotogaleriia_svetovnite_snimki_na_denia_-_4_mai/", "text": "Рибар на остров Бали, Индонезия.", "date": "2018.05.04", "title": "Фотогалерия: Световните снимки на деня - 4 май"}
{"url": "https://www.dnevnik.bg/photos/2018/05/04/3173874_snimka_na_denia_novite_ekipi_na_levski_s_lika_na/", "text": "В деня, в който се навършиха  , \"Левски\" представи екипите си за новия сезон. Върху тях стои ликът на легендарния футболист на сините.", "date": "2018.05.04", "title": "Снимка на деня: Новите екипи на \"Левски\" с лика на Георги Аспарухов"}
{"url": "https://www.dnevnik.bg/bulgaria/2018/05/04/3173880_pojarnikari_gasiat_sklad_v_kv_krasna_poliana_v_sofiia/", "text": "Голям пожар гори в склад за алкохол в столичния квартал \"Красна поляна\", съобщи БНР. В прессъобщение МВР уточни, че сигналът е получен около 20 ч., а на мястото са изпратени 10 екипа огнеборци и линейка. Пристигналите пожарникари са установили, че гори склад за храни и напитки и сграда към него, огънят се е разпрострял на площ от около декар и половина. Няма данни за жертви, пострадали и застрашени от инцидента хора. От Столичната община допълнително са осигурени водоноски. По-късно пред \"Фокус\" шефът на Главна дирекция \"Пожарна безопасност и защита на населението\" Никола Николова съобщи, че пожарът е овладян от три страни. Един човек - служител на фирма с офис в съседство, е леко пострадал , прегледан е в \"Пирогов\", но не се наложило да бъде приет. Освен алкохола в склада има цигари и захарни изделия. Според Николов няма опасност за съседните сгради, между които е и болница \"Надежда\". Би Ти Ви показа любителски кадри от пожара:", "date": "2018.05.04", "title": "Пожарникари гасят склад в кв. \"Красна поляна\" в София (допълнена в 22.12)"}
{"url": "https://www.dnevnik.bg/sport/2018/05/04/3173878_levski_otpraznuva_jubileia_na_georgi_asparuhov_s_obrat/", "text": "Левски\" отпразнува юбилея на Георги Аспарухов с обрат срещу \"Ботев\" (Пловдив) пред малко повече от 2000 зрители на \"Герена\". В деня, в който се навършиха 75-годишни от рождението на легендарния нападател, сините спечелиха с 3:2, след като губеха с 0:2 до 70-ата минута. Сините излязоха с голяма част от резервите си и отстъпиваха игрово в голяма част от мача. \"Ботев\" вкара два гола в рамките на три минути през първото полувреме, а след почивката пропусна отличен шанс да реши мача. Две попадения на Паулиньо и гол от спорна дузпа на Ривалдиньо обаче донесоха обрат и три точки, с които \"Левски\" направи решителна крачка към третото място в крайното класиране. Тимът на Делио Роси събра 60 точки след 33-ия си двубой в Първа лига. Преди последните си три мача за сезона сините водят с пет точки пред \"Берое\", който е с мач по-малко - срещу \"Верея\" в неделя, и с 11 точки пред \"Ботев\". С мисъл за финала за Купата на България срещу \"Славия\" на 9 май \"Левски\" започна мача в състав Николай Кръстев, Ивайло Найденов, Холмар Ейолфсон, Аймен Белаид, Афонсо Фигейредо, Нелуц Рошу, Васил Панайотов, Антъни Белмонт, Жерсон Кабрал, Станислав Иванов и Габриел Обертан. В \"Ботев\" имаше някои принудително промени. Титуляри започнаха вратарят Даниел Кайзер и полевите играчи Филип Филипов, Радослав Терзиев, Димитър Пиргов, Лазар Марин, Тодор Неделев, Фелипе Бризола, Серкан Юсейн, Диого Кампос, Жоао Пауло и Стивън Петков. \"Ботев\" откри резултата в 31-ата минута. \"Левски\" сбърка при разиграването на топката. Марин пресече и направи 60- метров пробив до наказателното поле на сините, след което подаде вляво към Жоао Пауло. Бразилецът стреля с левия крак по диагонала и успя да намери далечния ъгъл. Само две минути по-късно гостите удвоиха аванса си. \"Канарчетата\" разигра добре по десния фланг, Бризола се измъкна технично от бранител и от аутлинията центрира към Петков, който не остави шансове на вратаря Кръстев с удар от воле от седем-осем метра. В 62-ата минута централният нападател на \"Ботев\" имаше чудесен шанс да реши мача с трети гол. Той получи подаване от Бризола пред вратарското поле, но позволи топката да му бъде избита. В 64-ата минута Пауло беше сменен от Лъчезар Балтанов, а пет по-късно Неделев напусна терена със съмнения за тежка контузия. Вместо него в игра се появи Дуде Ндонгала. \"Левски\" направи две смени още на почивката - Ривалдиньо и Паулионьо замениха Иванов и Оберта и точно двамата бразилци донесоха обрата. В 70-ата минута Кабрал задържа добре отдясно и пусна много хубав извеждащ пас към Рошу. От аутлинията румънецът върна назад към Паулиньо. Бразилецът беше оставен абсолютно непокрит и имаше време да си нагласи топката и да я изпрати във вратата. Шест минути преди края на редовното време реферът Стефан Апостолов отсъди дискусионна дузпа за доста леко падане на Паулиньо. Топката беше избита от краката на бразилеца, който след това се строполи на тревата след контакт с Филип Филипов. Ривалдиньо застана зад бялата точка и изравни - 2:2. В 90-ата минута \"Левски\" стигна до пълен обрат. Кайзер спаси удар на Карбал, но топката попадна в Паулиньо, който с чудесен шут от движение с левия крак успя да намери горния ляв ъгъл на вратата.", "date": "2018.05.04", "title": "\"Левски\" отпразнува юбилея на Георги Аспарухов с обрат от 0:2 срещу \"Ботев\" пред камерна публика"}
{"url": "https://www.dnevnik.bg/biznes/2018/05/04/3173888_vivakom_shte_polzva_sputnik_na_gazprom/", "text": "Договор за партньорство между Българската телекомуникационна компания (оперираща под бранда VIVACOM) и \"Газпром космически системи\" предвижда използване на сателитен капацитет за VSAT връзки за данни и медийни услуги, се казва в прессъобщение на компанията. БТК ще използва ресурс на спътника Yamal-402 на позиция 55 изток в Ku обхват. Преносът на сигнала ще се осъществява от Телепорт Плана, собственост на българската компания, се уточнява в него. Компанията припомня, че миналата година е постигнала пълно сертифициране на сателитната станция Плана от WТА. \"VIVACOM добавя ресурси чрез спътника Ямал на \"Газпром космически системи\" към нарастващия списък от възможности и решения за сателитни услуги\", коментира Владимир Рангелов, старши-мениджър \"Продажби, радио и телевизионни услуги\" във VIVACOM, цитиран в прессъобщението. В него се уточнява, че българският телеком и \"Газпром космически системи\" планират да развиват съвместния си бизнес чрез сателит Yamal-402, изграждайки мрежи за пренос на данни и видео в различни региони извън България.", "date": "2018.05.04", "title": "\"Виваком\" ще ползва спътник на \"Газпром\""}
{"url": "https://www.dnevnik.bg/sviat/2018/05/04/3173890_sasht_vuzstanoviavat_vtori_flot_v_severniia_atlantik/", "text": "Мнистерството на отбраната на САЩ възстановява закритият преди 7 години Втори флот, действащ в западната част на Атлантическия океан - по източното крайбрежие на страната и в Северния Атлантик. В официалното съобщение на Пентагона не се посочва изрично конкретна държава като причина за промяната, но от използваните думи за \"растящо притовопоставяне на свръхдържави\" се разбира, че най-вероятно това е Русия. Освен това \"Ройтерс\" припомня, че в последната версия на стратегията за национална сигурност на САЩ справянето с предизвикателствата, отправяни все по-агресивно от Русия и Китай бе поставено в центъра на бъдещите действия. Втори флот е основан през 1950г. със зона на действие от почти 17 милиона квадратни километра - от Северния полюс до Куба и от източното американско крайбрежие до средата на Атлантика. На изток от него - в целия Източен Атлантик, около Европа, в Средиземно море и около Африка (до бреговете на Сомалия) бе зоната на действие на Шести американски флот. Той бе разформирован през септември 2011г. покрай опитите за \"презареждане\" на отношенията с Русия. Към този момент в него имаше около 126 кораба, 4500 самолета, 90 000 души и бази по източния бряг на САЩ. Освен това в петък Пентагонът предложи да приеме в Норфолк, щата Вирджиния, командването на бъдещите съвместни сили на НАТО за гарантиране свободата на движение през океана. Другото предложено командване за логистиката в Европа вероятно ще бъде в Германия. \"Ройтерс\" се позовава на изказване на адмирал Джон Ричардсън, командващ американския военноморски флот. \"Стратегията ни за национална отбрана даде да се разбере, че се върнахме към епохата на надпревара между свръхдържави и сферата на сигурността продължава да се усложнява и да поставя пред нас все повече предизвикателства\", цитира думите му агенцията. Ричардсън потвърждава, че Втори флот ще поеме предишния си район на отговорност, но не посочва каква структура ще има и с колко кораба, подводници, самолети и десантни части ще разполага. Представител на ВМФ казва за \"Ройтерс\", че още не са взети решения кой ще е командващ, с какво ще разполага и кога флотът трябва да влезе в бойна готовност. Русия увеличи морските патрули в Балтийско море, Северния Атлантик и Арктика, макар че засега тази активност е по-слаба, отколкото в годините на студената война, казват от НАТО. Неотдавна медиите съобщиха, че САЩ възстановяват в Исландия свой център за следене на тази дейност. Американското издание  \"Дифенс нюз\" , което също съобщава новината, допълва, че завръщането на Втори флот е само една от промените в следващите години. През април министърът на отбраната Джим Матис каза, че иска силите на ВМФ да намалят ротационните мисии и да се фокусират върху това да бъдат по-непредвидими - да правят по-кратки и може би по-чести излизания в открито море, като така държат противника в напрежение какво следва. Пред конгресвени Матис обясни, че за конкуренция между велики сили не може военноморските сили \"просто да се въртят по график, позволяващ да се знае с три години напред кой самолетоносач в коя част на света ще бъде.\" \"Когато ги изпращаме, може да е за кратко време. Днес в Южнокитайско море може да има три самолетоносача и след две седмици може да е останал само един, а двата да са вече в Индийския океан и след 90 дни да са се прибрали. Няма да прекарват по 8 месеца в открито море и ще имаме сили, способни бързо да се съберат и разположат, за да се справят с бойна ситуация без да се налага хората да са далеч от семействата си и без да се прекъсват циклите за поддръжка... на практика ще увеличим времето им за тренировки.\" Сред обсъжданите големи размествания с цел създаване на нов модел на непредвидимост в Пентагона обмисляли да изтеглят групата на самолетоносача \"Хари Труман\" от Близкия изток и да го разположат на европейския военен театър като спирачка за Русия.", "date": "2018.05.04", "title": "САЩ възстановяват Втори флот в Северния Атлантик заради Русия"}
{"url": "https://www.dnevnik.bg/bulgaria/2018/05/04/3173565_s_prizivi_da_se_bere_tjutjun_deputatite_reshiha_da_ne/", "text": "С 65 гласа \"за\", 48 \"против\" и 55 \"въздържал се\" 168 народни представители отхвърлиха  предложението на БСП  депутатските заплати да бъдат намалени с около 600 лв., а ваканциите им да се изравнят с тези в Кодекса на труда. Дебатите бяха съпроводени с остра размяна на реплики. \"Високите заплати не спряха \"Суджукгейт\". Заплата се дава за положен труд, а не да не се краде. Кажете петима българи, които са ви изпратили тук, за да увеличавате заплатата си\", каза лидерът на БСП Корнелия Нинова в отговор на аргумента, че заплатата на народните представители трябва да е достатъчно висока, за да не влизат в корупционни схеми. \"Вие тук си пазите парите и благините. Политическата класа на България се съпротивлява срещу това доброволно да се откаже от привилегии в полза на народа си. Сега няма да го приемете, но рано или късно това ще стане, когато народът реши БСП да има мнозинство в този парламент\", обърна се тя към управляващите. На критиката от опозицията защо тази мярка не е била предлагана, когато БСП са били на власт, Нинова отговри, че \"преди две години БСП си избра ново ръководство и то има право на нова политика\". Колко работят българските депутати Един от най-активните в дебатите от управляващите беше Данаил Кирилов. По думите му \"българският парламент има най-много заседания в целия ЕС\". \"Вие не предлагате критерии, предлагате фиксиране. Направих предложение в комисията – нека сложим критерий – коефициент на участие. От 1374 гласувания от началото на годината Нинова е участвала в 61 от тях и по тази скала нейното възнаграждение трябва да е 111 лв. по Кодекса на труда\", каза Кирилов, след като се позова на аргумента, че трудовите възнаграждения на депутатите трябва да се определят както на всички работещи. Кирилов предложи, че който смята, че получава неправомерно висока заплата, да я дари. Той се върна на темата с качественото измерение на приетото законодателство, за което също имаше предложение да е критерий за възнаграждение. \"Ако искате, направете сравнителен анализ и ще видите, че по различни причини допускаме все по-малко грешки в законодателни промени\", каза още той. Депутатът от БСП Крум Зарков припомни, че преди време социалистите са предложили временна мярка – замразяване, докато не се приеме нов начин за изчисляване. \"Но оттогава нищо не се случва. Ваше е правото да предложите нещо. Едно от нещата, които дразни хората, е празната зала. Дайте конкретно предложение\", заяви Зарков. Контрира му депутатът от ГЕРБ Красимир Велчев, като акцентира, че в момента народните представители нямат право на неплатен отпуск, а имат извънредни заседания и се случва да работят до късно вечер. Той допълни, че не е вярно, че ваканциите на депутатите са много - били 32 дни. Той заяви, че дори за едно телевизионно интервю отделя поне два часа за подготовка, което също е труд. Велчев подчерта, че след като е станал народен представен доходът му е по-нисък, отколкото когато е работил в частния сектор. Според позицията на депутата от \"Воля\" Кръстина Таскова \"депутатите от БСП вътре в себе си са убедени, че не желаят това предложение да мине\" и призоваха социалистите да върнат всичко от времето на порочната приватизация. Приберете си децата от Америка, за да берат тютюн След това дебатът по темата премина в спор колко отсъствия и гласувания имат депутати от управляващата коалиция и от опозицията. Не липсваха нападки за отхвърленото предложение за намаление на партийните субсидии. Депутатите се върнаха и на 90-те години на миналия век, като отново беше намесена темата с приватизацията. В края на обсъжданията Вежди Рашидов поиска думата, за да определи дебата като \"унизителен\". \"Бил съм 10 години министър и се научих да нося отговорност. Не се сетихте един лев да дадете за Велко Кънев и Гого от \"Тоника\". Като са ви толкова големи заплатите, дайте ги на бедните, но не унижавайте българския депутат\", призова той. \"Приберете си децата от Америка и нека да отидат в Кърджали да берат тютюн. Почна наистина да ме е срам. Това ли е основното занимание? Всеки ден подривате авторитета на българския депутат. И хората с много високи заплати не ни обичат\", каза Рашидов в своето заключение. Йордан Цонев от ДПС също коментира казуса. \"Гласувах против, защото това е самоунижение, дори и мотивите са такива. Ако има ниско качество – наш дълг е да го повишим. Голяма част от мотивите бяха неверни\", аргументира се той. След края на заседанието, председателят на БСП Корнелия Нинова обяви пред журналисти, че въпреки отхвърленото предложение, тя ще дарява 600 лв. от депутатската си заплата.  Как се формира депутатската заплата От БСП настояваха основното възнаграждение на народните представители да бъде фиксираната сума, която да е по-малка от сегашната им заплата. Социалистите предлагаха от сегашните 3540 лв. възнаграждението им да бъде намалено на 2976 лв. В момента заплатата на депутатите е обвързана със средната работна заплата в страна - те получават три средномесечни заплати. На всеки три месеца заплатите им се преизчисляват и когато средната заплата в страната се е повишила, депутатските възнаграждения също се увеличават. Ако възнаграждението на депутатите беше замразено, това ще се отрази и на премиера, президента, министрите, конституционните съдии и директорите на агенции.", "date": "2018.05.04", "title": "След поредица от лични нападки депутатите решиха да не намаляват заплатите си"}
{"url": "https://www.dnevnik.bg/photos/2018/05/04/3173608_fotogaleriia_podnasiane_na_venci_i_cvetia_na_pametnika/", "text": "Фенове, футболисти, треньори, бивши играчи, юноши от школата и представители на ръководството на \"Левски\" поднесоха цвята и венци на паметника на Георги Аспарухов-Гунди.", "date": "2018.05.04", "title": "Фотогалерия: Поднасяне на венци и цветя на паметника на Георги Аспарухов-Гунди"}
{"url": "https://www.dnevnik.bg/sport/2018/05/05/3173926_novakut_braitun_vze_spasitelna_pobeda_sreshtu/", "text": "В първия си сезон в елита на английския футбол от 34 години насам \"Брайтън\" си гарантира оцеляването след домакинска победа с 1:0 срещу \"Манчестър юнайтед\". С гол на Паскал Грос в 57-ата минута дебютантът във Висшата лига записа деветия си успех от 36 мача и ще бъде част от най-популярното футболно първенство и следващия сезон. Хосе Изкиердо беше изведен на скорост по левия фланг. Първоначалният му опит за подаване не сполучи, но топката се върна в него и колумбиецът центрира от аутлинията. Грос засече с глава, а Маркос Рохо се намеси на голлинията. Часовникът на главния съдия обаче сигнализира, че топката е преминала голлинията и попадението беше зачетено. \"Брайтън\" събра 40 точки и се отдалечи на осем от зоната на изпадащите, в която са \"Саутхемптън\" (32 т.), \"Стоук сити\" (30 т.) и \"Уест бромич\" (28 т.). \"Чайките\" са 11-и в класирането и вече дори на теория не могат да се озоват в Чемпиъншип. В последните си два мача \"Брайтън\" играе с шампиона \"Манчестър сити\" и финалиста в Шампионската лига \"Ливърпул\". \"Саутхемптън\" среща \"Суонзи\" и \"Сити\" след двубоя с \"Евертън\". \"Стоук\" и \"Уест бромич\" са изиграли по 36 мача, а в оставащите си два ще играят съответно с \"Кристъл палас\" и \"Суонзи\" и с \"Тотнъм\" и \"Кристъл палас\". \"Юнайтед\" допусна седмото си поражение за сезона от 36 мача. Със 77 точки \"червените дяволи\" ще запазят второто си място в класирането след този кръг, но дадоха шанс на \"Ливърпул\" (72 т.) и \"Тотнъм\" (71 т.) да се доближат до сребърните медали. За пръв път от създаването на Висшата лига \"Юнайтед\" записва загуби срещу всеки един от новаците в рамките на един сезон. Тимът на Жозе Моуриньо не успя да вземе нито точка при гостуванията си на \"Брайтън\", \"Нюкасъл\" (0:1) и \"Хъдърсфилд\" (1:2). \"Брайтън\" е вторият новак, който запазва мястото си в елита през този сезон след \"Нюкасъл\", който е с 41 точки от 35 мача.", "date": "2018.05.04", "title": "Новакът \"Брайтън\" oцеля във Висшата лига с победа над \"Манчестър юнайтед\""}
{"url": "https://www.dnevnik.bg/sport/2018/05/04/3173300_gol_v_116-ata_minuta_pravi_marsiliia_na_purvi/", "text": "С гол на Роландо в 116-ата минута, дошъл след грешно съдийско отсъждане за корнер, \"Олимпик\" (Марсилия) отстрани \"Ред бул\" (Залцбург) и се класира за финала в Лига Европа. Френският тим загуби реванша в Австрия с 1:2, но с общ резултат 3:2 се класира за петия си европейски финал и първи от 2004 г. В опит да спечели втория си европейски трофей след Шампионската лига през 1993 г. \"Марсилия\" ще се изправи срещу  \"Атлетико\" (Мадрид), който елиминира \"Арсенал\" в другия полуфинал . Финалът в Лига Европа е на 16 май в Лион. След първото полувреме, в което защитата на \"Марсилия\" действаше стабилно и уверено отблъскваше натиска на \"Залцбург\", домакините откриха резултата в 53-ата минута. Амаду Хайдара премина на скорост покрай няколко играчи на гостите и с външен фалц насочи топката в близкия долен ъгъл. В 65-ата минута австрийците стигнаха до второ попадение и изравниха общия резултат. Буна Сар изпрати топката в собствената си врата след опит за удар на Ксавер Шлагер. Малко след това \"Марсилия\" беше близо до отбелязването на решително попадение на чужд терен. Удар на Флориан Тувен обаче срещна гредата. В 87-ата минута се стигна до спорна ситуация, при която гостите поискаха дузпа за игра с ръка на Дуйе Чалета-Цар, но главният съдия Сергей Карасев остави играта да продължи. \"Залцбург\" стоеше по-добре в първото продължение и в 99-ата минута се добра до възможност за трети гол. Чалета Цар стреля с глава след центриране от корнер, но вратарят Йоан Пеле направи страхотно спасяване с една ръка. Двубоят се насочваше към дузпи, когато в 116-ата минута грешно съдийско решение доведе до корнер за \"Марсилия\". Димитри Пайе центрира, а влезлият като резерва Роландо от въздуха насочи топката в долния десен ъгъл на Александър Валке.", "date": "2018.05.04", "title": "Гол в 116-ата минута прати \"Марсилия\" на първи европейски финал от 14 години"}
{"url": "https://www.dnevnik.bg/politika/2018/05/04/3172472_prezidentite_na_bulgariia_avstriia_i_rumuniia_shte/", "text": "Президентите на България, Австрия и Румъния Румен Радев, Александър ван дер Белен и Клаус Йоханис ще проведат неформална среща днес в Русе. На нея ще бъдат обсъдени основни теми от европейския дневния ред, които са и сред българските приоритети на председателството на Съвета на ЕС. Срещата в Русе е израз и на политическата воля на трите държави, които последователно ще поемат председателството, да се гарантира приемственост по ключови общи позиции в дневния ред на общността като европейската перспектива за Западните Балкани, бъдещето на кохезионната политика, енергийната и транспортна свързаност в региона, съобщиха от президентството. Градът е избран символично, тъй като сред основните теми на срещата ще бъде развитието на Дунавския регион, който има голямо значение за свързаността и повишаването на икономическия растеж в ЕС.", "date": "2018.05.04", "title": "Президентите на България, Австрия и Румъния ще обсъдят бъдещето на ЕС в Русе"}
{"url": "https://www.dnevnik.bg/politika/2018/05/04/3171627_edna_godina_na_kabineta_borisov_3_s_laitmotiv/", "text": "Магистралите, санирането, строителството се оказват \"тесни\" за третия кабинет на Бойко Борисов. В първата година от мандата, която се навършва днес, старите управляващи демонстрират и нови приоритети - електронно управление, което е на ниво отпадане на хартиените документи и  въвеждане на електронен обмен на данни между ведомствата ; по-качествено образование, което на този етап ще се постига основно със  скоростно увеличение на учителските заплати ; външната политика, в която има опити за по-значими успехи. Европредседателството с основен приоритет присъединяването на Западните Балкани към Европейския съюз (ЕС)  се оказа пръв ангажимент на премиера Бойко Борисов дори още преди започването му. До 1 февруари т.г.  държавата е похарчила над 156 млн. лв. за подготовката и провеждането му . Сред активностите на Борисов са посещения в балканските държави, където участва в различни събития и  промотира усилия за инфраструктурна и дигитална свързаност на региона . Без да се броят пътуванията му до Брюксел, за една година българският министър-председател е бил на около 20 посещения в чужбина, сред които и във Великобритания, Франция, Германия, Турция и Саудитска Арабия. В България е посрещнал лидерите на европейските институции, президента на Франция Еманюел Макрон, канцлера на Германия Ангела Меркел и др. Последната заръча на Борисов  да се говори с турския президент Реджеп Тайип Ердоган  по всички въпроси и той влезе в ролята на домакин, за да се осъществи разговорът - макар и да не стигнаха до други решения освен до споразумение за бежанците  на среща през март във Варна европейските лидери и турският президент си стиснаха ръцете в знак на диалог . Международната дейност на Борисов обаче е следвана от скандали в страната и чужди оценки за корупция, бедност и  \"тежка ситуация\" със свободата на словото у нас . В края на март според проучване на \"Алфа рисърч\"  нарастват одобрението за министър-председателя, но и делът на критиците към кабинета . Лидер в парламента  И в този мандат Бойко Борисов не идва в парламента, в т.ч. при  обсъждане и гласуване на вот на недоверие към правителството ,  смяна на министри  и  приемане на държавния бюджет . За една година е участвал в парламентарен контрол с отговори на три питания. Това заедно с отхвърлени искания за изслушване на министър-председателя по злободневни теми в Народното събрание често е повод за критики от страна на опозицията от БСП. Заплаха от Корнелия Нинова да разруши парламентарното единство  за договора за добросъседство с Македония накара Борисов да дойде да представи позицията на страната по въпроса пред депутатите. Лидерът на ГЕРБ се появи изненадващо в Народното събрание преди  гласуването на исканата от БСП оставка на председателя му Димитър Главчев , което създаде впечатление, че е повлиял на решението на \"първия човек в държавата\" да се оттегли сам от този пост. На първата година от мандата си президентът Румен Радев се разтревожи, че  парламентарната република е атрофирала . Битката с президента  Очаквано основен опонент на третия кабинет на Бойко Борисов се оказа  БСП, която критикува управляващите по всевъзможни теми , сред които корупция, бедност, лошо здравеопазване, роднински назначения. В отговор социалистите най-често получават обвинения, че искат да отклонят страната от евроатлантическия й път и да я доближат до Русия. Макар и постоянно да  критикува ГЕРБ за \"нехомогенната коалиция\" с националистическа формация \"Обединени патриоти\" , ДПС подкрепя управляващите при важни гласувания в парламента, сред които приемане на антикорупционен закон, отхвърляне на президентско вето и др. ГЕРБ пък прие  закона за Делян Пеевски срещу т.нар. вторично разграбване на КТБ . При избора на членове на Висшия съдебен съвет (ВСС) остана впечатлението, че  и БСП, и ДПС са имали предварителна договорка с управляващите . В първата година от мандата на кабинета \"Борисов\" 3 се отвори  нов фронт на конфронтация , от двете страни на който са  ГЕРБ и президентът Румен Радев . Темите на \"престрелките\" -  купуването на изтребители ,  парламентарна държава , евроатлантизмът и др. Основен говорител на ГЕРБ  при нападките с държавния глава бе заместникът на Борисов в партията - Цветан Цветанов , докато самият министър-председател твърдеше, че не иска да става част от този диалог и  дори посъветва президента да не слуша политиците, които се \"дракат в парламента\" . Борисов реагира веднага, когато  Румен Радев го попита дали той има общи бизнес интереси с депутата от ДПС Делян Пеевски . Отговорът на премиера -  държавният глава да сезира прокуратурата, ако има данни за такива връзки . Нищо не последва. Скандал след скандал  Спешна оставка на председателя на парламента Димитър Главчев за запазване на европейската репутация, \"Суджукгейт\", \"Кумгейт\", сделката за ЧЕЗ и други скандали белязаха първата година от мандата на правителството. За първи път се видя, че правилото, че Бойко Борисов е готов да се раздели с всеки, за да запази имидж и власт, има изключения -  след акция \"Всички обичат Делян Добрев\" депутатът запази постовете си въпреки скандала с роднински назначения в община Хасково ; а с мотива \"всеки познава някого\"  не стана факт заявената оставка на енергийния министър Теменужка Петкова  заради познанство с евентуалния купувач на българските активи на ЧЕЗ Гинка Върбакова. Засега  скандалът около сделката е най-значимото изпитание за управляващите . За първи път се видя, че Борисов е готов на съществени отстъпки пред коалиционния партньор. Най-големият раздор между ГЕРБ и \"Обединените патриоти\" бе заради ратификацията на Истанбулската конвенция, от  която ГЕРБ се отказа , за да не носи сама пасива. В партията на Борисов  не виждат проблем и в посещението на коалиционния партньор Волен Сидеров в Крим  и одобрението му за незаконното анексиране на полуострова от Русия. Въпреки политическото гадаене за предсрочни парламентарни избори след европредседателството засега по нищо не личи, че ще има такива. Заради новата си цел - влизане на България в чакалнята на еврозоната,  Борисов направи заявка за стабилност на управлението в предстоящата година .", "date": "2018.05.04", "title": "Една година на кабинета \"Борисов 3\" с лайтмотив \"Европредседателство\""}
{"url": "https://www.dnevnik.bg/evropa/2018/05/04/3172996_sudii_v_ungariia_dokaraha_neochakvano_glavobolie_na/", "text": "Крайнодесният министър-председател на Унгария Виктор Орбан почти не е срещал сериозен отпор било в страната или извън нея при своя осемгодишен стремеж за превръщането й в нелиберална държава. Но по-рано тази седмица той се сблъска с нови пречки у дома, които му донесоха рядко срещано главоболие. Първата беше безпрецедентно порицаване на неговият ръководител на съдебната власт Тюнде Хандо, която беше обвинена от висши съдии в \"неоснователна\" намеса в начина на назначаване и повишаване на съдиите. Втората дойде от Брюксел, където Европейската комисия обяви, че милиардите евро, които праща на своите членове,  може в бъдеще да бъдат зависими  от това доколко получателите гарантират независимостта на съдебните си системи и разследват корупцията. Изявлението на Европейската комисия, особено в светлината на вътрешните критики, може да бъде проблем за Орбан. През по-голямата част от изминалото десетилетие финансирането от Европейския съюз съставлява почти 4 процента от брутния вътрешен продукт на Унгария - едно от най-високите нива в общността. А служители на Европейския съюз обвиняват компания, контролирана някога от зетя на Орбан,  в злоупотреба с милиони евро от общността . Националният съдебен съвет на Унгария - орган, състоящ се от 15 съдии, избирани от своите колеги и натоварени от закона да следят ръководството на Хандо, публикува тази седмица доклад, повдигащ Съветът заяви в изобличаващ анализ, че Хандо, която е стара приятелка на Орбан и съпруга на депутат от неговата партия, е злоупотребявала със своята позиция, като се е намесвала в назначаването на висши съдии. Тези съдии се назначават от независим орган, но Хандо може да отхвърли неговите решения и да извърши свои назначения при определени обстоятелства - право, с което според съвета тя е злоупотребила. \"В случаи, засягащи преценката за назначаване на висши съдии\", Хандо е давала \"аргументация, която е била или недостатъчна, или непрозрачна, защото са били посочвани неоснователни причини\", се казва в доклада. Това обвинение често е отправяно от отделни съдии или опозиционни политици, които казват, че на Хандо е позволено Но никога досега това твърдение не е било изказвано от независим държавен орган с институционната тежест на Националния съдебен съвет, който преди избирането на нови членове през януари мълчеше за евентуални злоупотреби. \"За първи път от 2012 г.\", когато беше назначена Хандо, \"група съдии се изправи срещу Тюнде Хандо заради нейните незаконни практики за назначаване\", каза един от членовете на съвета - Виктор Вадас. Съветът отправи своето обвинение, въпреки че Хандо в последния момент направи драматичен опит да предотврати неговото заседание. Откакто Орбан беше преизбран на 8 април, много членове на съвета се оттеглиха при неясни обстоятелства. Напускащите членове посочиха лични причини за своето оттегляне, но моментът, в който става това, накара някои съдии да се страхуват, че са притискани от Хандо да подадат оставка. Хандо не отговори на запитванията за коментар. Но в писмо до останалите членове миналата седмица, оповестено от съвета, Хандо каза, че според нея напусканията са го лишили от кворум. В крайна сметка един от членовете на съвета се прибра със самолет от почивка в Испания, за да гарантира, че съветът може да заседава законно и да публикува своя доклад. Десетима членове гласуваха \"за\", а един се въздържа. Критици на подхода на Орбан към съдебната система приветстваха заключението на съвета. То подчерта, че \"има много основни и широко разпространени проблеми със съдебната независимост\", каза преподавателят по политика и право на Европейския съюз в университета \"Рудгерс\" Р. Даниел Келемен. Келемен каза, че \"Истинският въпрос за мен е защо комисията не използва властта, която има съгласно сегашните правила, за да прекрати финансирането\", каза той. Орбан и неговата партия \"Фидес\" са подложени на множество други обвинения в нарушаване на съдебната независимост, включително напълване на Конституционния съд с предани хора и назначаване за главен прокурор на страната на бивш партиен член, който рядко е повдигал обвинения срещу политик на \"Фидес\". Доводът на Келемен беше отхвърлен от говорител на унгарското правителство, който настоя, че съществуващите правила в Европейския съюз правят невъзможно да бъде спряно финансирането на Унгария. \"Има действащи договори на ЕС и ние работим въз основа на тях\", каза говорителят Золтан Ковач в \"Туитър\". \"Не съществуват никакви други предположения в правно отношение.\" /БТА", "date": "2018.05.04", "title": "Съдии в Унгария докараха неочаквано главоболие на Орбан"}
{"url": "https://www.dnevnik.bg/sport/2018/05/04/3173345_dnes_se_navurshvat_75_godini_ot_rojdenieto_na_georgi/", "text": "Днес се навършват седемдесет и пет години от рождението на легендата на българския футбол и \"Левски\" - Георги Аспарухов-Гунди. Аспарухов е роден на 4 май 1943 г. в София и започва кариерата си в детско-юношеската школа на \"Левски\". Още 17-годишен централният нападател дебютира за мъжкия отбор, а първия си гол отбелязва на 28 септември 1960 г. срещу \"Ботев\" (Пловдив) (1:1). Аспарухов изиграва 199 мача с екипа на \"Левски\", в които отбелязва 125 гола. Със сините печели три титли на България (1965, 1968, 1970 г.) и три купи на страната (1967, 1970, 1971 г.). През 1965 г. Аспарухов е избран за спортист номер 1 и футболист номер 1 на България, печели приза за голмайстор на А група и заема осмо място в класацията за \"Златната топка\". От пролетта на 1962 до есента на 1963 г. играе за \"Ботев\" (Пловдив), тъй като отбива военна служба. Аспарухов носи екипа на пловдивчани в 47 мача, в които вкарва 25 гола, като печели Купата на България през 1962 г. Аспарухов има 18 мача и 19 попадения в европейските клубни турнири - 12 мача и 12 гола за \"Левски\" и 6 мача и 8 гола за \"Ботев\". С пловдивчани достига четвъртфинал за КНК през 1963 г., а седем по-късно и със сините. Дебютира за българския национален отбор на 6 май 1962 г. срещу Австрия във Виена (0:2). Изиграва 50 мача и отбелязва 19 гола в тях (18 мача и 11 гола в световни квалификации). Участва на три световни първенства - 1962, 1966 и 1970 г. Едва 28-годишен, на 30 юни 1971 г. Аспарухов загива в автомобилна катастрофа заедно със своя съотборник Никола Котков край прохода Витиня. \"Левски\" ще отбележи юбилея на Аспарухов с празничен ден на \"Герена\", кулминацията на който ще е двубой с другия отбор в кариерата на легендарния футболист - \"Ботев\" (Пловдив). \"Левски\" ще организира и  специален футболен празник в памет на своята легенда , който ще е на 19 август на Националния стадион \"Васил Левски\". Името на съперника все още се пази в тайна, но от клуба заявиха, че ще играят с \"един от най-големите отбори в света\". Програмата за честванията на \"Герена\" 10.30 ч. Ръководството и първият отбор ще поднесат венец и цветя на паметника на Георги Аспарухов пред сектор \"А\". 11.00 ч. Представяне на пощенска марка \"75 години Гунди\" в Централна поща 14.00 ч. Старт на детски парк с увеселителни съоръжения пред сектор \"А\" 16.00 ч. Концерт на група \"Порок\", \"Подуене Блус Бенд\" и приятели 16.00 ч. Почитане на събитието, организирано от Национален клуб \"Гунди\", в Младежкия театър 16.30 ч. Представяне на биографичната книга \"Гунди, какъвто не го познавате!\" в залата за пресконференции на ДЮШ 17.30 ч. Представяне на първата по рода си детска книга за Георги Аспарухов - \"Като Гунди\", на територията на детския парк 18.30 ч. Среща с ветераните, играли с Георги Аспарухов. От страна на \"Ботев\" участие са потвърдили Динко Дерменджиев, Виден Апостолов, Иван Занев, Георги Найденов, Паница Хаджийски и Георги Харалампиев. 20.00 ч. Начало на двубоя \"Левски\" - \"Ботев\" (Пловдив)", "date": "2018.05.04", "title": "Днес се навършват 75 години от рождението на Георги Аспарухов-Гунди"}
{"url": "https://www.dnevnik.bg/sviat/2018/05/04/3172964_kak_tormozut_sreshtu_iran_moje_da_ima_obraten_efekt_za/", "text": "Бенямин Нетаняху обвини Иран, че от \"доста време\" лъже за ядрената си програма. В артистично изявление в понеделник  израелският министър-председател представи файлове  и компактдискове, които показват, според него, че Техеран е скрил тайни ядрени планове, след като подписа международното споразумение за ядрената си програма през 2015 г. В отговор на Нетаняху иранският външен министър Джавад Зариф написа в \"Туитър\": \"Лъжливото овчарче отново се прояви.\" Както внимателно документирах в книгата си, от 1992 г. насетне израелски функционери постоянно се опитват да убедят международната общност, че Иран разработва ядрени оръжия, като при това отказват да обсъждат ядрените способности на самия Израел.\" Презентацията на \"Пауърпойнт\" на израелския лидер - като учудващо съвпадение - се появи точно преди настъпването на ключовия за президента на САЩ Доналд Тръмп краен срок за решаване дали да се оттегли от споразумението. Вън от миналите и сегашните израелски твърдения, Нетаняху не представи никакви убедителни доказателства, че Иран нарушава ядреното споразумение. Голяма част от презентацията му се фокусираше върху иранската ядрена програма в годините преди подписването на споразумението; спазването му от Иран многократно беше потвърждавано от Международната агенция за атомна енергия (МААЕ) и американски служители в областта на сигурността и разузнаването. Независимо от това Нетаняху най-вероятно тласна допълнително Тръмп да направи това, което той искаше да направи от предизборната си кампания досега - През последните 15 месеца Техеран обвиняваше Тръмп, че не изпълнява поетите от САЩ по сделката задължения за вдигане на санкциите, като насърчава други държави да не правят бизнес с Иран. Говорителят на Белия дом Сара Сандърс заяви, че миналата година Тръмп изрично е поискал от повече от дузина чуждестранни лидери \"да спрат да правят бизнес със спонсориращите тероризма държави и най-вече с Иран\". Присъщо на подхода на Тръмп е, че може да тормози и да упражнява натиск върху Иран, за да изпълни той исканията му. Историята на американско-иранските отношения след Иранската революция от 1979 г. обаче не подсилва убеждението, че Иран отстъпва под натиск. Като бивш ирански дипломат, председател на Комитета за международни отношения на иранската национална сигурност и говорител на иранския екип за ядрени преговори знам от непосредствения си опит, че в отговор на натиска Техеран прави всичко възможно, за да си създаде преимущество. Когато трябва да се реагира на натиска, иранските лидерите стават непреклонни, твърди и предприемат ответни мерки. Това пролича по време на ядрения спор от 2002 до 2015 г., когато в отговор на продължителните американски искания за прекратяване на обогатяването на уран на иранска територия страната силно разшири своята ядрена програма. Разковничето за сделката от юли 2015 г. не бяха американските санкции, а това, че САЩ приеха основното иранско искане - признаване на програмата му за обогатяване уран и инфраструктурата за създаване на ядрено гориво. Иранско-иракската война също свидетелства за факта, че По време на бруталния осемгодишен конфликт иракският лидер Саддам Хюсеин беше подкрепян от повечето световни сили и от арабските държави в региона. Американската подкрепа за Саддам включваше споделяне на разузнавателна информация и помощ за снабдяването му с прекурсори на вещества за химически и биологически оръжия - оръжия, които той използва с опустошителен ефект върху иранците и върху собственото си кюрдско население. Въпреки това Иран излезе от войната без териториални загуби. Ако Тръмп се оттегли от ядреното споразумение, той не трябва да го прави с мисълта, че Иран е уязвим и в тежко положение. Противно на представите на някои хора във Вашингтон, ключовите икономически показатели на Иран са силни и се подобряват. Брутният вътрешен продукт нарасна с 11 процента миналата година, средният реален доход на глава от населението се увеличава, а цената за един барел петрол е около 70 долара и се покачва. В политически план президентът Хасан Рохани изглежда уверено, след като беше преизбран със значителна преднина пред класиралия се на второ място кандидат миналия май. Важно е да се посочи, че протестите, които разтърсиха части от Иран преди няколко месеца, трябва да бъдат разглеждани в контекста на все по-конкурентната иранска вътрешна политика и на истинското недоволство по отношение на икономиката, породено от неоправдалите се очаквания за ползи от вдигането на санкциите и от реформите на субсидиите от иранския държавен бюджет. Жизненоважно е обаче да се разбере, че подобни протести не са показателни за надвиснали мащабни вълнения и безредици. Бях в Иран през този период и наблюдавах лично липсата на връзка между отразяването на протестите на Запад и действително случващото се на място. Не само, че протестите бяха далеч по-малобройни отколкото бяха представяни, а и масовите проправителствени демонстрации от следващите седмици получиха слабо отразяване. поддържайки приятелски връзки с Европа и задълбочаващи се стратегически отношения със световни сили като Китай и Русия. Рохани наскоро беше на официално посещение в Индия, където подписа голям брой търговски споразумения и пътува до Русия и Турция през последните месеци. Тръмп ще допусне основна стратегическа грешка, ако повярва, че оттеглянето от ядрената сделка ще остави Иран без други възможности освен да продължи да изпълнява споразумението. Спазването му от Техеран по-скоро отразява силата на неговия ангажимент към международните му споразумения и желанието да изгради доверие с Европа и други международни партньори. Ако Тръмп се оттегли, Иран би могъл да използва основния механизъм за решаване на спорове по сделката и да отнесе неизпълнението на САЩ към Съвета за сигурност на ООН. Това би изолирало Вашингтон и би го поставило ненужно в положение на опасна ескалация с Иран. Отмяна на споразумението също би позволила на Иран да оправдае засилването на ядрената си програма. Подобен конфликт не само ще доведе до опустошителни последици за САЩ и Иран, но допълнително ще дестабилизира Близкия изток, който се опитва да се освободи от напастта на \"Ислямска държава\". Тръмп разполага обаче с политическа алтернатива - дипломацията. Дипломатическият вариант е възможен днес и не изисква агресивно позьорство, за да успее. Ако Тръмп наистина иска \"по-големи сделки\" с Иран, той трябва да изгради доверие чрез точно изпълнение на ядреното споразумение, а после да разговаря с Иран с уважение, а не с обиди. /БТА", "date": "2018.05.04", "title": "Как тормозът срещу Иран може да има обратен ефект за Тръмп"}
{"url": "https://www.dnevnik.bg/razvlechenie/2018/05/04/3173237_rodjur_uoturs_izliza_za_vtori_put_pred_bulgarska/", "text": "Роджър Уотърс, съосновател на Pink Floyd и един от най-големите музиканти на XX век, ще излезе за втори път пред българска публика тази вечер. Концертът този път е в \"Арена Армеец\" и е част от новото му турне Us + Them. То включва песни от най-обичаните албуми на \"Пинк Флойд\" - The Dark Side of The Moon, The Wall, Animals, Wish You Were Here, но и изпълнения от най-новия албум на Уотърс, първи от 25 години насам - Is This the Life We Really Want?, от миналия юни. Естествено Us+Them не е просто концерт, а цял аудиовизуален спектакъл. Той пътува с над двадесет тира и шест автобуса и за първи път в България ще предложи концерт със съраунд звук, обещават организаторите от \"София Мюзик Ентърпрайзис\". Общият обем на оборудването, което ще бъде окачено в \"Арена Армеец\", ще е над осемдесет тона. Билети за шоуто все още има от най-ниските и най-високите ценови категории - съответно правостоящи за 80 и 90 лв. и луксозни от 180 лв. Те могат да бъдат поръчани онлайн през \"Тикетпро\" и \"Ивентим\"   www.ticketpro.bg  и  www.eventim.bg .", "date": "2018.05.04", "title": "Роджър Уотърс излиза за втори път пред българска публика тази вечер"}
{"url": "https://www.dnevnik.bg/sport/2018/05/04/3173354_sustezateli_ot_blizo_20_durjavi_shte_uchastvat_v/", "text": "Състезатели от близо 20 държави са заявили участие в Маратона на приятелството в Плевен, съобщиха организаторите. Надпреварата, която се организира за пета поредна година, ще се проведе на 20 май. Освен класическата дистанция от 42.195 км състезанието включва полумаратон с дължина 21.1 км, щафета (2х10.5 км) и градски крос (3 км). Тази година отново ще има и безплатен детски маратон, чиято цел е да привлече вниманието на подрастващите към здравословния начин на живот. Маршрутът на маратона преминава през основните забележителности в центъра на града и извън него като парка \"Кайлъка\" и историческия мост до село Ясен. Теренът е с малка денивелация, което е предпоставка за силни резултати. Наградният фонд от 7000 лева ще бъде разпределен между отделните категории в класическата дисциплина и полумаратона. Организаторите предвиждат парична награда и в маратонската дистанция при ветераните над 50 години. Всеки финиширал участник в класическата, полумаратонската и щафетната дистанция ще получи медал и шапка в цветовете на маратона.  Регистрацията  е отворена до 17 май.", "date": "2018.05.04", "title": "Близо 20 държави ще се включат в Маратона на приятелството в Плевен"}
{"url": "https://www.dnevnik.bg/sport/2018/05/04/3173338_djiro_ditaliia_2018_bitka_mejdu_tom_djumulen_i_kris/", "text": "Има ли кой да свали Крис Фрум от върха в многоетапните състезания, или невероятната серия на британския колоездач ще продължи и в  Обиколката на Италия ? Това е въпросът, който е най-често задаван преди започващото днес 101-о издание на \"Джиро д’Италия\". След победите в Тура и Вуелта през 2017 г. британският колоездач се насочи към Италия в преследване на розовата фланелка, която ще му позволи да има в колекцията си и трите големи обиколки. Задачата на Фрум няма да е толкова лесна, защото титлата си от 2017 г. ще защитава Том Дюмулен. Още редица колоездачи също са готови да окажат сериозен отпор на двамата големи фаворити. Обиколката на Италия стартира днес с индивидуален часовник в Йерусалим. Трасето е дълго 9.7 км с начупен терен и ще очертае ситуацията в генералното класиране. Къде ще се реши състезанието Първата голяма обиколка за годината винаги се отличава със своята трудност, но и разнообразен, който дава възможност за изява на всеки тип състезатели. През тази година колоната ще измине 3562.9 километра. След старта в Израел Джирото продължава в Сицилия и след това се движи само на север, преминавайки през Алпите, а накрая се връща на юг за финал в Рим. Организаторите са направили два индивидуални часовника и са отделили седем етапа, които дават възможност за спринтьорите. Според класификацията три от етапите са с най-високата трудност от пет звезди, а други три – с четири. Първата седмица с трите етапа в Израел и после в Сицилия и Южна Италия е сравнително лесна и ще служи като встъпление. Най-важният етап в нея ще е шестият, който е на 10 май – 163 км между Калтанисета и Етна. Колоездачите ще изкачват прочутия вулкан в Сицилия от страна, която не е покорявана до момента, в която има пасажи с наклон от 14 и 15%. Финалът на височината обаче е лесен. Деветият етап е последен за първата седмица, като в него има две височини от първа категория в самия край. Калашио и Гран пасо д’Италия са много дълги (14 и 24 км) и са трудни само в самия си край. Много по-важна ще бъде втората седмица и по-скоро нейният край. Уикендът 19 и 20 май предлага 14-ия и 15-ия, където се очакват и първите по-сериозни размествания в генералното класиране. В 14-ия етап колоездачите ще финишират на митичната Монте Дзонколан, която е 10 километра, но с наклон до 20-22% на места. Ден по-късно изкачванията не са толкова страшни, но умората от предния етап ще играе роля, особено с предстоящия почивен ден след отсечката между Толмецо и Сапада. Организаторите са запазили най-доброто за последната седмица, която стартира с 16-ия етап индивидуално бягане по часовник между Тренто и Роверето – 34 километра. То ще има двойно по-голяма тежест, след като идва след почивен ден. Следва поредицата 18-и, 19-и и 20-и етап, като всеки от тях завършва на изкачване. Първият е встъпление с финал на Прато Невозо, но ден по-късно идват 184 километра с четири сериозни изкачвания. В средата на етапа е известната Коле деле Финестре, която е 18 километра, но втората ѝ половина е по черен път без асфалт. Финалът е на друго много трудно изкачване – ски курорта Жаферо на почти 2000 метра. Последният планински етап е 214 километра с три височини от първа категория – Цечоре, Сан Панталеон и Червиния, като всяка от тях е над 15 километра дълга. Фрум или Дюмулен – прилики и разлики Очакванията на всички са  Обиколката на Италия  да се превърне в дуел между Кристофър Фрум и Том Дюмулен. След триумфа на холандеца в Джирото преди 12 месеца това ще бъде директен спор между тях, ако не се брои световното първенство в Берген. На практика през 2017 г. Дюмулен и Фрум спечелиха всичко. Холандецът триумфира с Джирото и световната титла в часовника в Берген, докато Фрум взе Тура и Вуелта. Победата на Дюмулен го прави фаворит, но и повишава неговото самочувствие. Преди година холандецът пребори много по-опитните Найро Кинтана и Винченцо Нибали, но сега се изправя срещу най-добрият многоетапник с пет големи обиколки за шест сезона. \"Ясно е, че всички ще ме гледат по-внимателно след миналата година, но това не променя моята тактика. Чувствам се по-уверен в моите сили и се поучих от грешките през миналата година\", каза Дюмулен преди старта. Интересното е, че холандецът разкри, че не е разузнал нито един от ключовите планински етапи във втората и третата седмица на Джирото. Както и преди година, най-големият проблем за Дюмулен ще бъде отборът на \"Сънуеб\". През 2017 г. той беше изолиран в почти всеки етап, разчитайки единствено на ветерана Лоранс Тен Дам. Сега от \"Сънуеб\" добавиха трима талантливи катерачи – Сам Омен (22 г.), Ленард Хофстеде (23 г.) и Крис Хамилтън (22 г.), които обаче сумарно имат само три участия в големи обиколки. За Дюмулен много важно ще бъде да спечели време в часовника в 16-ия етап. Преди това с изкачването до Монте Дзонколан ще се види дали холандецът има сили за втора победа. Съперникът му  Крис Фрум се намира в сложна ситуация . Британецът трябва да се фокусира върху състезанията, докато трае разследване срещу него за положителната проба за салбутамол. За капак Фрум няма никакви резултати през 2018 г., което не е типично за него на този етап от сезона. Звездата на \"Скай\" мечтае за победа в Джирото, която ще му позволи не само да стане едва седмият колоездач (това са правили Жак Анкетил, Еди Меркс, Бернар Ино, Феличе Джимонди, Алберто Контадор и Винченцо Нибали), печелил Тура, Вуелта и Джирото, но и ще означава, че той ще държи едновременно и трите фланелки. В историята само двама са печелили три или повече поредни обиколки – Меркс (Джиро 1972, Тур 1972, Вуелта 1973, Джиро 1973) и Ино (Джиро 1982, Тур 1982, Вуелта 1983). \"Няма да разчитам само на часовниците, защото профилът на състезанието е много разнообразен. Разузнах Дзонколан, както и часовника в Тренто. Познавам отпреди това Финестре, така че съм подготвен\", коментира Фрум. Както винаги, той ще има на разположение много силния отбор на \"Скай\". В планините до Фрум ще са катерачите Кени Елисонд, Давид де ла Крус, Серхио Енао и Ваут Пулс. Важна подкрепа ще бъде и ветеранът Васил Кириенка, който ще стартира в своята 19-а голяма обиколка. Имат ли сили Пино, Мигел Анхел Лопес и дуото от \"Мичълтън Скот\" Едно стъпало под Фрум и Дюмулен, но с много сериозни шансове за победа са четирима други състезатели - Тибо Пино, Мигел Анхел Лопес, Саймън Йейтс и Естебан Чавес. Пино пристига в Джирото след крайната победа в Обиколка на Алпите, където впечатли с формата си. Големият проблем за французина обаче винаги е бил постоянството в рамките на три седмици. Пино ще трябва да разчита на агресивния си стил в планините, както и на това да ограничава щетите в часовниците. Важно за французина ще бъде как ще се представят и тримата му верни помощници в планините Стив Морабито, Георг Прайдлер и Себастиен Райхенбах. Колумбийският талант Мигел Анхел Лопес е с най-малко опит сред всички претенденти за победата. Колоездачът на \"Астана\" впечатли в миналогодишната Вуелта, а в Обиколка на Алпите също показа добра форма. Отборът на Лопес е и единственият, който може да удържи, а дори и да създаде проблеми на \"Скай\". \"Астана\" пристигат в Джирото с опитните Луис Леон Санчес, Кангерт и Зайтс, както и младите Хирт и Пейо Билбао. Подобна е ситуацията на \"Мичълтън Скот\", който е единственият отбор с двама лидери. Естебан Чавес (втори от 2016 г.) и Саймън Йейтс (носител на бялата фланелка в Тура) ще трябва да работят заедно, за да създадат проблеми на останалите. Освен това австралийският отбор има много силни състезатели в лицето на Микел Ниеве и Роман Кройцигер. Италианските надежди На два различни полюса започват участието си и италианските звезди. В отсъствието на Винченцо Нибали най-големите имена, на които ще разчитат домакините, са Фабио Ару (трети от 2014 и втори от 2015 г.) и Доменико Поцовиво (пет класирания в Топ 10 без подиум). Поцовиво получава възможност да води отбора на \"Бахрейн Мерида\" след доброто си представяне в Обиколката на Алпите. Ахилесовата му пета бягането по часовник обаче едва ли ще му позволи да се бори за победа. След двете италиански звезди попадат редица колоездачи, които ще имат надежди за класиране в Топ 10. Сред тях са Роън Денис и Николас Роуч (ВМС), Бен Херманс (Израелска колоездачна академия), Карлос Бетанкур и Ричард Карапас (\"Мовистар\"), Луис Мейнтис и Бен О’Конър (\"Дайменшън дата\"), Майкъл Уудс (\"Драпак\"), Джордж Бенет (\"Лото Йъмбо\"), Джанлука Брамбила (\"Трек\") и Александър Жениез (AG2R). Битката при спринтьорите Със седем възможности за спринтьорите тазгодишното Джиро е най-благоприятно за бързите мъже от трите големи обиколки. Домакините се надяват Елиа Вивиани да спечели цикламената фланелка, като той е и фаворит №1. Италианецът изглежда прероден в новия си тим \"Куикстеп\" и взе шест победи. \"Основната ми цел е да спечеля етап в Джирото, както направих и през 2015 г. Отборът ни е много силен и ще се радвам, ако имам възможност да се боря за цикламеното трико\", каза Вивиани преди състезанието. Италианският спринтьор ще се опита да повтори успеха на съотборника си Фернандо Гавирия от миналата година, когато колумбиецът триумфира в фланелката. За целта Вивиани ще има и най-сериозното извеждане на своя страна – Зденек Щибар, Михаел Морков и Фабио Сабатини. Останалите спринтьори с претенции са Дани Ван Попел (\"Лото Йъмбо\"), Якуб Маречко (\"Вилиер Триестина\"), Саша Модоло (\"Драпак\"), Сам Бенет (\"Бора\") и Андреа Гуардини (\"Бардиани\").                     ", "date": "2018.05.04", "title": "\"Джиро д'Италия\" 2018: Битка между Том Дюмулен и Крис Фрум или раждане на нови герои"}
{"url": "https://www.dnevnik.bg/bulgaria/2018/05/04/3173351_problemut_sus_svobodata_na_slovoto_e_v_sobstvenicite/", "text": "Проблемът със свободата на словото е в собствениците на медии. Всеки един от тях трябва да излезе на светло. Това заяви премиерът Бойко Борисов пред \"Нова телевизия\", коментирайки доклада на \"Репортери без граници\", който постави България на 111-о място по свобода на словото в света. В класацията страната остана зад всички държави от Западните Балкани. Според министър-председателя проблемът със свободата на словото е и на журналистите и именно те трябва да го решат. По думите му в държавните медии БНТ и БНР няма кой да се оплаче от натиск. \"Ние на собствениците на медии не им се месим. Какво можем да направим? Това е проблем на вас - журналистите, и вие трябва да си го решите. Нима БНР и БНТ работят за правителството или виждате проправителствена политика? Нито едно интервю не съм дал за тях\", допълни Борисов. \"Какво да направим, за да спрем Пеевски и Прокопиев да воюват? Аз не знам и затова нищо не правя\", каза още премиерът. Борисов коментира и първата годишнина от встъпването на третия му кабинет на власт. Той определи като най-голям провал изтеглянето на Истанбулската конвенция, която не била добре обяснена на обществото. Най-голямото постижение за тези 12 месеца пък било намаляването на външния дълг с 2.3 млрд. лв. \"Вината за конвенцията си е изцяло в нас. Не я подложихме на обсъждане на председателския съвет, тъй като не вярвах, че няма да бъде приета\", добави Борисов. Премиерът каза още, че темата за продажбата на \"ЧЕЗ България\" ще се коментира все по-малко, тъй като сделката се осъществява от две големи компании, които могат да заведат искове за уронване на престижа им. \"Действаме мълчаливо за публиката, но следим внимателно какво се случва\", заяви министър-председателят. Борисов допълни, че истински се надява новият антикорупционен орган да не бъде използван като бухалка срещу определени политически фигури. Той дори уточни, че именно срещу себе си е усещал използването на подобни бухалки, като припомни случая \"Костинброд\". \"С прокуратурата правим всичко възможно да се борим с този бич корупцията. Нека да дадем шанс на антикорупционния орган. Досега всички се оплакваха, че имало какви ли не институции, които бавят процесите, и затова ги обединихме в един\", обясни Борисов. Той добави, че очаква съдиите да отсъдят по съвест по случая със задържаната за подкуп Десислава Иванчева. Кметът на столичния район \"Младост\" беше арестувана при зрелищна акция в центъра на София, която предизвика различни полемики в обществото.", "date": "2018.05.04", "title": "Проблемът със свободата на словото е в собствениците на медии, заяви Борисов"}
{"url": "https://www.dnevnik.bg/evropa/2018/05/04/3173365_tereza_mei_izbegna_tejko_porajenie_v_london_na/", "text": "В полунощ (българско време) приключи изборният ден на местните избори във Великобритания и британците очакват официалните резултати от тях днес. Избираха се над 4400 общински съветници в 150 общински съвета, по-специално в главните градове на Англия Лондон, Манчестър, Лийдс и Нюкасъл. Някои общински съвети се обновяват напълно, а други частично, припомнят \"Ройтерс\" и \"Франс прес\", цитирани от БТА. Столицата бе е основният залог на вота  и лейбъристите имаха амбициите да спечелят няколко района там, които са традиционно консервативни, като Уестминстър и Уондзуърт. В Кенсингтън и в Челси торите се очаква да платят цената за пожара в небостъргача Гренфел, в който миналата година загинаха над 70 души и за който оцелелите ги смятат за виновни, отбелязва \"Франс прес\". Към 1:30 ч. по Гринуич днес първите резултати даваха в Лондон печалба от 56 места за консерваторите, отстъпление с четири места за лейбъристите и спад от 76 места за подкрепящата Брекзит Партия за независимост на Обединеното кралство според Би Би Си. Тези данни обаче далеч не отразяват общата тенденция от вота, отбелязва \"Франс прес\". \"Ройтерс\" отбелязва, че консерваторите на Тереза Мей са избегнали тежко поражение в Лондон и са постигнали печалби в други райони на други места, които подкрепят Брекзит. Това показват първите резултати от вота. Лейбъристите обаче също са постигнали печалби в столицата, допълва агенцията. Въпреки че запазват като цяло контрола си, консерваторите губят отделни места в районите Уестминстър и Уондзуърт. Резултатите от други места в 32-те лондонски района показват, че прогнозите за ориентиране на столицата към лейбъристите са се материализирали, въпреки че не толкова силно, че да причинят тежки поражения, които ще представляват сериозен проблем за Мей. Извън Лондон консерваторите си връщат контрола в районите, подкрепящи Брекзит - Питърбъроу и Базилдън, като до голяма степен това става за сметка на антиевропейската Партия за независимост на Обединеното кралство. В 19 ч. по Гринуич се очаква да бъдат обявени пълните резултати и от вота.", "date": "2018.05.04", "title": "Тереза Мей избегна тежко поражение в Лондон на местните избори"}
{"url": "https://www.dnevnik.bg/detski_dnevnik/2018/05/04/3171645_tiineidjuri_sreshtu_roditeli_-_vtora_seriia_video/", "text": "\"Аз лично нямам проблем\", смее се 13-годишният Момчил. Според него връстниците му, от една страна, са готини, но от друга – надути и егоистични и се интересуват само от новите неща или онова, което е модерно. \"На тийнейджъра днес му е много по-трудно от на тийнейджърите преди него. На мен със сигурност не ми е било толкова трудно. Горките, всичко им е на тепсия...\", шегува се майка му Гергана Ботева. Според нея това, което ги вълнува, е колко like-а ще получат, колко пъти ще се чуят с някого за деня по Viber, колко души ще застрелят на CS-а (популярната игра Counter Strike - бел. ред.) и... нищо, свързано с училище. Aко има нещо, което истински я притеснява обаче, е фактът, че все още е модерно да се пуши. \"Беше модерно да се пуши, когато аз бях млада. Вече съм възрастна и те още искат да пушат, суперстранно е това!\" Първото гадже е задължително в детската градина, съгласни са и двамата. \"Ако е по време на тийнейджърството, то значи си безвъзвратно закъснял\", смее се Гергана и казва, че най-трудно за обсъждане са именно темите, свързани с взаимоотношенията с другия пол – как се слага презерватив и кога е нормално да се легне с момиче за първи път. \"Когато го усетиш за правилно и когато си сигурен, че момичето няма да забременее.\" И ако според сина й външният вид и чуждото мнение не са важни, то майка му е на противоположното мнение. \"Чуждото мнение е важно в зависимост от детето – за едни може да е от изключително значение, на други изобщо да не им пука. На мен не са ми се паднали такива деца, на които не им пука, има други такива, но те се водят децата на еднорозите – за тях всички са чували, но не сме ги срещали\", усмихва се отново тя. \"А когато тийнейджърите имат акне, се прави всичко възможно, за да се превърне то в още по-мащабен проблем, отколкото е – т.е. лицето никога не се мие – това е вредно за здравето и е категорично да се мажем с каквото и да било, което би помогнало на акнето да изчезне\". Момчил е лаконичен по темата – когато има акне, се правиш, че няма.", "date": "2018.05.04", "title": "Тийнейджъри срещу родители - втора серия (видео)"}
{"url": "https://www.dnevnik.bg/sviat/2018/05/04/3173402_v_sasht_povdihnaha_obvineniia_sreshtu_bivshiia_shef_na/", "text": "Министерството на правосъдието на САЩ повдигна обвинения на бившия изпълнителен директор на \"Фолксваген\" Мартин Винтеркорн за заговор за нарушаване на Закона за чист въздух и за измама във връзка със скандала с дизеловите емисии на компанията, предадоха ДПА и \"Асошиейтед прес\", цитирани от БТА. Според прокуратурата Винтеркорн е знаел, че софтуерът на дизеловите коли на \"Фолксваген\" е регистрирал емисиите отработено гориво като по-чисти, отколкото всъщност са били, и по този начин колите са замърсявали въздуха, без това да се разбере. Винтеркорн подаде оставка през септември 2015 г. малко след като избухна скандалът със замърсяващите коли в САЩ, отбелязва \"Ройтерс\". Първоначално \"Фолксваген\" твърдеше, че само по-нискостоящи кадри на компанията са знаели за измамата със софтуера. В обвинителния акт обаче се посочва, че Винтеркорн е бил уведомен за измамата с дизеловите емисии на \"Фолксваген\" през май 2014 и юли 2015 г. и заедно с други високопоставени представители на компанията се е съгласил \"съзнателно и целенасочено да продължи с измамата и да заблуждава регулаторните органи на САЩ\", отбелязва \"Франс прес\". По това дело са повдигнати обвинения на общо девет души, а двама са се признали за виновни. Обвинения срещу \"Бош\" Германската компания \"Бош\", най-големият в света доставчик на части за автомобилостроенето, е въвлечена в делото по скандала \"дизелгейт\" срещу \"Фолксваген\", предаде ДПА. Адвокати от юридическа кантора \"Тилп\" (Tilp) съдят компанията, която доставя части за Фолксваген, от името на частен инвеститор. Според юристите \"Бош\" носи съвместна отговорност за скандала с дизеловите емисии и следователно за загубите от акции на \"Фолксваген\", които поевтиняха силно след избухването му. Откакто бе съобщено, че \"Фолскваген\" е инсталирал софтуер на дизелови автомобили, чрез който да манипулира данни за отделяните емисии, компанията бе принудена да плати около 24 млрд. долара за извънсъдебни споразумения и вреди, включително наказателна глоба от 2.8 млрд. долара. Инвеститори обвиниха \"Фолксваген\" и компанията майка \"Порше\" (Porsche SE), че са информирали пазарите твърде късно за скандала. Според адвокатите от \"Тилп\" \"Бош\" се е съгласил с пазарната манипулация, подпомогнал е и насърчил автомобилостроителя, като по неетичен начин е причинил щети на клиенти и инвеститори. Поради това вече заведеното дело срещу \"Фолксваген\" и \"Порше\" пред съд в Щутгарт е разширено с включването на \"Бош\". Компанията е доставила базовата версия на манипулиращия софтуер, използван от \"Фолксваген\", и поради тази причина е обект на действия от министерството на правосъдието на САЩ и германската прокуратура. Според \"Тилп\" с включването на \"Бош\" в делото доставчикът повече не може да разчита на законовото си право да отказва да дава доказателства и по този начин да избягва предоставянето на ключови документи.", "date": "2018.05.04", "title": "В САЩ повдихнаха обвинения срещу бившия шеф на \"Фолксваген\" заради \"дезелгейт\""}
{"url": "https://www.dnevnik.bg/na_put/2018/05/04/3173272_bireniiat_festival_v_praga_zapochva_na_10_mai/", "text": "Биреният фестивал в Прага започва на 10 май и ще продължи 17 дни. След няколко години местене в различни части на града, сега фестивалът сякаш си е намерил мястото в парка \"Летна\", до където може да се стигне за 20-тина минути от Стария град. Отваря по пладне, а затваря в полунощ. Входът е 100 крони общо за всички дни на фестивала. Билетът върви с карта за консумация - барманът или сервитьорите въвеждат в нея съответните кодове докато на нея не остане място или докато собственикът й не реши да си тръгне. Тогава е времето да се уреди сметката. Това става на касата на изхода като се преимат кредитни карти или пари в брой. Идеята посетителят да \"загуби\" картата за консумация и да не плати нищо, е грешна, защото следва солидна глоба, изчислена така, че да покрие и най-скъпите възможни поръчки. Ако човек е попълнил цялата си карта за консумация, но не е приключил с яденето и пиенето, трябва да уреди тази сметка, а в замяна ще му бъде издадена нова, за да продължи, информира сайтът livingprague.com. На фестивала с общо 10 хил. места се представят 44 местни пивоварни, но ще гостуват и чуждестранни производители. Всичко това ще е придружено с местни гозби, десерти и печива, както и с музикални изпълнения.", "date": "2018.05.04", "title": "Прага кани на по бира от 10 май"}
{"url": "https://www.dnevnik.bg/ot_vas/galeriiotvas/2018/05/04/3173367_chitatelska_fotogaleriia_podzemniiat_grad_v_derinkuju/", "text": "Деринкую се намира на 29 км от Невшехир, Турция, и е с население от 7 хиляди души. Напоследък става популярна дестинация и привлича хиляди туристи всеки ден заради подземния град и църквите.", "date": "2018.05.04", "title": "Читателска фотогалерия: Подземният град в Деринкую"}
{"url": "https://www.dnevnik.bg/evropa/2018/05/04/3173410_kakvoto_i_da_pravi_eta_niama_da_ostane_nenakazana/", "text": "Испанският премиер Мариано Рахой нарече съобщението на ЕТА, че се саморазпуска, \"шумотевица и пропаганда\", и се зарече да продължи преследването на екстремистите от баската сепаратистка групировка, предаде \"Асошиейтед прес\", цитирана от БТА. Той говори ден след като  ЕТА обяви в открито писмо  до баския народ, че е \"разпуснала напълно структурите си\". Испанският премиер отбеляза, че групировката не е постигнала целта си за създаване на независима държава на баските чрез насилие. \"Каквото и да прави или говори, ЕТА няма да намери начин да остане ненаказана\", каза Рахой. \"ЕТА може да обяви своето изчезване, но нейните престъпления, както и мерките на съдебната система няма да изчезнат\". Испанският външен министър Хуан Игнасио Соидо Алварес каза, че силите за сигурност \"продължават да преследват терористите\". \"Членовете на ЕТА не получиха нищо, след като престанаха да убиват, както няма да получат нищо и за заявлението си, че се разформироват\", подчерта той, цитиран от ТАСС. За периода на своята терористична кампания през испанския преход към демокрация от края на 70-те години на миналия век групировката уби 853-ма души, припомня АП. Откритото писмо бе публикувано на баския новинарски сайт naiz.eus. В него ЕТА, цитирана от \"Ройтерс\", обяви, че е \" разпуснала напълно всичките си структури\" и че \"повече няма да изразява политически позиции, да подема инициативи или да взаимодейства с други актьори\". Тя обещава занапред да се стреми към \"обединена, независима, социалистическа баскоговоряща и непатриархална баска страна, но ще преследва тези цели извън рамките на ЕТА. Вчера в централата в Женева на Групата за разрешаване на конфликти бе прочетено второ писмо на баската сепаратистка организация, в което тя отново потвърждава, че слага край на 60-годишното си съществуване и прекратява всякаква дейност. То бе прочетено от Дейвид Харланд, изпълнителен директор на Центъра за хуманитарен диалог. В него се казва, че \"ЕТА бе родена от народа, а сега отново се разтваря в народа\". \"Ние взехме това наше последно решение, за да преминем към нова историческа фаза\", пише в писмото. Очаква се групировката да формализира разпускането си по време на официално събитие във Франция днес.", "date": "2018.05.04", "title": "Каквото и да прави, ЕТА няма да остане ненаказана, заяви испанският премиер"}
{"url": "https://www.dnevnik.bg/evropa/2018/05/04/3173412_v_chehiia_e_bil_proizveden_testvan_i_unishtojen/", "text": "Малки количества от бойното нервнопаралитично вещество на име \"Новичок\" са били произведени и съхранявани в Чехия, заяви чешкият президент Милош Земан, цитиран от световните медии. \"У нас е бил произвеждан и съхраняван \"Новичок\", макар и в малки количества. Знаем къде и кога. Нека не бъдем лицемерни. Няма защо да се лъже за това\", каза Земан по телевизия \"Барандов\". Според Великобритания  това вещество е било използвано  от Русия за отравянето в Англия на бившия руски двоен агент Сергей Скрипал и дъщеря му Юлия. Според Земан, който се позовава на чешкото военно разузнаване, тези количества от веществото в Чехия са били изпробвани и унищожени миналата година. По-рано руски официални лица заявиха, че използваното за нападението в Англия вещество  може да е дошло от  Чехия, Швеция или Словакия. Земан обаче спомена, че в друг доклад на военното разузнаване веществото е определено като А320, а не като \"Новичок\". Известният с проруските си възгледи Земан заяви, че според него това е било \"Новичок\", отбелязва АП. /БТА", "date": "2018.05.04", "title": "В Чехия е бил произведен, тестван и унищожен \"Новичок\", заяви президентът Земан"}
{"url": "https://www.dnevnik.bg/detski_dnevnik/2018/05/03/3172961_kakvo_e_obshtoto_mejdu_deian_donkov_i_otelo_video/", "text": "Битката между доброто и злото, олицетворена в драматичната любовна история на Отело и Дездемона, завършила с убийство от ревност - това ще видят на сцената на зала \"България\" в края на май тийнейджърите, които посетят #отело, заключителния концерт от тазгодишната програма на  поредицата \"Фортисимо Фамилия\" . В ролята на мавъра от Венеция ще влезе популярният актьор Деян Донков. Негови партньори на сцената ще са Михаела Филева, Весела Бабинова и Валери Турманов, а музиката ще бъде изпълнена от Софийската филхармония под диригентството на Максим Ешкенази. Това е поредният опит на организаторите да запознаят младата публика с класически музикални и литературни произведения по близък до тях начин след \"Love story\", \"Пълнолуние\", \"Рицарска история\", \"Божествена комедия\" и \"Сянката на пръстена\". Гледай и отговори По традиция \"Детски Дневник\" и организаторите на концерта от \"Фортисимо Фамилия\" ви дават възможност да посетите безплатно концерта. Вижте видеото и въпроса на Деян Донков, дайте верен отговор в анкетата най-долу в статията и може да бъдете късметлията, който ще спечели  от актьора (за до двама родители и две деца). Анкетата ще бъде активна до  , а на следващия ден ще бъде обявен печелившият. В играта не могат да участват работещи за \"Икономедиа\" и техните семейства. Концертът е на 27 май от 19 ч. в зала \"България\", а билети могат да бъдат купени на касите на залата и  онлайн на уеб страницата  на Софийската филхармония.", "date": "2018.05.04", "title": "Какво е общото между Деян Донков и #отело (видео)"}
{"url": "https://www.dnevnik.bg/sport/2018/05/04/3173441_klivland_nanese_vtori_tejuk_udar_na_toronto_sled_43/", "text": "Баскетболистите на \"Кливланд кавалиърс\" нанесоха втори тежък удар по шампионските амбиции на \"Торонто раптърс\". Леброн Джеймс стана първият играч в историята с 43 точки и 14 асистенции в плейофен мач, а \"кавалерите\" спечелиха убедителна победа със 128:110. След два успеха като гост \"Kливланд\" направи голяма крачка към четвърти пореден финал в Източната конференция на НБА. Отборът, воден от Тайрон Лу, се нуждае от още два победи, за да елиминира \"Торонто\" в плейофите за трети пореден сезон. Само за три дни \"Кливланд\" заличи напълно домакинското предимство, което канадският тим си извоюва с първото място в Източната конференция в редовния сезон. \"Торонто\" имаше само седем загуби в 37-те си домакинства преди  първия двубой с \"кавалерите\" (112:113). Джеймс отново се оказа неопазим за защитата на \"Торонто\". Лидерът на \"Кливланд\" вкара 19 от 28-те си стрелби от игра и добави 14 асистенции и осем борби. Според Elias Sports Bureau той е първият играч в историята на НБА, който прави 14 асистенции и отбелязва 40 и повече точки в мач от плейофите.  \"Още сутринта се носеше такова усещане. Той знаеше какъв е залогът. Знаеше, че втора поредна победа тук ще ни даде голямо предимство. Излезе и игра невероятно от първата секунда. Просто се усещаше, че Леброн ще има специална вечер\", каза съотборникът му Кевин Лав.  Лав изигра най-силния си мач след завръщането от контузията в ръката и завърши с 31 точки и 10 борби. \"Това беше страхотно представяне от него. Той е нашето звездно тежко крило. Това беше голям мач за него\", каза Джеймс по адрес на Лав. \"Опазването на Лав беше много трудно за нас. Като цяло имахме доста проблеми с индивидуалните двубои по цялото игрище\", коментира старши треньорът на \"Торонто\" Дуейн Кейси. Джей Ар Смит, Джеф Грийн и Джордж Хил също се представиха отлично в атака и добавиха съответно 15, 14 и 13 точки. \"Кливланд\" записа осма поредна победа срещу \"Торонто\" в плейофите на НБА. \"Кавалерите\" са спечелили десет от 12-те срещи с \"раптърите\" в директните елиминации в последните три сезона. Двата отбора изиграха много равностойно първо полувреме. \"Торонто\" беше напред в резултата почти през цялото време, но не успя да отвори по-голяма разлика от девет точки. \"Кливланд\" се оттегли на почивка при 61:63, след което изигра страхотно второ полувреме. \"Кавалерите\" натрупаха аванс от 15 точки в третата четвърт, а разликата се увеличи до 23 в последната част. Гостите завършиха мача с 59.5% успеваемост в стрелбата от игра, включително 11 тройки от 26 опита. \"Торонто\" вкара 54.3% от изстрелите си от игра и вкара 12 от 30-те си стрелби от далечно разстояние. \"Кливланд\" направи само три грешки срещу 11 за \"Торонто\" и десет нарушения по-малко - 14 срещу 24. Демар Дероузън беше най-резултатен за домакините с 24 точки, Кайл Лаури добави 16, а Йонас Валанчунас завърши с 16 точки и 12 борби. Серията се мести за два мача в Охайо на 6 и 8 май. \"Бостън селтикс\" също поведе с 2:0 победи срещу \"Филаделфия 76\" в другия полуфинал в Източната конференция. \"Келтите взеха и второто си домакинство в \"Tи Ди Гардън\", след като наваксаха огромно изоставане от 22 точки и спечелиха със 108:103. На запад шампионът \"Голдън стейт уориърс\", който преследва трета титла в последните четири години,  води с 2:0 на \"Ню Орлиънс пеликанс\" . Единствено лидерът в редовния сезон \"Хюстън рокетс\" и \"Юта джаз\"  продължават при равенство след първите два мача.", "date": "2018.05.04", "title": "\"Кливланд\" нанесе втори тежък удар на \"Торонто\" след 43 точки на Леброн Джеймс"}
{"url": "https://www.dnevnik.bg/sport/2018/05/04/3173460_video_pametniiat_gol_na_georgi_asparuhov_na_uembli/", "text": "Днес се навършват седемдесет и пет години от  рождението на легендата на българския футбол и \"Левски\" - Георги Аспарухов-Гунди. Един от най-паметните моменти в славната му кариера е голът във вратата на действащия световен шампион Англия на \"Уембли\". Двата отбора се срещат в приятелски мач в дома на английския футбол на 11 декември 1968 г. Аспарухов отбелязва страхотно попадение, след като печели борбата за първа топка в центъра на терена, преодолява цялата противникова половина и праща топка покрай вратаря Гордън Уест с премерен удар с левия крак към далечния ъгъл. Мачът завършва 1:1, след като Джеф Хърст успява да изравни резултата малко по-късно. Аспарухов е един от двамата български футболисти, отбелязвали срещу Англия на \"Уембли\". Другият е Димитър Миланов - Пижо, който се разписва два пъти срещу олимпийския тим на \"трите лъва\" в квалификация за игрите в Мелбърн през 1956 г.", "date": "2018.05.04", "title": "Видео: Паметният гол на Георги Аспарухов на \"Уембли\""}
{"url": "https://www.dnevnik.bg/kultura/2018/05/04/3173467_shvedskata_akademiia_niama_da_vruchi_nobel_za/", "text": "Шведската академия няма да връчи \"Нобел\" за литература през 2018 г., обявиха членовете й днес. Вместо това през 2019 г. ще бъдат присъдени 2 награди, предава \"Ройтерс\". Комитетът взе решението след дълго заседание снощи. Причината е безпрецедентният  скандал за сексуален тормоз , който предизвика 8 оставки сред иначе пожизнените му членове. В центъра на скандала е Жан-Клод Арно, виден фотограф и съпруг на една от тях - Катарина Фростенсон. От ноември миналата година над 18 жени са обвинили Жан-Клод Арно в посегателства, извършени в голямата си част на събития и в помещения, собственост на Шведската академия. В понеделник свидетели заявиха, че Арно опипал дори шведската принцеса на събитие през 2006 г. Скандалът е огромно петно и върху монархията, която е патрон на наградите. Арно и Фростенсон са влиятелни фигури в шведския литературен живот и държат популярен писателски клуб, субсидиран от академията. Тя направи свое разследване и макар да не обяви резултатите от него, Фростенсон бе изключена. Това доведе до безпрецедентна вълна от оставки - срещу и в нейна подкрепа - и сведе комитета, връчващ наградата по литература, до 11 човека. Ситуацията е необичайна, защото членовете на академията са пожизнени и няма процедури за тяхното напускане, изключване или заменяне. Но от нобеловия комитет нямат полезен ход - ако присъдят награда, тя ще остане в сянката на скандала, а твърде вероятно е и лауреатът да я откаже. В едновековната си история Нобеловата награда за литература е пропускала година едва 7 пъти - основно през двете световни войни, но през 1935 г. не е бил намерен \"достоен\" кандидат за нея. Наградите в различните категории обаче се решават от различни шведски организации, така че вероятно другите призове за 2018 г. не са застрашени.", "date": "2018.05.04", "title": "Заради скандал за сексуален тормоз няма да има \"Нобел\" за литература през 2018 г."}
{"url": "https://www.dnevnik.bg/sport/2018/05/04/3173517_mok_shte_objalva_otmenenite_dojivotni_nakazaniia_na/", "text": "Международният олимпийски комитет (МОК) ще обжалва решението на спортния арбитражен съд в Лозана (КАС) да  отмени доживотните присъди на 28 руски спортисти . МОК обяви в петък, че ще се обърне към Швейцарския федерален трибунал. Олимпийският комитет наложи доживотно наказание на 42-ма руски спортисти заради употреба на допинг по време на зимните игри в Сочи през 2014 г. В началото на февруари съдът в Лозана обяви, че \"няма достатъчни доказателства\", и затова отменя санкциите.  Жалбите на други 11 спортисти бяха частично уважени. Те бяха признати за виновни в нарушение на антидопинговите правила, но доживотните им наказания бяха заменени със забрана за участие в  Пьонгчанг . Преди няколко дни ски бегачът Александър Легков беше напълно оправдан. Жалбата на Александър Зубков беше частично уважена, след като от КАС обявиха, че бобслеистът е извършил допинг нарушение. Решението по последния случай все още не е обявено. \"Не бяхме доволни от тези решения. Мотивирани сме да обжалваме и ще го направим\", заяви говорителят на МОК Марк Адамс в четвъртък. Съдът в Лозана мотивира решенията си с това, че не е в състояние да докаже нито едно от \"фактическите твърдения\", направени от МОК, което поставя под съмнение свидетелските показания на бившия директор на Московската антидопингова лаборатория Григорий Родченков. 59-годишният руснак е основният информатор по  случая . От КАС твърдят, че решенията им се отнасят само до доказателствата срещу индивидуалните лица и че не оспорват общата основа на твърденията за употреба на допинг. Президентът на МОК Томас Бах определи присъдите на КАС като \"изненадващи и разочароващи\".  Той дори препоръча на съда в Лозана  да направи вътрешни структурни промени, за да се подобри работата му. Русия не беше допуснато до участие в зимните олимпийски игри, след като пропусна и летните в Рио де Жанейро през 2016 г. Руските спортисти, които бяха допуснати до Пьонгчанг 2018, се състезаваха под неутрален флаг и химн. Веднага след края на зимните игри  олимпийската забрана на Русия беше отменена.   През март Световната антидопингова агенция (WADA)  предупреди международните спортни федерации , че е готова да ги предизвика в съда, ако не започнат дела срещу отделни руски спортисти за нарушаване на антидопинговите правила.", "date": "2018.05.04", "title": "МОК ще обжалва отменените доживотни наказания на руски спортисти"}
{"url": "https://www.dnevnik.bg/bulgaria/2018/05/04/3173516_kratki_novini_bulgariia_se_vkljuchi_v_nai-mashtabnata/", "text": "Двама прокурори са получили международно признание  за съществен принос в европейска операция - \"Халифакс\", срещу трафика на мигранти, съобщи пресцентърът на държавното обвинение. Тя е била най-голямата за 2017 г., се казва още в съобщението. Признанието е дошло от главния прокурор на Белгия Фредерик Ван Льов чрез писмо до българския си колега Сотир Цацаров и се отнася до спецобвинителя Силвия Соколова и прокурора от Върховна касационна прокуратура Венцислав Андреев и Никола Павлов от ГДБОП. По време на \"Халифакс\" през октомври 2017 г. в различни европейски държави по едно и също време бяха задържани 42-ма участници в престъпната мрежа (7 в България, 13 в Белгия и 22-ма във Великобритания), над 50 микробуса, оборудвани с тайници за превоз на хора (по 7-9 души в автомобил), над 500 нелегални мигранти, основно от Афганистан и Пакистан. Съвместният екип е включвал служби от Белгия, България, Великобритания, Франция и Холандия, Германия. Разследването е от края на 2016 г., а България се е включила в началото на март 2017 г. Евентуално от 2021 г. ще има нов граничен пункт между България и Македония - \"Клепало\", на територията на общините Берово и Струмяни. Причината за това е, че в началото на новия век проектът, макар и с осигурено финансиране, е бил спрян. Сега предстои ремонт на пътя до границата с Македония и още ред процедури преди пунктът да може да заработи. Това се разбра по време на парламентарния контрол от отговор на строителния министър Николай Нанков. Македонска рота ще участва в българския военен парад За първи път във военния парад за празника на Българската армия на 6 май ще участва и македонска рота. Това се разбра след срещата на министрите на отбраната на двете страни Красимир Каракачанов и Радмила Шекеринска. Те изразиха увереност, че това е знак за партньорство и съюзничество. Шекеринска е на посещение в България, като след срещата си с Каракачанов благодари за подкрепата, която България оказва на Македония за членството ѝ в НАТО и ЕС. През май предстои и съвместна тренировка между специалните сили на България и Македония. Перник ще получи близо 10 млн. лв. за модернизация на градския транспорт Министерството на регионалното развитие и благоустройството отпуска над 9.5 млн. лв. на община Перник за модернизация на градския транспорт. Стойността на безвъзмездната финансова помощ, която се предоставя от ЕС е малко над 6.5 млн. лв. В рамките на проекта се предвижда закупуване на 15 нови автобуса с двигатели на природен газ, както и проектиране и изграждане на нова газозарядна станция в бившето тролейбусно депо и ремонт на сградите в депото, въвеждане на електронни информационни табла на спирките на обществения градски транспорт, система за контрол на обществения транспорт и електронна система за таксуване на пътниците. Столичната полиция издирва 74-годишен мъж Радко Стойчев е в неизвестност от декември 2015 година, когато е бил видян да излиза от дома си в кв. \"Ботунец\", съобщи МВР. Възрастният мъж е висок 176 см, слаб, с къса, права, бяла коса и кафяви очи. Хората, които разполагат с информация за него, могат да сигнализират на тел.: 112, 02/9825938 и 9825920. България се включи в най-мащабната акция на Европол Българските власти се включиха в най-голямата досега операция на европейски правоохранителни структури, която доведе до закриването на 10 хил. магазина, предлагащи онлайн фалшиви лекарства, мобилни телефони, бижута, часовници, дрехи, козметика, както и пиратско съдържание. В девет държави - членки на Европейския съюз, са иззети над 20 хил. артикула, закрити са и повече от 1000 акаунта. Операция \"Афродита\" е проведена със съдействието на Белгия, България, Кипър, Гърция, Ирландия, Италия, Португалия, Испания и Обединеното кралство. Срещу 250 души е започнало предварително производство за продавани фалшиви стоки и пиратско съдържание. Действия са предприети срещу над 100 заподозрени. В България са образувани пет преписки, част от материалите са докладвани в прокуратурата.", "date": "2018.05.04", "title": "Кратки новини: Македонска рота ще участва в българския военен парад"}
{"url": "https://www.dnevnik.bg/photos/2018/05/04/3173440_fotogaleriia_noviiat_migracionen_put_kum_evropa/", "text": "Сухопътният маршрут от Турция към североизточната част на Гърция става все по-популярен, тъй като условията на гръцките острови се влошават, съобщи \"Ройтерс\". Те дълго време бяха предпочитаният маршрут, но бежанските лагери там са пренаселени.", "date": "2018.05.04", "title": "Фотогалерия: Новият миграционен път към Европа"}
{"url": "https://www.dnevnik.bg/sviat/2018/05/04/3173534_v_armeniia_se_poiaviha_znaci_za_politicheska_sdelka/", "text": "Знаци за сделка, която може да сложи край на политическата криза в Армения, се появиха в четвъртък, след като управляващата партия заяви, че  страната ще има нов премиер следващата седмица , предаде \"Ройтерс\". През последните близо три седмици Армения, която е близък съюзник на Русия, бе разтърсена от демонстрации, предизвикани от обществения гняв срещу дългогодишния президент Серж Саргсян заради избирането му за премиер в парламента. Саргсян  подаде оставка след дни на поста  и обяви, че ще напусне лидерския пост на управляващата Републиканска партия на Армения (РПА), а опозиционният политик и лице на протестите Никол Пашинян поиска следващият премиер  да е \"от народа\"  и обяви готовност да заеме поста. На първото гласуване на 1 май обаче  единственият кандидат Пашинян не можа да събере достатъчно гласове , за да бъде избран. Кремъл заяви в четвъртък, че следи ситуацията отблизо и се надява, че какъвто и да е изходът, двете страни ще останат твърди партньори. Москва засега проявява сдържаност, но се безпокои, че Армения може да тръгне по пътя на Украйна, където през 2014 г. протести доведоха до смяна на властта и нови лидери, които доближиха страната до Запада. Знаци за компромис започнаха да се появяват в четвъртък. Председателят на парламентарната група на управляващата Републиканска партия Вахрам Багдасарян проведе разговори с лидера на протестиращите Никол Пашинян. След разговорите Багдасарян каза, че неговата партия е готова поне принципно да подкрепи Пашинян за премиер следващата седмица. Промяната на позицията (Републиканската партия миналата седмица блокира кандидатурата на Пашинян, макар по-рано да заяви, че няма да стои на пътя му) дойде след ден на гражданско неподчинение в сряда, което  парализира напълно части от страната . Багдасарян каза пред \"Ройтерс\" след разговорите, че партията му ще подкрепи всеки кандидат на 8 май, включително и Пашинян, ако той има подкрепата на една трета от депутатите, нещо, което Пашинян постигна на 1 май. \"Ще подкрепим кандидата, предложен от една трета от депутатите в парламента, било то Пашинян или някой друг, и на 8 май Армения ще има премиер\", подчерта Багдасарян. Пашинян е единственият кандидат, който е заявил, че ще се кандидатира, и не е ясно дали ще има и други претенденти за поста. Ако и вторият опит за избор на премиер се провали, парламентът ще бъде разпуснат и ще бъдат свикани предсрочни парламентарни избори. Кандидат на народа Пашинян потвърди във видео, публикувано в социална мрежа, че управляващата партия се е съгласила да подкрепи \"кандидата на народа\" за премиер, фраза, с която той многократно е описвал себе си. В сряда той се съгласи да спре кампанията си за гражданско неподчинение, докато чака уверения от Републиканската партия, че ще го подкрепи, засилвайки спекулациите, че управляващият елит се е съгласил да застане зад него, при условие че той спре протестите. И все пак в знак, че е ще запази натиска върху управляващите, той призова поддръжниците си да се съберат в центъра на Ереван на 8 май. По-късно е четвъртък в изявление той каза, че се е срещнал с посланици от Русия, САЩ, ЕС и Грузия и ги е информирал за споразуменията за решаване на вътрешната криза. Не всички арменци подкрепят протестите. За някои Пашинян е демагог, който се опитва да прогони демократично избраните лидери, като разпалва общественото недоволство.", "date": "2018.05.04", "title": "В Армения се появиха знаци за политическа сделка след седмици на протести"}
{"url": "https://www.dnevnik.bg/sviat/2018/05/04/3173533_turskata_opoziciia_ne_izdigna_lidera_si_za_supernik_na/", "text": "Най-голямата опозиционна партия в Турция избра Мухарем Индже за кандидат-президент на предсрочните избори за президент на 24 юни. Това съобщиха Анадолската конвенция и \"Хюриет\". Решението на Републиканската народна партия (РНП) идва след като тя сключи предизборен съюз с няколко организации за парламентарния вот, включително Добрата партия на бившия вътрешен министър Мерал Акшенер. Определяна като популярна фигура, Акшенер се кандидатира за президент и беше допусната до надпреварата. Индже е дългогодишен депутат от района на Ялова, северозападна Турция, близо до Мраморно море. Той обеща, че ще бъде \"президентът на 80 млн., десни и леви, алевити и сунити, турци и кюрди\". Турски издания го определят като \"умерено консервативен\" и като сочен от РНП за най-силен коз на партията на изборите. Решението на РНП беше обявено лидера ѝ Кемал Кълъчдароглу, когото Ердоган по-рано предизвика да се кандидатира за президент, за да се изправи срещу него и да си премерят силите. \"Всичко ще бъде много по-красиво. Ще напишем история на 24 юни\", каза още Индже. След отказа на Кълъчдароглу да се кандидатира той е подложен на критики в партията си, но някои издания определят решението му като шанс за кандидатурата на Акшенер.", "date": "2018.05.04", "title": "Турската опозиция не издигна лидера си за съперник на Ердоган на изборите"}
{"url": "https://www.dnevnik.bg/skorost/2018/05/04/3173554_zaradi_ochakvaniia_trafik_dnes_se_spira_dvijenieto_na/", "text": "Заради очаквания интензивен трафик днес преди трите почивни дни по Гергьовден ще бъде ограничено движението на камиони над 12 тона по автомагистралите и най-натоварените пътища. Забраната ще важи от 16 до 20 часа, съобщи Агенция \"Пътна инфраструктура\". Оттам напомнят шофьорите да карат внимателно и със съобразена скорост, да не предприемат резки маневри и да спазват въведените ограничения, сигнализацията и указанията на Пътна полиция. Ограничено ще е преминаването на камионите над 12 тона по следните участъци от републиканската мрежа: автомагистралите; път I-1 с. Ребърково - Ботевград, като движението се пренасочва по път II- 16 Ребърково - Своге - София път I-1 - етапна връзка на лот 2 на АМ \"Струма\" при Благоевград - ГКПП \"Кулата\" път I-4 п. в. \"Коритна\" - Велико Търново - Шумен път I-5 Русе - Велико Търново път I-8 ГКПП \"Калотина\" - София път I-9 Варна - Бургас път II-18 Околовръстен път на град София път II-99 Бургас - Царево. Забраната не важи за камионите, които превозват бързоразвалящи се храни и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". На 7 май (понеделник) от 10 ч. до 20 ч. в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Люлин\".", "date": "2018.05.04", "title": "Заради очаквания трафик днес се спира движението на камиони по основните пътища"}
{"url": "https://www.dnevnik.bg/sviat/2018/05/04/3173555_nju_iork_taims_trump_e_naredil_sukrashtavane_na_silite/", "text": "Президентът на САЩ Доналд Тръмп е наредил на Пентагона да подготви варианти за намаляване на броя на американските военни в Южна Корея, съобщават няколко осведомени източника. След седмици предстои историческата среща между американския президент и севернокорейския лидер Ким Чен-ун, но не се очаква съкращаването на войските на САЩ да бъде обект на преговорите за оръжейните програми на Корейската народнодемократична република, съобщават източниците. Те признават, че евентуален мирен договор между двете Кореи може да намали необходимостта от разполагане на 28 500 американски войници на Корейския полуостров, но смятат евентуално пълно изтегляне за малко вероятно. Тръмп беше решен да изтегли войските на САЩ от Южна Корея. Според него Вашингтон не получава адекватна компенсация за разходите по поддържането им и те служат предимно за защита на Япония, като не са попречили на Северна Корея да се превърне в ядрена заплаха, припомня в. \"Ню Йорк таймс\". В момента Вашингтон и Сеул водят напрегнати преговори за подялбата на цената на поддържането на военната сила. По силата на споразумение, изтичащо в края на тази година, Южна Корея плаща около половината цена, над 800 милиона долара на година. Администрацията на Тръмп обаче иска Сеул да поеме почти целите разходи за американското военно присъствие. Разпореждането на Тръмп е разтърсило служителите на Пентагона и други американски отбранителни агенции. Те се опасяват, че съкращаване на силите може да отслаби съюза между САЩ и Южна Корея и да предизвика опасения в съседна Япония в момент, когато Вашингтон започва рисковани ядрени преговори с Пхенян. Срещата на Тръмп с Ким  и ентусиазмът на американския президент за нея обаче предизвикват опасения, че в стремежа си да сложи край на продължилия близо 70 години конфликт между двете Кореи той може да предложи намаляване на силите на САЩ в замяна на отстъпки от страна на Пхенян. Миналия петък министърът на отбраната Джим Матис засили тези страхове, заявявайки, че на масата за преговори може да се обсъжда бъдещето на американското военно присъствие. Говорител на Комитета на началник-щабовете на въоръжените сили на САЩ заяви, че не разполага с информация за вариантите за равнище на войските, които ще бъдат представени пред президента. Евентуално изтегляне на войски ще има множество ползи за Тръмп, казва Виктор Ча, преподавател в университета на Джорджтаун, който беше един от вариантите за посланик на САЩ в Сеул. Подобно решение на американския президент ще получи одобрението на избирателите му, ще спести пари и ще му даде важен коз в преговорите с Ким. Но то ще бъде голямо отслабване на съюза между САЩ и Южна Корея, добавя Ча. Правителството на Южна Корея подчерта тази седмица, че военните сили на САЩ са необходими и няма да бъдат изтеглени, дори ако бъде сключен мирен договор със Северна Корея. Неотдавна Ким обяви, че ще се откаже от дългогодишните искания американските войски да напуснат полуострова. Според някои експерти това означава, че отслабването на икономическите санкции е от по-голямо значение за него. Тръмп не е първият американски президент, който иска съкращаване на военните сили, но той отдавна твърди, че американското военно присъствие не е предимство, а пасив за Вашингтон - както в Южна Корея, така и в Япония. През последната година Тръмп е продължил да поставя под въпрос необходимостта от него в разговори с помощниците си, съобщават американски представители. Преди Зимните олимпийски игри в Южна Корея е възникнало напрежение между Белия дом и Пентагона. Помощниците на Тръмп са смятали, че армията се бави и не предлага на президента варианти за ограничен военен удар срещу Северна Корея. Сега ситуацията е обратната, съобщават американски представители - Пентагонът се опасява, че Тръмп може да се стреми към прекалено бърза демилитаризация. /БТА", "date": "2018.05.04", "title": "\"Ню Йорк таймс\": Тръмп е наредил съкращаване на силите в Южна Корея"}
{"url": "https://www.dnevnik.bg/intervju/2018/05/04/3170623_filip_lavoka_superkompjutrite_sa_s_efekt_kato/", "text": "Филип Лавока е ръководител на GENCI - основана през 2007 г. френска държавна компания за използване на суперкомпютри с цел подобряване конкурентоспособността на френската икономика и научните изследвания. С годишен бюджет от 30 млн. евро, тя разпределя за средно 600 проекта годишно времето за използване на мощните машини. Неотдавна  закупи сепуркомпютър Bull с мощност от 9 петафлопа (9 милиона милиарда операции в секунда), който ще е напълно готов за дейност през лятото и през 2019 г. трябва да бъде разширен до 20 петафлопа. \"Дневник\" разговаря с Филип Лавока в София, когато той участва в конференцията \"Формиране на дигиталното бъдеще на Европа\". - Защото мотото на нашата агенция е, че суперкомпютрите (НРС) са в центъра на познанието. И понеже познанието е семето, от което покълват иновациите, за нас е много важно да развиваме всички възможности за разширяване на знанието чрез изследвания. Днешното събитие в София е много е важно за нас. То е организирано от еврокомисар Мария Габриел и съм впечатлен, че откриването му бе уважено от премиера Бойко Борисов. Учени, политици, представители на правителството и евроинституциите се обединяват пред някои от най-големите предизвикателства на бъдещето - как да развиваме иновациите, да създаваме икономически растеж и работни места за следващите поколения. - Когато си учен, едно от най-важните неща е как организираш инструментите си. В ХХI век сме и се прилагат нови методи - големите изследователски обекти като синхотрони, телескопи, лаборатории за генни проучвания разработват собствен инструментариум. Но след като събереш данните, трябва да можеш да ги анализираш, да ги интерпретираш, да моделираш реалността. А за това са нужни много мощни компютри. Това е основната причина суперкомпютрите да са толкова важни за бъдещето ни. Ако искате да симулирате биологично поведение на хромозомно ниво, после на ниво органи, а накрая - в мащаба на цялото тяло, ви трябва такава мощност. Днес например обсъждахме в София приложението на суперкомпютрите при изследването на мозъка. Те са абсолютно задължителни, ако в химията, биологията или физиката трябва да изградим поредица от модели, да ги свържем и да получим представа за поведение във времето. С тази изчислителна мощ можем да интерпретираме определено поведение не само на отделни индивиди, но и на цели групи в обществото. Затова напоследък за помощ към нас се обръщат специалисти от науките за човека и социалните науки.  - Вижте, в наши дни науката е съставена от най-различни дисциплини, които са все по-свързани помежду си. Ако, да кажем, говорим за кръвообращението в мозъка - процес, стоящ зад множество болестни състояния, с които се борим, трябва изцяло да разберем структурата и връзките в мозъка, как циркулира кръвта в него. Това се прави със складиране на големи масиви данни и сложни симулации, нуждаещи се от мощни компютри.  Или сте лекар и давате на пациентите си лекарства и ваксини - с досегашните методи са ви нужни 10 години експерименти и клинични опити, за да разработите подходящата молекула. При това се случва клиничните тестове да поемат в погрешна посока. Това може да бъде избегнато чрез суперкомпютри - резултатите се получават буквално за няколко седмици или дори за няколко часа.  - Не, изобщо няма такова нещо! Това са просто инструменти, които ще помогнат хората да бъдат излекувани. С тях се правят симулации, проучват се възможности, анализират се данни. - Този еврокомисар акцентира върху факта, че европейското общество вече започва да разбира, че суперкомпютрите и комбинирането им в Европа са нещо много важно. Франция и Германия са убедени в това, но трябва да бъдат убедени и други страни членки, че това е стратегически инструмент за конкурентоспособност в науката и икономиката. Това може да донесе ползи в момент, когато сме в глобална конкуренция с Китай, Япония, САЩ. Така ще бъдат изобретени нови устройства, лекарства, системи за автомобили и самолети и управление на мрежи като електроснабдяването. Затова ние, европейците, се нуждаем от суперкомпютри. Някои пропускат, че става дума и за суверенитет на Европа - да обработваме и съхраняваме данните си тук, да се защитаваме от кибератаки, да контролираме цялостни процеси от изработване на процесори до изграждането на мрежи. - Много е важно преди всичко да поддържаме високо равнище на образованието и качествата на студентите в Европа. Само така ще създадем следващото поколение, което да използва още по-активно и масово суперкомпютри. Това са много сложни машини, а значи трябват специалисти, които да ги управляват, наблюдават, да подготвят данните за тях. Смятам, че за младите хора се откриват много вълнуващи перспективи в дигиталната сфера. Нуждаем се от тях, защото, както казах, тази дейност обхваща обширен спектър научна дейност, всички технологии, транспорт, биотехнологии. - Бих сравнил по значение програмите за НРС и изкуствен интелект с космическите програми от миналия век. С тях се създават множество технологии, обекти, работни места, включително за хора, които да организират всичко това. Това засяга всякакъв вид професионални умения.  Освен това съвременната наука е по-тясно свързана с производството, включително производителите на суперкомпютри. Двете сфери се стимулират и предизвикват взаимно да стигат до ръба на познанията и възможностите. И това сътрудничество е вълнуващо. Много е важно да подчертаем, че много компании сами извършват разработки и изследвания. За тях те също се нуждаят от суперкомпютри. В Западна Европа 15-20% от времето за работа с тези машини се ангажира от компании. При това сред тях има малък и среден бизнес - няма нужда да си корпорация, за да получиш достъп. Достатъчно е да имаш много силен проект, много способни хора, за да им помогнем и да използват нашите суперкомпютри. Част от проблема е, че тези малки и средни компании не знаят за такава възможност и е нужно повече усилие и от наша страна, за да достигнем до тях. - Когато сравнявам НРС или работата по изкуствения интелект с тази на космическите програми, имам предвид координация, включително между различни държави. Това е размяна на знание в международните научни екипи, после е нужно някой да даде тласък като този, по който работи еврокомисар Габриел, както и създаване на среда за сътрудничество. НРС проектите, които могат като модел да се използват за други начинания, са пример в това отношение, защото представляват дългосрочно сътрудничество, нуждаещо се от стабилна политическа и балансирана регулаторна среда. При това трябва да разбираш случващото се и да реагираш изпреварващо на задаващи се промени в толкова динамичен световен сектор. Изискването за такава стабилност, гъвкавост и иновативност е предизвикателство към административните способности на ЕС. Но вижте колко умения за управление на проекти бяха натрупани покрай програмата \"Аполо\" и се използваха десетилетия след това. - Тази мощна техника не се използва само за киберсигурност или борба с тероризма. От нея се интересуват военните и отбранителната индустрия. Множество европейски институти с НРС имат контакт с този сектор. Военните се интересуват не само от оръжие, но и от максимално прецизни прогнози за времето или от симулиране на модели за справяне с природни и технологични катастрофи. Въпросът е, че тези компании, искащи достъп до суперкомпютри, трябва да гарантират, че има пълно разделение между гражданските и отбранителните им дейности, те са длъжни според изискванията на ЕС. И в крайна сметка да не забравяме, че когато говорим за военнопромишлен комплекс, това са разработки, които могат да спестят разходи на данъкоплатци и да спасят живота на военни в битка.", "date": "2018.05.04", "title": "Филип Лавока: Суперкомпютрите са с ефект като програмите за полет до Луната от ХХ век"}
{"url": "https://www.dnevnik.bg/kultura/2018/05/04/3173462_otkus_ot_plut_na_rosa_montero/", "text": "На 4 май 2018 г. Роса Монтеро, една от най-изявените, многократно награждавани испански авторки, се завръща при българския читател с романа си \"Плът\". \"Плът\" е невероятно сетивен, същевременно дълбок, интроспективен роман за неумолимия ход на времето. Роман, пропит с меланхолия и самота, съдържащи се в самото име на главната героиня. Соледад току-що е навършила шейсет, преживяла е любовно разочарование и иска да впечатли бившия си любовник с новото си завоевание – мускулесто трийсетгодишно жиголо. Последвалите перипетии, разказани изкусно, с тънък хумор и самоирония, с интересни препратки към живота на прочути творци, са метафора на времето, на тъгата по отминалата младост, на страха от старостта. \"Нарекох книгата си \"Плът\", понеже говоря за плътта, която ни убива, която ни състарява и разболява, ала същата тази плът е в състояние и да ни изстреля във висините, да ни даде криле, да ни доближи до вечността, защото при изблиците на страст именно плътта ни освобождава от смъртта.\" Стилът на Роса Монтеро може да бъде окачествен като \"етика на надеждата\". Родена през 1951 г. в Мадрид, тя учи журналистика и психология, известно време работи с независими театрални трупи, докато не започва да пише за различни медии, включително за престижния вестник El País. Печели огромно признание за журналистическата си дейност, а по-късно и за романите си, които са преведени на повече от 20 езика. Носителка е на титлата \"Доктор хонорис кауза\" на Университета в Пуерто Рико, а през 2017 г. беше удостоена с Националната награда за литература на Испания. Нейното творчество представлява задълбочена дисекция на идентичността и човешките взаимоотношения, на житейските кризи, свързани със съзнанието за изплъзващото се време. В България е известна с романите \"Указания за спасяването на света\" и \"Дъщерята на канибала\", и двата издадени от \"Колибри\". превод Катя Диманова Роса Монтеро - \"Плът\", откъс ЖИВОТЪТ Е ТЯСНО ПРОСТРАНСТВО от светлина между две носталгии: по онова, което още не си преживял, и по онова, което не можеш вече да преживееш. А точният миг на действието е толкова размит, толкова хлъзгав и мимолетен, че докато се оглеждаш объркано, вече си го пропилял. В това октомврийско утро обаче Соледад беше много повече ядосана, отколкото объркана. Прекалено много гняв е като прекалено много алкохол: предизвиква отравяне, което те лишава от бистър ум и ясна представа. Невроните се разтапят, заслепението надвива разума и в главата се побира само една мисъл: отмъщение, отмъщение, отмъщение. Е, може би една мисъл и едно чувство: отмъщение и болка, отмъщение и много болка. Абсурдно беше да мисли за лягане в това състояние, въпреки че в девет сутринта й предстоеше изключително важна среща в Библиотеката. Но при подобно състояние на умствен пожар леглото само утежняваше положението. Тъмнината нощем действително бе населена с чудовища, както Соледад си представяше, изтръпнала от ужас като дете; и кръвожадните създания се наричаха натрапчиви мисли. Тя въздъхна или по-скоро изръмжа и отново натисна линка. Страницата се отвори за пореден път – елегантен дизайн в сиво и бледовиолетово. Потърси раздела, озаглавен \"Галерия\", и влезе. На екрана се появиха първите трима младежи, със съответната снимка и кратко описание: име, възраст, ръст, тегло, цвят на косата и очите, телосложение. Атлетично. При всичките пишеше \"атлетично\", дори при онези, които изглеждаха с малко повече килца отгоре. На челната снимка почти всичките бяха облечени, но щракнеше ли надолу на картинките, всеки кандидат се появяваше в още две-три пози, най-често с разголени гърди и със смъкнат надолу колан на панталона, та да се вижда една педя опъната и съблазнителна кожа под пъпа. Най-смелите позираха голи в цял ръст, макар и легнали по корем в полусянка, излагайки на показ само съвършената заоблена извивка на задните си части. Снимките, общо взето, бяха доста добри, направени с известен вкус. Личеше, че става дума за скъпа страница. DaZadovolimZhenata.com. Компаньони, жигола. Момчета на повикване. Минималната услуга – два часа, възлизаше на триста евро, с включен хотел. Жените пак изостават, както винаги, измърмори Соледад: мъжките проститутки се харчеха по-скъпо от женските. Отново прегледа внимателно галерията. Четирийсет и деветима кандидати, повечето около трийсетте, неколцина около двайсетте и двама-трима прехвърлили четирийсетте. Имаше и негри. Не можеше да се каже, че младежите са грозни; всъщност почти всичките отговаряха на общоприетия шаблон за млад и силен мъжкар с правилни черти. Само дето, с изключение на един-двама, не й харесваха. По-хубавите й приличаха на пластмасови манекени – ретуширани, излъскани, лишени от израз и индивидуалност. А лицата на по-ненадарените й простееха. Вярно, че на Соледад открай време трудно й се угаждаше: нейното желание беше изтънчено, придирчиво и тиранично. Така или иначе, в случая нямаше нужда дори да желае жиголото. Сега търсеше само някой с неотразима външност. Обаятелен ескорт, който да накара Марио да ревнува. Или ако не да ревнува, то поне да разбере, че тя се оправя чудесно и без него. За миг си представи сцената в операта. Например: тя влиза в Кралския театър под ръка със сладура, засича се с Марио и жена му във фоайето и спокойната, безгрижна и невъзмутима Соледад поглежда студено и отвисоко бившия си любовник; щеше да й е трудно, разбира се, да погледне отвисоко мъж, който я надвишава с една глава, но във въображението си успяваше да нагоди идеално тази геометрия на презрението. И още един пример: тя седи в партера, той скучае до жена си два реда по-назад и Соледад, отдадена изцяло на красавеца до себе си, ухилена до уши и с блеснали очи, е самото въплъщение на щастието. Щеше да каже на жиголото да плъзва от време на време ръка през раменете й, да дава признаци на обич, но съвсем деликатно, без никакви целувки – елегантният намек за интимност бодеше много повече. Или например! Ами ако, на влизане или на излизане, се озовяха лице в лице и нямаше как да не се поздравят? Ами ако, от нерви, Марио тръгнеше да я запознава със своята благоверна? С бременната си благоверна. С дребно същество в корема. Все още дребно и незабележимо в профила на тази млада и вероятно хубава жена, но туптящо в утробата й, миниатюрно, изпълнено с живот създание, впило прозрачните си ноктенца в плацентата или в подпухналите стени на матката, или където там се захващат, дявол ги взел тия дребни създания! Та значи: ако Марио я поздравеше и тръгнеше да я запознава с прословутата Даниела, Соледад щеше да се усмихне широко и щастливо и да й представи... Рубен, Франсис, Хорхе? Още не беше решила кой чаровник да наеме. Прегледа още веднъж галерията. В действителност почти никой не й вършеше работа. Нито един не беше достатъчно подходящ на вид. Повечето леко простееха, приличаха на красавци от дискотека или на мускулести говеда от салон за фитнес. С една дума, далеч от това, което тя търсеше. Защото Марио беше... Беше толкова привлекателен, толкова мъжествен с това едро тяло, с тия зелени очи. Компютърен специалист, четирийсетгодишен. Природно елегантен. Природно интелигентен. Не особено образован, но любознателен. Същинска попивателна. Покрай нея например се бе увлякъл по операта. Соледад бе развила музикалния му вкус. През годината и нещо, докато бяха заедно, тя му бе подарила няколко диска с великолепни, паметни записи. А сега така да й изневерява. С другата. С жена си. \"Ник. 34 години. 1,87, кестенява коса, сини очи, атлетично телосложение, говори испански, английски и каталонски.\" Великолепни гръдни мускули и сочен корем, надничащ изпод незакопчаната риза, обаче тия малки очички с тъп поглед и противното тупе, оформено с толкова силен гел, че вместо на прическа приличаше на лястовиче гнездо. Но най-непростимото, това, което я бе накарало така да побеснее, бе, че ставаше въпрос за \"Тристан и Изолда\". Първия път, когато се любиха, се намираха в дома на Соледад в обедно време (връзките с женени мъже винаги се консумират в необичайни часове: сутрин, по обед, в следобедната почивка, рядко вечер) и тя, разбира се, бе подсладила срещата с малко музика. Айподът работеше в режим на произволен избор и точно когато Марио и Соледад предприемаха финалния щурм, точно когато краката им се преплитаха с почти болезнен плам и дишайки поглъщаха дъха на другия; точно когато всеки усещаше в гърдите си бумтежът на отсрещното сърце, а коремите им бяха овлажнели вендузи, точно тогава прозвуча разтърсващата песен на Изолда, нейната Liebestod, нейната смърт от любов, финалната ария на трето действие и на цялата опера. Първата мисъл на Соледад беше: олеле, ужас, това е адски неподходящо, прекалено грандиозно, прекалено сложно и ще ни извади от ситуация, но мисълта трая само половин секунда, защото се бе съсредоточила върху усещанията си, върху кожата си, неразличима вече от кожата на другия. И тогава продължиха да напредват и да потъват все по-надълбоко, продължиха да галопират и да горят, музиката също гореше и напредваше, акомпанираше им в кресчендо от неизразима красота и когато всичко, и музика, и плът, избухна едновременно, една свръхнова превърна стаята в пепел и разруши планетата. Няколко еона по-късно оцелелите от апокалипсиса предпазливо се раздвижиха. Марио надигна с усилие глава, зелените му очи бяха толкова потъмнели, че изглеждаха черни, и прошепна със страх: – Какво... беше... това... толкова... впечатляващо парче? Това беше смъртта от любов на Изолда, първият откъс от опера, който Марио чуваше със сърцето си. И му хареса. Може би читателят смята, че Вагнер не е особено подходящ за сексуален сеанс, че е прекалено наситен за шеметната лекота на желанието и прекалено възвишен за пошлата разгорещеност на плътта и плясъка на телесните течности, и трябва да призная, че както забелязахме, самата Соледад се уплаши да не би де е така; обаче сега тя енергично твърди пред света (защото Соледад често води енергични разговори със света, понякога тихомълком, друг път гръмогласно, тоест говори си сама), че няма по-величествено еротична музика от Liebestod и че който не се е любил никога под звуците на Вагнер, несъмнено е пропуснал нещо страхотно. Въпросът е, че раздялата с Марио се оказа мъчителна, но пък, от друга страна, беше разбираема. Както при всички връзки на Соледад, краят се мержелееше на хоризонта още от първия миг. Размениха си нежни прощални писма, казаха си красиви думи, Соледад се съсипа от плач и няколко дни й се искаше да умре. С една дума, нормално. Два месеца по-късно Соледад научи, че Даниела е бременна. Заболя я. Явно заради това бяха скъсали. Но и не беше кой знае каква изненада – Соледад знаеше, винаги бе знаела, че Марио иска да има деца. Нищо ново под слънцето, повтаряше си тя, опитвайки се да укроти звяра в себе си. Мина още един неспокоен месец и наближиха заплашително две неприятни дати: рожденият й ден и постановката на \"Тристан и Изолда\" в Кралския театър, за която тя бе взела два билета преди доста време. В момент на слабост изпрати един глупав уотс ап на Марио: \"Липсвам ли ти поне малко? Имам билети за \"Тристан и Изолда\" на 2-ри в Кралския, но не знам дали ще събера сили да отида\". На което той отговори: \"Аз също съм взел билети за постановката на 2-ри\". Все едно й отсякоха главата с брадва. С един замах на палача. След първата остра и неочаквана болка я заля вълна от бяс. И това ли щяха да й отнемат? Нима дори музиката, превърнала се в най-дълбоката емблема на споделяната от тях интимност, щеше да бъде опетнена, наранена, погълната и присвоена от бъдещата родилка? \"Гледай ти. С Даниела ли ще ходиш? Е, здраве да е, ще се видим там\", бе отговорила. И разбра, че му хвърля ръкавица за дуел. От този ден нататък Соледад само подклаждаше яростта си и лъскаше оръжията си за срещата. Тъй като не разполагаше с достатъчно представителен приятел, с когото да се появи в операта (всъщност, в чест на името си, Соледад имаше съвсем малко приятели), тя реши да прибегне до професионалист. Жиголото щеше да бъде нейният пистолет. Подходяща фалическа метафора. \"Адам. 32 години. 1,91, черна коса, очи с цвят на мед, атлетично телосложение, говори испански, английски и френски.\" Соледад въздъхна. Да, този щеше да й свърши работа. Ако наистина посмееше да осъществи замисленото, щеше да е с него. Колкото повече го гледаше, толкова повече го харесваше. С любопитното съвпадение, че дори доста приличаше на Марио: същата черна, късо подстригана, чуплива и гъста коса; същото фино лице с тънки устни, изпъкнали скули и мощна челюст. Ръце с дълги пръсти, прекрасни. Очите – кафяви, малко по-обикновен цвят от зеленото на Марио, но дълбоки и красиви. Ами тези широки и заоблени плещи, тънката талия и обезкосмените, гладки и опънати като кожа на тъпан гърди? Великолепна външност, кръстоска между романтичен пианист и мускулест акробат. Елегантен, на пръв поглед интересен, малко мрачен. Беше по-хубав от Марио. Е, трябва да решавам, изпухтя тя. Беше нервна. Но трябваше да решава, защото денят на представлението наближаваше. Представи си как пристига в Операта с някоя приятелка или дори сама и се ужаси. Не. Това никога. В пристъп на смелост, натрака на посочения в страницата имейл: \"Здравейте, искам да наема придружител за 2-ри т.м. Имам предвид конкретно Адам. Ще се срещнем в 19,30 в \"Кафе де Ориенте\", на площад \"Ориенте\", за да се запознаем, а оттам ще отидем в Кралския театър отсреща, за да гледаме една опера. Представлението трае 4 часа и 20 минути с антрактите, така че ще излезем най-късно към 00,30. С това задълженията на Адам се изчерпват и той ще може да си тръгне. Бихте ли ме уведомили колко ще ми струва?\". Надяваше се, че след като няма да има сеанс, ще й отбият малко от цената, но отговорът се появи в кутията й смайващо бързо, като се имаше предвид, че беше три сутринта, и с хлъзгаво безразличие към обстоятелствата: \"Добър вечер, смятаме, че няма да има проблем, но ще ви потвърдим след като утре говорим с Адам. Според това, което казвате, става дума за 5 часа, така че цената ще е 600 евро\". Шестстотин евро! Соледад се стъписа. Това е смешно, абсурд, детински каприз, обади се в нея досадният глас на разума. Но вече не можеше да спре, вече бе прекрачила границата, вече се виждаше повлечена от инерцията, от копнежа за мъст, от любопитството. Шестстотин евро. Чудесно, щеше да си направи сама подарък за рождения ден, щеше да си подари удоволствието да се появи с хубав мъж и да се изфука с него пред Марио, пред съседите по кресло, пред разпоредителите и пред всички бременни околовръст. На 1-ви ноември, точно преди представлението на \"Тристан и Изолда\", в Деня на вси светии или на всички мъртъвци, колко подходящо, Соледад щеше да навърши шейсет години. Кръгли и тежки като присъда. Всъщност никой не умира от любов, помисли си тя, докато тракаше на клавиатурата \"съгласна съм\". Само в проклетите опери се умира от любов.", "date": "2018.05.04", "title": "Откъс от \"Плът\" на Роса Монтеро"}
{"url": "https://www.dnevnik.bg/evropa/2018/05/04/3173566_na_mejdunarodni_sreshti_velikobritaniia_shte_tursi/", "text": "Великобритания ще използва серия от международни срещи тази година, за да поиска всестранна стратегия за борба с дезинформацията от страна на Русия и за да призове за преосмисляне на традиционния дипломатически диалог с Москва, предаде \"Гардиън\". Британски дипломати планират да използват четири големи срещи тази година (Г-7, Г-20, на НАТО и с ЕС), за да опитат да задълбочат съюза срещу Русия, набързо създаден от външното министерство след  отравянето на руския двоен агент Сергей Скрипал  в Англия през март. От британското правителство заявиха, че областите, в които Лондон най-вероятно ще се съсредоточи, са борба с руската дезинформация и намиране на механизъм за прилагане на отчетност за използването на химически оръжия. Според изявлението  руският отговор в Дума  (където се твърди, че са използвани химически оръжия от режима на президента Башар ал Асад) и в Солсбъри (където бяха отровени Сергей Скрипал и дъщеря му Юлия) е бил повратна точка. Министри искат достигнат до широка стратегия за въздържане на Русия на предстоящите срещи, като тя трябва да включва киберсигурността, военната позиция на НАТО, санкции срещу близки до Владимир Путин олигарси и по-всестранен подход срещу руската дезинформация. Според Великобритания позицията на Русия за случая със Скрипал и нападението в Дума показва, че това е една държава, която не се интересува от сътрудничеството за постигане на общо разбиране за истината, а вместо това използва и двата случая, за да опитва системно да разделя западните електорати и да сее съмнения.", "date": "2018.05.04", "title": "На международни срещи Великобритания ще търси съюзници срещу Русия"}
{"url": "https://www.dnevnik.bg/detski_dnevnik/2018/05/04/3172968_s_decata_v_pochivnite_dni_5_i_6_mai/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота  - \"Отмъщението на гледачите - директорът храни животните\" - това ще се случва в зоопарка, чийто директор Добромир Бориславов ще разкаже за новостите, успехите и предизвикателствата в бъдещето развитие на зоологическата градина, дали на животните им е по-вкусно, когато директорът ги храни и още много други интересни неща. Демонстрационното хранене ще се проведе при следната програма:  - Ателие  очаква децата в природонаучния музей. Занятията в новото ателие на  \"Био игри\"  са от 11 часа за деца между 5 и 7-годишна възраст.  - Ден на отворени врати празникът на българската армия ще бъде отбелязан и в   в Крумово. обявява вход свободен за Деня за храбростта.", "date": "2018.05.04", "title": "С децата в почивните дни (5 и 6 май)"}
{"url": "https://www.dnevnik.bg/sport/2018/05/04/3173581_djerard_se_dogovori_za_menidjurskiia_post_v_reindjurs/", "text": "Легендата на \"Ливърпул\" Стивън Джерард е постигнал споразумение да стане мениджър на шотландския \"Рейнджърс\", обяви \"Скай спортс\". 37-годишният англичанин ще подпише договор за три сезона. За Джерард това ще е дебют като наставник в мъжкия футбол. Той ще замени Греъм Мърти, който беше уволнен след  катастрофалната загуба от \"Селтик\" през уикенда . На \"Айброкс\" пристига още един бивш играч на \"Ливърпул\" - Гари Макалистър, който ще е първи асистент на Джерард.  Джерард прекрати състезателната си кариера  в края на 2016 г., а през януари 2017 г. получи покана да поеме третодивизионния английски отбор \"Милтън кейнс донс\". Той обаче я отказа, за да започне работа в академията на \"Ливърпул\". През април бившият полузащитник застана начело на отбора до 18 години, след като получи отлични отзиви от мениджъра на първия тим Юрген Клоп и директора на академията Алекс Ингълторп. Джерард водеше и отбора на \"мърсисайдци\" до 19 години в младежката Шампионска лига. Англичанинът ще е третият треньор, който ще води \"Рейджърс\" в последната година. Тимът от Глазгоу започна сезона с Педро Кайшиня. Португалецът беше уволнен през октомври след 229 дни начело на отбора, а мястото му беше заето от Мърти. Бившият играч на \"Рединг\" имаше договор до края на сезона. Неубедителните резултати обаче накараха ръководството на \"Рейнджърс\" да се раздели с него преди последните три кръга на шампионата. Тимът от Глазгоу заема третото място във Висшата лига на Шотландия, като изостава с три точки от втория \"Абърдийн\" и с десет от лидера \"Селтик\". \"Рейнджърс\" отпадна в полуфиналите на двата вътрешни турнира - Купата на Шотландия и Купата на лигата, а в Лига Европа беше елиминиран още в първия квалификационен кръг от четвъртия в Люксембург \"Прогрес Нидеркорн\".", "date": "2018.05.04", "title": "Джерард се договори за мениджърския пост в \"Рейнджърс\""}
{"url": "https://www.dnevnik.bg/bulgaria/2018/05/04/3173353_borisov_kum_radev_kak_aviaciiata_e_prizemena_sled_kato/", "text": "Премиерът Бойко Борисов обвини президента Румен Радев, че до момента носи само вреда от встъпването си в длъжност. Според министър-председателя държавният глава говори от името на БСП и ДПС, които са му помогнали да бъде избран за поста, и не може да бъде определен като обединител на нацията. В едночасово интервю за \"Нова телевизия\" по повод  първата годишнина на правителството  Борисов упрекна Радев и за изразената му позиция по време на президентската изборна кампания, че  българската авиация е приземена. \"Как ще е приземена, след като ще участва във военния парад на 6 май? В момента авиацията ни разполага с три самолета \"Спартан\", три хеликоптера \"Пантер\" и 12 хеликоптера \"Кугър\", добави Борисов. Той допълни, че всички тези летателни машини са транспортни и се е наложило на неговото правителство да ги оборудва с \"пушки, пистолети и картечници\". Само 4 от хеликоптерите \"Кугър\" летели, докато другите били неизползваеми, а \"Пантер\" били толкова скъпи, че дори и френската армия се е отказала от тях. По думите на Борисов, докато ГЕРБ е на власт, НАТО и Европейският съюз ще бъдат неизменни ценности за България. По този начин той отхвърли възможността властта да подкрепи искането на лидера на \"Воля\" Веселин Марешки да бъде направен  референдум за излизане на страната от алианса. България и еврозоната Той добави, че се надява животът да не стане по-скъп след  евентуалното приемане на еврото. \"Винаги търговците могат да имат спекула, като с черешите. Първите дни, когато детето мине и поиска череша и човек трябва да се бръкне и да даде. След няколко дена обаче черешите и ягодите ще са на съвсем други цени, но какво да ги правиш – търговци\", каза още Борисов. Според него влизането на страната в еврозоната може да донесе само позитиви. Към България имало притеснения, тъй като други държави не спазвали финансовата дисциплина. \"Полагаме много усилия да влезем в еврозоната, защото това ще намали и лихвите по кредите и ще даде една стабилност\", уточни Борисов. Проблем ли е липсата на свобода на словото Премиерът каза още, че  проблемът със свободата на словото , който беше отчетен в поредния доклад на \"Репортери без граници\", е на собствениците на медии и на самите журналисти. Той даде за пример държавните медии БНТ и БНР, където по думите му няма никаква намеса в редакционната политика, като това си личало от това, че не давал интервюта за тях. \"Ние на собствениците на медии не им се месим. Какво можем да направим? Това е проблем на вас - журналистите, и вие трябва да си го решите.  Какво да направим, за да спрем Пеевски  и Прокопиев да воюват? Аз не знам и затова нищо не правя\", каза още Борисов. Дайте шанс на антикорупционния орган Борисов призова да се даде шанс  новият антикорупционен орган  да работи спокойно и така щяло да има още повече резултати. Според него сливането на всички институции, които се занимават с \"този бич корупцията\" само помага. \"Корупцията е бич, който всеки ден, на всички нива трябва да се смазва. Дори сегашният президент на САЩ беше казал в предизборната си кампания, че страната е блато от корупция\", добави Борисов. Той каза още, че не харесва да има голяма показност по време на арестите, докато говореше за  задържането на кмета на столичния район \"Младост\" Десислава Иванчева . Той обаче оправда действията на полицията, тъй като вече е имало дело, което е паднало заради недостатъчно добре събрани доказателства. \"Надявам се това да им е обица на ухото. Аз лично не обичам да има толкова голяма показност. Още тогава звъннах на главния прокурор и той ми обясни, че такава е процедурата и тя трябва да се изпълни\", заяви Борисов.", "date": "2018.05.04", "title": "Борисов към Радев: Как авиацията е приземена, след като ще участва във военния парад"}
{"url": "https://www.dnevnik.bg/sport/2018/05/04/3173585_kris_frum_padna_na_poslednata_trenirovka_predi_purviia/", "text": "Големият фаворит в  Обиколката на Италия  Крис Фрум започна с лошо падане още преди състезанието да е официално открито. На последната тренировка, в която разузнаваше трасето за бягането по часовник, британецът е поел малко повече рискове и се е озовал на шосето, предаде RAI. Звездата на \"Скай\" е правил проследен преглед на трасето от 9.9 километра, по което ще стартира в 17.41 часа. От отбора на Фрум потвърдиха, че той е паднал, но няма никакви сериозни контузии освен няколко охлузвания. Очаква се Фрум да стартира по план. Британецът е един от фаворитите за предстоящия часовник, както и за крайната победа в Джирото. Ако успее да спечели розовата фланелка, той ще стане седмият колоездач в историята, записал победа и в трите големи обиколки (Тур дьо Франс, Вуелта Испания и Джиро д’Италия). Освен това Фрум ще държи едновременно и трите фланелки, след като през 2017 г. триумфира във Франция и Испания. Фрум обаче не беше единственият колоездач с проблеми при опознавателното минаване на трасето. Лидерът на \"Астана\" Мигел Анхел Лопес също падна, но бързо успя да се изправи и от отбора му обясниха, че той няма сериозни наранявания. По-тежко беше положението с Константин Сивцов от \"Бахрейн Мерида\". Беларусинът беше откаран незабавно в болница и малко по-късно от неговия отбор обявиха, че той няма да застане на старт. Така \"Бахрейн Мерида\" остава със седем колоездачи още преди стартът на Джирото да бъде даден. Сивцов се намираше в добра форма, след като наскоро спечели крайната победа в Обиколката на Хърватия. Състезателят от Беларус щеше да бъде и един от ключовите помощници на Доменико Поцовиво в планинските етапи. Обиколката на Италия стартира от Йерусалим и завършва в Рим на 27 май. Общата дистанция на състезанието е 3562 километра.", "date": "2018.05.04", "title": "Крис Фрум падна на последната тренировка преди първия етап в Джирото"}
{"url": "https://www.dnevnik.bg/biznes/2018/05/04/3173628_do_kraia_na_godinata_v_nap_shte_ima_oshte_15/", "text": "Министерството на финансите е в процес на допълване на услугата на МВР за обмен на данни с нотариусите, които ще имат възможност да извършват автоматична проверка за платен местен данък при извършване на сделка за превозно средство. Това каза финансовият министър Владислав Горанов по време на днешния парламентарен контрол, цитиран от БТА.  Той посочи, че компетентните органи и други правоимащи вече могат да изискват и получават служебно по електронен път от НАП, Агенцията \"Митници\" и общините информация за наличие или липса на задължение. Освен това при извършване на периодични прегледи за техническа изправност на моторните превозни средства се регламентира възможността за проверка за платен данък върху превозното средство. От 1 януари 2018 г. в НАП са внедрени пет нови електронни услуги, като до края на годината се очаква да бъдат реализирани и внедрени още 15, посочи Горанов и допълни, че от 1 февруари в приходната агенция гражданите може да плащат задълженията си без такса с дебитни и кредитни карти, като след транзакцията имат възможност да получат информация за актуалния размер на задълженията, както и удостоверение за липсва на такива. Над 500 хил. персонални идентификационни кодове (ПИК) са издадени на физически и юридически лица през последната година и половина, с които те имат достъп до информационните системи на НАП. Половината декларации за данък върху доходите на физически лица са били подадени по електронен път чрез ПИК, допълни финансовият министър. Владислав Горанов добави, че до момента, на базата на подадени заявления за включване до регистри в НАП, е предоставен достъп на 30 държавни и общински структури. Същевременно върви и процес на разработване на нови електронни услуги, които са предназначени за други администрации и се подписват нови двустранни споразумения с тях за достъп до електронни услуги. Достъпът до електронни услуги се разширява и в Агенция \"Митници\". В момента се изпълнява проектът \"Българска интегрирана митническа информационна система 2020\", като първата фаза ще приключи в края на годината. След приключването на проекта ще бъдат реализирани и усъвършенствани услуги и регистри, които ще намалят административната тежест и улеснят правенето на бизнес, увери министърът на финансите. ", "date": "2018.05.04", "title": "До края на годината в НАП ще има още 15 електронни услуги"}
{"url": "https://www.dnevnik.bg/biznes/2018/05/04/3173635_za_3_meseca_v_bjudjeta_sa_subrani_chetvurt_ot/", "text": "Постъпилите приходи и помощи по консолидираната фискална програма за първите три месеца на 2018 г. са общо 9.2 млрд. лева. Това обяви министърът на финансите Владислав Горанов по време на днешния парламентарен контрол. Той уточни, цитиран от БТА, че този размер представлява 24.1 процента от годишните разчети. Владислав Горанов посочи, че съпоставени със същия период на предходната година, данъчните и неданъчните приходи нарастват с 621 млн. лв., или 7.3 на сто, докато постъпленията от помощи са по-ниски. Той увери, че заложените за годината параметри в частта на данъчните приходи могат да бъдат постигнати, като може дори да се очаква неголямо превишение на годишните цели. Разходите по консолидираната фискална програма за първите три месеца на тази година са 8.626 млрд. лева, което представлява 21.9 на сто от годишните разчети, добави финансовият министър. Изпълнението на разходите към момента се развива съобразно разчетите за периода, като разходите за първата половина на годината традиционно са по-ниски от тези за втората половина поради строителния сезон и концентрирането на значителен по размер капиталов разход в последните две тримесечия, обясни Горанов. Той допълни, че в този показател, съпоставен с предходната година, се отчита ръст при някои елементи на разходите - основно инвестиционните, социалните, за персонал. Според Горанов е положително, че за разлика от предходната година, когато капиталовите разходи и трансфери са били ниски, през настоящата се отчита значителен растеж в този показател - от 64 на сто спрямо първото тримесечие на 2017 г.  При разходите за персонал се наблюдава нарастване заради поетапното увеличение на учителските заплати, както и поради предвиденото увеличение на заплатите в други сектори и системи. При социалните разходи най-голям ръст спрямо предходната година се отчита при разходите за пенсии поради увеличението на минималната пенсия, посочи още министър Горанов.  Салдото по консолидирана фискална програма на касова основа към края на март е положително в размер на 592.7 млн. лв. - или около 0.6 от прогнозирания брутен вътрешен продукт. Министърът на финансите смята, че изпълнението на бюджета през първото тримесечие на тази година дава увереност, че заложените фискални цели за годината са постижими.", "date": "2018.05.04", "title": "За 3 месеца в бюджета са събрани четвърт от предвидените приходи"}
{"url": "https://www.dnevnik.bg/bulgaria/2018/05/04/3173645_evropa_alarmira_za_nechoveshki_usloviia_v_domove_za/", "text": "Условията в институциите за психично болни в България могат да бъдат описани като нечовешки и унизителни. Все още има множество сведения за малтретиране на задържани от полицията лица. Положението в затворите малко се подобрява, но в същото време корупцията там остава сериозен проблем. Агресията между затворниците също е голяма. Това са част от основните констатации на комитета на Съвета на Европа за предотвратяване на изтезанията и на нечовешкото или унизително отношение или наказание. Звеното публикува днес своя доклад от седмото си периодично посещение в България - от 25 септември до 6 октомври 2017 г. Документът е оповестен по искане на българските власти. По отношение на третирането на лица в полицейските управления комитетът отбелязва съвсем леко подобрение в сравнение с положението през 2015 г. Това най-вече се отнася за свирепостта на докладваните методи за малтретиране, която леко намалява, отбелязват наблюдателите. В същото време обаче делегацията пак е получила много твърдения за физическо малтретиране на лица (включително непълнолетни), които са задържани или са били наскоро задържани от полицията. Комитетът приветства предприетите от българските власти стъпки за подобряване на положението в местата за лишаване от свобода и ги насърчава да продължат усилията си. Делегацията е видяла доказателства за ремонт в почти всички посетени затвори. В същото време наблюдателите отбелязват, че корупцията остава сериозен проблем в българските затвори. \"Както се наблюдава при предишни посещения, служителите в затворите, изглежда, са основният източник на контрабанда, която влиза в затворите. Освен това делегацията отново получи твърденията, че някои служители са поискали плащания по въпроси като положителна оценка на поведението на затворниците и осигуряване на работно място\", се казва в констатациите. Делегацията получила малко оплаквания за малтретиране от страна на затворническия персонал, като повечето от хората са се оплакали от вербална агресия и грубо отношение. За разлика от това обаче сериозен проблем и то в повечето посетени затвори е насилието между самите арестувани. Това важи в най-голяма степен за ареста на бул. \"Г.М. Димитров\" в София и за затворите в столицата и Варна, се казва в констатациите. Здравните услуги в затворите остават лоши, особено заради сериозния недостиг на здравен персонал. Комитетът призовава българските власти да предприемат решителни стъпки за укрепване на здравните екипи в затворите. Необходими са и спешни стъпки за увеличаване на наемането на персонал в местата за настаняване на затворници. От комитета определят и като напълно неприемлива ситуацията в ареста в Сливен и в сградата в Софийския затвор, където са задържани чужденци. След посещението българските власти информирали, че е започнало обновяване на помещенията в Софийския затвор, което трябва да завърши през август тази година. А за ареста в Сливен имало обявена тръжна процедура за изграждане на нова сграда. Наблюдателите получили и твърдения за физическо малтретиране от страна на служители в дома за настаняване на чужденци в Любимец. Регистрирани са и много оплаквания, че в Любимец служителите се държат унизително към задържаните чужденци. В дома материалните условия са оценени като много лоши - спалните помещения са с голям капацитет, разрушени, мръсни и натъпкани с двуетажни легла. \"Не беше осигурено абсолютно нищо за повече от 40 непълнолетни, придружаващи техните родители (включително бебета) - липсваха необходимите храни и дрехи, играчки, дори получаването на пелени за кърмачетата и санитарни материали за жените е силно затруднено\", констатират от делегацията. Жестокост, утвърждаване на властта с пръчки и заключване със седмици Докладът отделя сериозно внимание на множеството сигнали за сериозна физическа агресия в институциите за психично болни. В психиатричната болница \"Раднево\" пациенти съобщават, че са били удряни, ритани и блъскани от санитарите. Нещо повече, те се оплакали, че санитарите носели пръчки, с които утвърждавали властта си и заплашвали пациентите. Пръчките били открити впоследствие от наблюдателите. \"Помещенията в посетените психиатрични болници, Раднево и Севлиево, бяха частично разрушени, голи, без зачитане на личното пространство и право на личен живот\". Най-сериозни са проблемите в заключените отделения, където много от пациентите са били силно ограничени при достъпа до чист въздух, понякога не са можели да излизат навън в продължение на седмици, казва докладът. Комитетът препоръчва да се предприемат спешни мерки за справяне със сериозните трудности при набиране на персонал. \"От делегацията беше установено, че невъзможността за наемане на санитари в психиатричната болница в Раднево води до неприемливата практика да се наемат редица пациенти от мъжкото отделение, които да действат като санитари в болницата, включително да помагат на персонала да контролира и ограничава други пациенти\", изразяват притеснение наблюдателите. Делегацията е посетила и домове за лица с психиатрични разстройства в Твърдица и Радовец и домове за хора с умствени увреждания в Батошево, Качулка и Твърдица. Докато в дома в Батошево делегацията не е получила никакви достоверни твърдения за физическо малтретиране от персонала, в институциите в Качулка, Радовец и Твърдица наблюдателите са били сигнализирани, че пациенти са били удряни и бити, като в домовете в Твърдица и Радовец дори са били бити с пръчки. \"В контекста на констатациите комитетът е много загрижен да научи за смъртта на 30-годишен мъж в дома в Твърдица през септември 2017 г. При липса на аутопсия делегацията поиска от българските власти ефективно да разследват обстоятелствата около него и причините за тази смърт. Според българските власти на 13 декември 2017 г. Сливенската окръжна прокуратура е образувала досъдебно производство за разследване на престъпление по чл. 124, ал. 1 от Наказателния кодекс\", пише документът. В дома в Радовец, където се настаняват хората с най-тежки увреждания, има само две големи спални помещения, липсва санитарен блок. В една от двете спални (известна на жителите като \"опиканата стая\") хигиенните условия не са подходящи за институция за грижи и \"биха могли да бъдат описани като нечовешки и унизителни\", заявява делегацията. Настанените там били намерени, лежащи на леглата си, напълно покрити с мухи, подът бил наводнен от урина и пълен с фекалии. След посещението българските власти информирали, че в заведението са построени две нови санитарни помещения, поръчани са нови легла и са предприети мерки за осигуряване спазването на санитарните стандарти. Въпреки забраните в българското законодателство в домовете за социални грижи да се прибягва до изолиране на пациенти делегацията е установила, че трима души със сериозни умствени увреждания, смятани за особено опасни, са били заключвани в продължение на дни в специални стаи в дома в Качулка. Броят на медицинските сестри и санитари, които са на разположение за осигуряване на грижи, комфорт и надзор на жителите във всички посетени заведения за социални грижи, е неадекватен. Комитетът не може да избегне трезвия извод, че жителите на посетените социални заведения са били фактически изоставени от държавата, която очевидно не е предоставила на тези уязвими лица необходимите човешки контакти, комфорт, грижа и помощ, както и достойнството, което заслужават. Също така е изключително жалко, че персоналът (и ръководството) на тези заведения са оставени да се борят ден за ден с напълно недостатъчни човешки ресурси, без адекватно финансиране и без никакво внимание или подкрепа от страна на българските власти.", "date": "2018.05.04", "title": "Европа алармира за нечовешки условия в домовете за психично болни в България"}
{"url": "https://www.dnevnik.bg/regioni/2018/05/04/3173663_pet_deca_postradaha_pri_vzriv_v_dobrich/", "text": "Пет деца са пострадали при взрив на бутилка с неустановена течност. Инцидентът е станал в двора на студентските общежития в Добрич, където те си играели, съобщава БНР. Три от децата са настанени в многопрофилната болница в Добрич. Те са без опасност за живота. Друго пострадало дете пък е транспортирано в специализираната очна клиника във Варна. Децата са на около десет години. Според очевидец, цитиран от БНР, децата са намерили буркан, пълен с бяла течност, който по време на играта им се взривява. \"Две от децата са настанени в отделения по ортопедия и травматология с изгаряния по крайниците и едно от децата е настанено в отделение по неврохирургия с травма в областта на гръбначния стълб\", обясни директорът на многопрофилната болница в Добрич Трифон Йорданов. По случая е образувано досъдебно производство.", "date": "2018.05.04", "title": "Пет деца пострадаха при взрив в Добрич"}
{"url": "https://www.dnevnik.bg/bulgaria/2018/05/04/3173622_gerb_vnese_predlojeni_ne_vseki_da_moje_da_objalva/", "text": "ГЕРБ предлагат класирането по обществените поръчки да не може да се обжалва от всеки заинтересован кандидат или участник. С  промените, внесени  в парламента от председателя на правната комисия Данаил Кирилов и още седем депутати от ГЕРБ, се удовлетворява волята на премиера Бойко Борисов. На няколко пъти от началото на годината той се оплака, че държавата е саботирана заради злоумишлено обжалване на различни търгове. \"Тол-системата се бави две години. И то си личи умисълът – чака се последният момент, една минута преди 18 ч. вечерта. Тогава се внася обжалване от някоя фирма и се блокира нещо, което ни струва милион и половина на ден. До вчера асфалт не се ядеше, а сега всички искат асфалт. Хубаво, ама по милион и половина ние губим от това, че тол-системата не работи. Години наред не можахме и чак сега преодоляхме тази пречка\",  заяви в края на март Борисов.  Тогава вицепремиерът Томислав Дончев и правосъдният министър Цецка Цачева започнаха работа по законодателни промени. Предложенията за промени са внесени в петък в парламента, става известно от сайта на Народното събрание. В мотивите вносителите отбелязват, че се цели \"преодоляване на практиките на тенденциозно и неоснователно обжалване\". От закона се премахва ал. 3 на чл. 198, която предвижда, че жалба срещу решението за класиране на участниците в конкурса за проект може да подава всеки заинтересован кандидат или заинтересован участник в срока по чл. 197, ал. 1. Депутатите предлагат да се въведе и задължение за участващите в производството страни и техни представители да упражняват процесуалните си права добросъвестно. Ако това не се случи, ще може да се търси отговорност по общия исков ред, е записано още в предложенията. Мотивите за тази поправка са, че в голяма част от случаите се вижда, че единственият резултат, който се постига, е \"значително забавяне във времето на провеждането на процедурите и съответно възлагането на поръчките. При тях се пораждат основателни съмнения за злоупотреба с правото на обжалване. Това би могло да доведе до реално увреждане интересите на възложителя от своевременно изпълнение на договорите и усвояването на средства от европейски фондове\". С измененията се въвежда и промяна в изискванията за това какво трябва да съдържа жалбата. В нея тези, които искат да обжалват, ще трябва да доказват, че са заинтересовани лица. \"Целта е да се преодолее подаването на бланкетни жалби срещу решенията на възложителите, влкючително такива срещу избора на изпълнителни, в които се твърди най-общо несъответствие с всички изисквания на възложителя по отношение на останалите участници в процедурата\", е записано в мотивите. Там е отбелязано, че това задължава Комисията за защита на конкуренцията да разглежда по същество цялото решение на възложителя и до оценка на офертите, което забавяло разглеждането на спора по същество. Жалбоподателите вече ще трябва да представят доказателства, ако атакуват класиране на обществени поръчки на основание, че има засегнат интерес. Както и ако жалбата е подадена чрез представител, ще трябва да бъдат приложени документи за представителна власт. Сега жалбата веднага спира процедурата по обществената поръчка. Депутатите предлагат това да става след като КЗК е образувало производство по подадената жалба, като преди това комисията ще трябва да провери дали жалбата е основателна или не. С цел по-бързо съдебното производство, депутатите предлагат още връчването на съобщения и призовки да става по електронен път или факс. Преди време пред  в. \"Капитал\"  адвокат Петър Славов коментира, че статистиката ясно показва, че проблемните поръчки са в пъти повече от обжалваните. Данните на Агенцията за държавна финансова инспекция (АДФИ) показват ясна тенденция - средно 40% от проверените от тях обществени поръчки са проведени в нарушение на закона, т.е. през последните седем години поръчки за 15 млрд. лв. са били възложени незаконно.", "date": "2018.05.04", "title": "ГЕРБ внесе предложение не всеки да може да обжалва обществените поръчки (допълнена)"}
{"url": "https://www.dnevnik.bg/politika/2018/05/04/3173737_bsp_parite_za_policai_uchiteli_hora_s_uvrejdaniia/", "text": "Правителството осигурява парите за Българската академия на науките, полицаите, учителите, хората с увреждания не през бюджета, а по личната воля на премиера. Това заяви лидерът на БСП Корнелия Нинова от трибуната на Народното събрание, където прочете от името на парламентарната група на партията декларация - оценка на първата година от управлението на кабинета \"Борисов 3\". \"Така се ражда несигурност у хората, бизнеса и инвеститорите. С тази политика - една крачка напред, две назад, в която всъщност няма политика, там се действа под натиска на общественото напрежение\", обобщи Нинова. Тя посочи, че управляващата коалиция е нестабилна, защото над 100 пъти за тази година управляващите са отговаряли на въпроса \"Стабилна ли е коалицията?\". По думите й обаче по-опасното е нестабилност в политиките. \"Четири пъти гласуваха да не се отпускат средства за нови формули за онкоболни. Петия, по нареждане, гласуваха обратно. Последователно, нали? Два месеца ни убеждаваха, че Истанбулската конвенция е най-европейският акт на света. Взеха че го оттеглиха. Сутринта с потрес чух от г-н Борисов, че проблемът не е в съдържанието, а в лошото му обяснение. Очакваме, че скоро пак ще го вкарат\", заяви Нинова.  Тя изброи и заглавия от чуждестранния печат и оценки от световни институции, които определят България като бедна и корумпирана държава. Корнелия Нинова определи омразата и агресията като \"емблема на управлението\". \"Тя се изрази, включително и преди малко, в агресия към президента Радев, която мина границите, в директно обвинение в измяна, предателство и шпионаж с изречението: \"Румен Радев определено обслужва чужди интереси, но не защитава националните\". Това е война на институции\", заяви Нинова.  \"Следващият емблематичен образ на това управление за тази една година са кражбите. Започнаха със скандала \"НДК\", \"Хасковогейт\", \"Кумгейт\", кметове, зам.-министър на транспорта с обвинение, прокурорски разследвания на оградата, прехвърляне на фирми за неплащане на ДДС от депутати на ГЕРБ, ЧЕЗ, бягството от затвора, преминаването на летището без проверки - все случаи, които дават характеристика за това какво представлява за тази една година управлението на ГЕРБ\", подчерта лидерът на БСП. \"Колкото да твърдят управляващите, политолози и социолози, че няма алтернатива, всъщност такава има. Вие не я оценихте за една година. Разчитаме на българските граждани, че ще я оценят, когато му дойде времето\", обърна се Нинова към депутатите в заключение.", "date": "2018.05.04", "title": "БСП: Парите за полицаи, учители и хора с увреждания идват по личната воля на премиера"}
{"url": "https://www.dnevnik.bg/sviat/2018/05/04/3173710_kitai_i_sasht_suzdavat_mehanizum_za_reshavane_na/", "text": "Китай и САЩ постигнаха споразумение по някои въпроси по време на търговско-икономическите си преговори в Пекин през последните два дни, предаде \"Синхуа\", цитирана от ТАСС. Двете страни се споразумяха за създаването на специален механизъм за решаване на спорове в областта на търговията. Те признаха, че по някои теми има големи различия, което ще изисква по-активна работа за постигане на напредък. Китай и САЩ също така се съгласиха да продължат да поддържат тесни контакти и да създадат съответния работен инструментариум, се посочва в съобщение. Цитирайки министерството на търговията, \"Синхуа\" информира, че Пекин и Вашингтон са обсъдили нарастването на американския износ за Китай, търговията в областта на услугите, защитата на интелектуалната собственост и как да се реши въпросът за използването на митнически и нетарифни мерки, допълва \"Асошиейтед прес\". По-рано днес министърът на финансите на САЩ Стивън Мнучин се изказа положително за преговорите, целящи да намалят напрежението, което е  изправило страните на ръба на търговска война . Медиите отбелязват, че американската страна е издигнала редица искания към Пекин, информира ТАСС. Според хонконгското издание \"Саут чайна морнинг пост\" в проектоисканията на Вашингтон е фигурирало настояване за намаляване на търговския дефицит от сегашните 375 милиарда долара най-малко с 200 милиарда долара към края на 2020 година. Освен това САЩ са поискали от Китай да спре субсидирането на някои високотехнологични отрасли в рамките на програмата \"Произведено в Китай 2025\". По данни на \"Уолстрийт джърнъл\" американската делегация е могла да поиска от китайските си колеги да намалят митата на всички групи стоки до аналогичните на американските равнище, а също така да се въведат ограничения в плана на Пекин за инвестиране на 300 милиарда долара в развитието на производството на полупроводници, електромобили, авиация и  създаването на изкуствен интелект . Американската търговска делегация бе водена от министъра на финансите Стивън Мнучин. В нея участват също министърът на търговията Уилбър Рос, представителят на САЩ на търговските преговори Робърт Лайтхайзър, председателят на Националния съвет по търговия при Белия дом Питър Наваро и съветникът на президента по икономическите въпроси Лорънс Къдлоу. Вашингтон публикува на 3 април списък със стоки, внасяни от Китай, за които министерството на търговията на САЩ планира да въведе допълнителни мита от 25 процента. Китайското правителство в отговор също обяви списък от американски стоки, за които могат да бъдат наложени подобни мита. Влизането в сила на насрещните мерки ще зависи от това дали САЩ ще изпълнят намеренията си, отбелязва ТАСС. /БТА", "date": "2018.05.04", "title": "Китай и САЩ създават механизъм за решаване на търговски спорове"}
{"url": "https://www.dnevnik.bg/sviat/2018/05/04/3173719_sedem_holandski_firmi_sa_razsledvani_za_stroeja_na/", "text": "Седем холандски компании се разследват по подозрение за участие в строежа на мост между Русия и Кримския полуостров в нарушение на санкциите на Европейския съюз, предаде ДПА, цитирайки прокуратурата в Хага. Фирмите са обвинени в доставката на техника, включително специализирана тежка техника, за строежа на 19-километровия мост над Керченския проток. Мостът свързва континентална Русия с Кримския полуостров, който страната отне от Украйна през 2014 година. Анексията беше подложена на критики като нарушение на международното право, припомня ДПА. Досега беше известно, че две холандски фирми са обект на разследване от септември миналата година за нарушаване на европейските санкции. През март руският президент Владимир Путин посети строежа на моста и заяви, че очаква съоръжението да бъде готово до края на септември, припомня още ДПА. (БТА)", "date": "2018.05.04", "title": "Седем холандски фирми са разследвани за строежа на мост между Русия и Крим"}
{"url": "https://www.dnevnik.bg/sport/2018/05/04/3173721_saitut_na_uefa_obiavi_livurpul_za_pobeditel_v/", "text": "Ливърпул\" е победителят в Шампионската лига за сезон 2017-18. Или поне това гласи официалният сайт на УЕФА, въпреки че финалът между английския клуб и носителя на рекордните 12 европейски титли \"Реал\" (Мадрид) ще се изиграе на 26 май. Името на \"Ливърпул\" като шампион в турнира стоеше дълго време в сайта на УЕФА, преди страницата да бъде премахната в 15.00 часа. Това е втори любопитен момент  с участието на мърсисайдци в Шампионската лига. Един ден преди да бъде изтеглен жребия за полуфиналите, в сайта на \"Рома\" се появи предложение за билети за домакински двубой с \"Ливърпул\" на 2 май. Жребият противопостави именно двата отбора. Нещо повече - реваншът наистина беше на 2 май в Рим.  \"Ливърпул\" отстрани \"Рома\" с общ резултат 7:6  и се класира за първия си финал в най-силния клубен турнир от 2007 г. Тимът на Юрген Клоп застава на пътя на \"Реал\" (Мадрид), който  преследва трети пореден триумф в Шампионската лига. \"Ливърпул\" ще се брои за шеста европейска титла в осмия си финал. \"Реал\" има 12 победи в 15 финала, като последната му загуба в мач за трофея беше именно срещу мърсисайдци - с 0:1 в Париж през 1981 г.", "date": "2018.05.04", "title": "Сайтът на УЕФА обяви \"Ливърпул\" за победител в Шампионската лига"}
{"url": "https://www.dnevnik.bg/regioni/2018/05/04/3173720_prez_juni_shte_se_tursi_izpulnitel_na_remonta_pri/", "text": "През юни се очаква да се обяви конкурс за изпълнител на ремонта по трасето Мадан - Смолян. Това се разбра от думите на министъра на регионалното развитие Николай Нанков по време на парламентарния контрол. В началото на март свлачище затвори пътя и създаде невъзможност на местните жители, които работят в Смолян, да стигнат до работните си места или се налагаше да заобикалят с десетки километри. По-късно бе изграден алтернативен временен път. Министърът обясни на депутатите, че получил похвали от множество кметове за навременната държавна намеса, макар че депутатът от БСП Дора Янкова отбеляза, че кризата продължава вече два месеца. Нанков допълни, че през това време е направено подробно обследване на преминаващия през района водопровод и че са извършени укрепления, но сега идеята е да се направи качествен ремонт, за да няма изненади след време. В момента пък се правят детайлни проучвания на трасето и предстои подписването на договор за проектирането на ремонта. До края на май трябва да е готов техническият проект. Нанков пое ангажимент да провери дали по изградения алтернативен път наистина минават автобуси и микробуси, което според Янкова е опасно заради големия наклон на пътя. Обяви и че ще се ограничи товарният трафик.", "date": "2018.05.04", "title": "През юни ще се търси изпълнител на ремонта при свлачището между Мадан и Смолян"}
{"url": "https://www.dnevnik.bg/bulgaria/2018/05/04/3173716_prez_pochivnite_dni_kat_shte_debne_s_kamera_iz_noshtna/", "text": "Максимален брой полицейски служители ще са разположени на основните трасета в страната за почивните дни. Това каза шефът на \"Пътна полиция\" Бойко Рановски, цитиран от \"Фокус\". По думите му полицаи ще има и на всички места, където масово се събират хора. Рановски припомни, че акцията на \"Пътна полиция\" за проверка на шофьорите за неплатени глоби и невръчени електронни фишове продължава до края на седмицата - 6 май. \"Нека всички водачи знаят, че ако бъдат спрени и се установи, че имат неплатени електронни фишове, те ще им бъдат връчени на място. Ако имат неплатени глоби, може да им се наложи да прекратят пътуването поради отнемане на свидетелството им за управление до изплащане на глобата\", обясни той. Допълни, че през събота и неделя ще има и специализирани операции за употреба на алкохол и наркотични вещества. \"Традиционно преди официални празници се спира и ограничава движението на тежкотоварни автомобили. Днес се ограничава движението на товарни автомобили над 12 тона от 16.00 до 20.00 часа по автомагистрали и основни пътни направления и на 7 май пак се ограничава движението на товарни автомобили от 14.00 до 20.00 часа\", каза още Рановски. За следенето за скорост в София и през нощта предупреди шефът на столичния КАТ Тенчо Тенев. \"Новата камера се пуска нощно време и снощи само за 2 часа на бул. \"България\" имаме над 70 клипа за превишена скорост на автомобили. Усилено през празничните дни нощно време ще работи камерата за скорост на големите булеварди. Призовавам гражданите да са внимателни, да спазват знаците, които са поставени, и необходимите ограничения за скоростта\", обясни той. Допълни, че днес от 14.00 часа на всички изходи на столицата ще са разположени полицейски екипи, които при нужда ще подпомагат и регулират движението. \"През почивните дни ще имаме много мероприятия, ще се затваря централната градска част, ще има доста натоварено движение. Призовавам гражданите да са по-толерантни и да не се изнервят, тъй като сега ще се прави генерална репетиция за парада, а после той ще се проведе\", добави Тенев. По-подробно за мероприятията в столицата през почивните дни разказа началникът на \"Охранителна полиция\" към СДВР Борислав Муеров: \"Както знаете, по традиция Министерството на отбраната и Националната гвардейска част организират честването на Деня на храбростта и празника на Българската армия, за което СДВР е ангажирала целия полицейски състав във връзка с подготовката, генералната репетиция и самото тържество, което е на 6 май. Освен празнуването на 6 май има много съпътстващи мероприятия през тези почивни дни, за които сме създали необходимата организация. Като цяло на 5 май от 18.00 часа пред президентството ще има музикален парад. Там ще има изградени контролно-пропускателни пунктове, след което ще бъде създадена такава организация - всички улици, които са към самото президентство и прилежащата територия, ще бъдат тампонирани с механизирана техника във връзка с обезпечаването и спокойствието на гражданите\". \"Наред с този празничен парад знаете, че футболен клуб ЦСКА чества своята годишнина, за което през целия ден ще има мероприятия, които са ангажирани в Борисовата градина, и по-специално на стадион \"Българска армия\". Там цялото парково пространство ще бъде обезпечено със сили на столичната дирекция, като основната част по мероприятието ще бъде от 18.00 часа на стадион \"Васил Левски\"\", поясни Муеров. \"На 6 май ще бъде спряно движението на пл. \"Св. Александър Невски\"; пл. \"Независимост\"; \"Княз Ал. Първи\"; бул. \"Цар Освободител\" и пл. \"Народно събрание\" до края на мероприятието. Преди самия парад знаете, че има друго мероприятие, което е от 9 часа на Паметника на Незнайния войн за водосвет на бойните знамена. Там ще бъдат изградени контролно-пропускателни пунктове с рентгенови рамки. Няма да бъдат допускани лица в явно нетрезво състояние, лица, които носят забранени предмети и оръжия. През цялото време ще се води активно наблюдение от екипите по антитероризъм\", каза още Муеров.", "date": "2018.05.04", "title": "През почивните дни КАТ ще дебне с камери из нощна София за висока скорост"}
{"url": "https://www.dnevnik.bg/biznes/2018/05/04/3173745_bila_zaema_miastoto_na_karfur_v_the_mall/", "text": "Три години след началото на кризата в \"Карфур\" се намери кой да заеме мястото на магазина в софийския The Mall. До края на годината там ще се настани веригата \"Била\". Това се разбира от съобщение на компанията, която вече присъства в пет софийски мола. От веригата в рамките на днешния ден не можаха да кажат дали ще заемат цялата площ на предишния магазин на \"Карфур\". Тя е общо 15 хил. кв.м и бе придобита след продажба от частен съдебен изпълнител от Уникредит Булбанк. След затварянето на магазина през 2016 г. площта стои празна. Търговската верига е лидер по брой магазини в България със 120 супермаркета в 37 града. Само в София \"Била\" има 47 обекта. В България френската \"Карфур\" се управляваше от \"КМБ България\", която бе изцяло собственост на Marinopoulos от 2012 г. и държи франчайз правата на Carrefour за страната, Албания, Босна, Хърватия, Македония, Черна гора, Сърбия и Словения. От 2015 г. обаче гръцката фирма започна да изпитва сериозни финансови проблеми и в крайна сметка поиска защита от кредитори в Атина. След неуспешен опит на обединение между \"Карфур\" и \"Пикадили\" в крайна сметката и двете вериги престанаха да съществуват.", "date": "2018.05.04", "title": "\"Била\" заема мястото на \"Карфур\" в The Mall"}
{"url": "https://www.dnevnik.bg/politika/2018/05/04/3173761_cvetanov_izvadihme_istinata_za_procedurite_na/", "text": "Успяхме да извадим цялата истината за процедурите на служебния кабинет за самолетите и да върнем нещата в ръцете на изпълнителната власт. Това каза председателят на парламентарната група на ГЕРБ Цветан Цветанов в декларация от името на групата по повод една година управление на кабинета \"Борисов 3\", съобщи агенция \"Фокус\". По думите му е важно въоръжаването да съответства на България като държава, членка на НАТО. В отговор на обвиненията, че коалиционните партньори на ГЕРБ не кореспондират с политиката на правителството, Цветанов подчерта, че правителството има управленска програма и там няма дебат и различия. Той заяви, че Волен Сидеров не е изразител на външната политика на правителството, а президентът Румен Радев е. \"Той (президентът - бел.ред.) в някои от посланията си ясно позиционира страната ни на друга орбита. Тук нека да подчертаем неговото изказване на Нова година, когато нито за момент в своето обръщение към нацията той не каза за председателството и силния и обединен ЕС\", каза Цветанов. Лидерът на \"Атака\" (част от \"Обединени патриоти\") Волен Сидеров  беше скоро в Крим , където призна полуострова за част от Руската федерация и увери местните, че е убедил Борисов да не гони руски дипломати. Цветанов посочи, че оценката за българското председателство не е само на опозицията, а и на държавите - членки на ЕС, които \"дават изключително висока оценка за целите, които се изпълняват\". Той обърна внимание, че в България са били приети процедурните правила за Европол. Цветанов отчете, че България е направила много по темата Западни Балкани. Според Цветанов в най-голямото предизвикателство за европредседателството е срещата на 17 май 2018 г.  Цветанов говори и за резултатите от поетите ангажименти, разписани от коалиционния съвет. Той изброи увеличението на пенсиите и заплатите на учителите. Според него е важно да се знае, че е сложен акцент върху образованието, защото има недостиг на квалифицирана работна ръка. \"За първи път имаме механизъм, който координира абсолютно всички институции за това децата да бъдат обвързани с образователната система\", заяви той. ", "date": "2018.05.04", "title": "Цветанов: Извадихме истината за процедурите на служебния кабинет за самолетите"}
{"url": "https://www.dnevnik.bg/analizi/2018/05/04/3173736_gerb_pridobiva_uvelichavashta_se_uverenost_v/", "text": "- България вече две десетилетия се управлява по принципа на \"по-малкото зло\". Тъй като единствената възможна - донякъде - алтернатива на управлението на ГЕРБ е БСП, мнозина практично настроени гласоподаватели са склонни да подкрепят управлението на Борисов, за да избегнат катастрофата, която неминуемо идва при управление на \"Позитано\" (най-често в комплект с ДПС). Така през последното десетилетие в ГЕРБ придобиват увеличаваща се увереност, че са незаменими в управлението. Тази увереност отваря пространства за разрастване и задълбочаване на олигархичната структура на управление на българската държава, политико-икономическите взаимодействия все по-открито се осъществяват в полза на една много малка група от хора, която някои метафорично назовават КОЙ. Лозунгът за \"борба с корупцията\" се използва като инструмент за дисциплиниране на потенциално и актуално непослушните. Значителна част от активните фигури във висшите ешелони на политическата власт са просто фигуранти, поставени там от задкулисието. Особено често срещани са фигурантите в квотите на някои от коалиционните партньори на ГЕРБ.  Присъствието на някои от фракциите на \"Обединени патриоти\" в управлението демонстрира нагледно разликата между управление на ГЕРБ с Реформаторския блок и настоящето управление в съюз с фигури като Волен Сидеров например. Винаги съм бил твърде критичен към Реформаторския блок - неговата неспособност за координирано и единно политическо поведение, ръководено едновременно от принципи и прагматизъм. Но участието на фракции от \"Обединени патриоти\" в управлението допринася значително за засилването на олигархизацията на властта и за авторитарните тенденции във високите етажи на властта. Казвам това с ясното съзнание, че \"Обединените патриоти\" не са единни. За разлика от Сидеров, който е системно използван като инструмент на великодържавна пропаганда и натиск срещу България, вицепремиерът Симеонов има последователно проевропейска позиция (независимо от оценките, които могат да получат други негови действия и инициативи). Първата година от управлението на кабинета \"Борисов 3\" премина в условия на икономическо оживление, което подпомага по-позитивните оценки за управлението. Същевременно оценките за стопанската конюнктура и качеството на държавното управление са две различни неща. Все по-ясно се открояват ниският административен капацитет и методите на \"ръчно управление\" на държавата. Това не са проблеми само на управлението на ГЕРБ - за съжаление това е националният ни капацитет в администрацията и управлението. На фона на тези задълбочаващи се проблеми по-добро впечатление правят резултатите от работата в сферата на образованието, на организацията на председателството на Съвета на ЕС.  - В сравнителен план външната политика на кабинета е активна и носи резултати. Бяха оползотворени възможностите за пробив в отношенията с Република Македония. Европейската интеграция на Западните Балкани бе превърната в основен приоритет във външната политика на Борисов и в българското председателство на Съвета на ЕС. След 2003 г. Западните Балкани бяха изместени в периферията на дневния ред на европейските институции и поставянето им в центъра на дебата е положителен резултат от българските усилия. Председателството на Съвета на ЕС от страна на България трябва да бъде оценено категорично като положително. Борисов е лично много активен в посредничеството между турския президент Ердоган и ЕС, което би могло да носи определени дивиденти за България. Негативните страни от водената външна политика от страна на кабинета е доста сервилната позиция по отношение на Путинова Русия, разглеждането на България като \"посредник\" между Москва и Запада, а не като част от Запада, като пълноправен член на НАТО и ЕС, което носи освен облаги и определени задължения. Протакането на превъоръжаването на българската армия под натиск от Москва, заемането на позиция на \"снишаване\" по случая \"Скрипал\" са епизоди от българската външна политика, които са в очевидно несъответствие с българския национален интерес. Позицията на кабинета по случая \"Скрипал\" спечели на Борисов аплодисментите на Корнелия Нинова.  Скандално е поведението на определени представители на правителственото мнозинство в международен план и най-пресният пример за това е появата на делегация на партия \"Атака\" в Крим, обслужваща пропагандните цели на Кремъл след анексията на полуострова. За съжаление при тази визита част от българската делегация бе и зам.-председател на българския парламент.  Тази противоречивост и непоследователност във външната политика може да струва твърде много на България. Можем ли да си позволим да отказваме солидарност на нашите партньори, от които очакваме подкрепа в евентуални трудни за самите нас обстоятелства? - Не мисля, че настоящето управление е непосредствено заплашено от криза или дестабилизация. Но неговата стабилност е поставена на твърде тясна основа - това е основата на личните споразумения между много малък брой силно овластени личности, които практикуват употреба на цялата власт независимо от номиналното й конституционно разделение между институциите. Една криза, връхлетяла отвън, може да събори подобна конструкция на властта - можем да си припомним какво се случи с КТБ. Затова дългосрочна стабилност на този тип управление не е възможно да се прогнозира. ", "date": "2018.05.04", "title": "ГЕРБ придобива увеличаваща се увереност в незаменимостта си"}
{"url": "https://www.dnevnik.bg/evropa/2018/05/04/3173758_parlamentut_v_katalunia_odobri_promiana_za_da_moje/", "text": "Каталунският парламент одобри днес промяна в регионалното законодателство, така че да може да избере за премиер на областта Карлес Пучдемон, предадоха световните агенции. АП отбелязва, че този ход обаче почти сигурно ще бъде блокиран от испанското правосъдие. Сепаратистките депутати, които имат мнозинство в парламента на Каталуня, гласуваха в подкрепа на промяната, позволяваща ръководителят на правителството на испанската автономна област да бъде избран и да встъпи в длъжност, без да присъства лично, и да управлява от чужбина. Пучдемон, бивш каталунски премиер, в момента  е на свобода под гаранция в Германия  и очаква екстрадиция в Испания, където е обвинен в бунт и злоупотреба с обществени средства при организирането на непозволен референдум за независимост на Каталуня миналата година. Испанското правителство вече даде да се разбере, че е готово да обжалва в съда промяната в каталунското законодателство. /БТА", "date": "2018.05.04", "title": "Парламентът в Каталуня одобри промяна, за да може Пучдемон да бъде избран, без да присъства"}
{"url": "https://www.dnevnik.bg/sviat/2018/05/04/3173778_trump_ne_e_iskal_mnenieto_na_pentagona_za_namaliavane/", "text": "Президентът на САЩ Доналд Тръмп не е искал мнението на Пентагона по въпроса за намаляване на числеността на американския военен контингент в Южна Корея. Това заяви съветникът на Тръмп по въпросите на националната сигурност Джон Болтън, цитиран от \"Ройтерс\". Той направи този коментар, след като  в. \"Ню Йорк таймс\" написа , позовавайки се на свои източници, че президентът обмисля варианти за съкращаване на американските войски в азиатската страна. \"Статията в \"Ню Йорк таймс\" е пълен абсурд. Президентът не е искал от Пентагона да дава мнение за намаляване на числеността на американските сили, базирани в Южна Корея\", каза Болтън. Предстои  среща между американския президент и севернокорейския лидер Ким Чен-ун , посветена на програмата за ядрени оръжия на Ким Чен-ун. Тръмп неколкократно се зарече, че няма да прави никакви отстъпки в замяна на евентуално ядрено разоръжаване на Северна Корея. Неговото правителство също така работи за освобождаването на трима американци, лежащи в севернокорейски затвори. /БТА", "date": "2018.05.04", "title": "Тръмп не е искал мнението на Пентагона за намаляване на силите в Южна Корея"}
{"url": "https://www.dnevnik.bg/bulgaria/2018/05/04/3173805_ot_8_mai_zapochva_remont_na_22_km_ot_trakiia/", "text": "От 8 май поетапно започва ремонтът на 22 км от автомагистрала \"Тракия\" между Пловдив и Стара Загора, в участъка между 134-ти и 156-ти километър, съобщи агенция \"Пътна инфраструктура\". Отсечката е в експлоатация от 1995 г. и досега не е ремонтирана.", "date": "2018.05.04", "title": "От 8 май започва ремонт на 22 км от \"Тракия\""}
{"url": "https://www.dnevnik.bg/citat_na_deniia/2018/05/04/3173738_citat_na_denia_varna_niama_da_durpa_koncite_na_burgas/", "text": "Това обяви по време на парламентарния контрол министърът на регионалното развитие и благоустройството Николай Нанков, докато отговаряше на въпрос за новите райони на планиране. Депутати сигнализираха, че в Югоизточния район никой кмет не бил поканен на дискусия за новите райони. Министърът увери, че още не е избран един от трите предлагани варианта за райониране на страната за целите на европейското финансиране. Обяви, че заради недоволството в Бургас явно няма да се избере вариант, при който двата града с Варна ще бъдат в един район, при който Варна ще е център на района.", "date": "2018.05.04", "title": "Цитат на деня: Варна няма да дърпа конците на Бургас"}
{"url": "https://www.dnevnik.bg/bulgaria/2018/05/04/3173824_prezidentut_shte_udostoi_voenni_s_visshe_oficersko/", "text": "В навечерието на Деня на храбростта и празника на Българската армия 6 май държавният глава и върховен главнокомандващ Въоръжените сили Румен Радев ще удостои военнослужещи с висше офицерско звание, съобщи прессекретариатът на държавния глава. Утре - 5 май, на официална церемония държавният глава ще удостои началника на отбраната   с най-високото офицерско звание  Президентът освобождава  от длъжността заместник-командир на Корпус за бързо развръщане на НАТО в Солун, Гърция и го назначава на длъжността заместник-началник на отбраната. Държавният глава ще го удостои с офицерското звание  Румен Радев освобождава  от длъжността командир на 3-та авиационна база и го назначава на длъжността заместник-командващ на Съвместното командване на силите. На церемонията той ще бъде удостоен с висшето офицерско звание \" . С друг свой указ държавният глава освобождава  от длъжността директор на дирекция \"Операции и подготовка\" на Министерството на отбраната, назначава го на длъжността заместник-командир на Корпус за бързо развръщане на НАТО в Солун, Гърция и го удостоява с висшето офицерско звание Президентът назначава   на длъжността съветник на Върховния главнокомандващ на въоръжените сили по военната сигурност, като го удостоява с висше офицерско звание Румен Радев назначава   на длъжността директор на служба \"Военна информация\", като го удостоява с висше офицерско звание  С указ на държавния глава   е назначен на длъжността директор на дирекция \"Операции и подготовка\" на Министерството на отбраната. Той ще бъде удостоен със званието  Президентът ще удостои   със званието  Върховният главнокомандващ на Въоръжените сили Румен Радев назначава   на длъжността заместник-командир на Военноморските сили, като го удостоява с висшето офицерско звание  С друг свой указ Румен Радев назначава  на длъжността командир на 3-та авиационна база и го удостоява с висше офицерско звание  Държавният глава удостоява   – административен ръководител – военно-апелативен прокурор на Военно-апелативната прокуратура с висше офицерско звание", "date": "2018.05.04", "title": "Президентът ще удостои военни с висше офицерско звание"}
{"url": "https://www.dnevnik.bg/evropa/2018/05/04/3173830_ungarski_jurnalist_poluchi_obvineniia_zashtoto/", "text": "Унгарски прокурори съобщиха, че са повдигнали обвинения срещу редактор на вестник, който според тях в интервю, отпечатано през декември 2016 г., е променил думите на министър-председателя Виктор Орбан, предаде \"Асошиейтед прес\", цитирана от БТА. Прокуратурата в югозападния град Веспрем разпространи съобщение, че неназован редактор е допуснал нарушение, като е направил четири промени в текста, публикуван в регионален вестник, собственост на близък съюзник на Орбан. Орбан бил невярно цитиран да казва, че броят на труповете в болниците нараствал, че правителството не го е грижа за общественото мнение и че би искал повече хора да се върнат към \"езическото тълкуване на Коледа\". След публикуването на интервюто издателят обяви, че е уволнил петима работещи в изданието, сред които и водещи редактори, и е поискал от полицията да разследва случая.", "date": "2018.05.04", "title": "Унгарски журналист получи обвинения, защото преиначил думи на Орбан"}
{"url": "https://www.dnevnik.bg/sport/2018/05/04/3173837_tom_djumulen_zapochna_zashtitata_na_titlata_v_djiroto/", "text": "Шампионът в  \"Джиро д'Италия\"  през 2017 г. Том Дюмулен започна защитата на титлата с етапна победа в тазгодишното 101-о издание на надпреварата. Холандецът е първият носител на розовата фланелка, след като беше най-бърз в бягането по часовник по улиците на Йерусалим. Лидерът на \"Сънуеб\" измина трасето от 9.7 километра за 12.02 минути. Дюмулен изпревари състезателя на ВМС Роън Денис с две секунди. Трети завърши Виктор Кампенартс от \"Лото Судал\", който е и европейски шампион в бягането по часовник. Белгиецът беше по-бавен само с няколко стотни от Денис. \"Исках да започна състезанието без сътресения, да нямам проблеми. Искам да спечеля Джирото, така че това е перфектно начало за мен. Трасето беше точно по моите предпочитания – пълна газ, малко почивка и отново пълна газ\", каза Дюмулен след финала. Дюмулен е и първият колоездач от 2006 г., който започва защитата на титлата си от предходната година с етапна победа. Последно това стори Паоло Саволдели през 2005-06. Миналогодишният победител взе сериозно предимство пред останалите си конкуренти за генералното класиране. Най-близо до Дюмулен завърши Саймън Йейтс от \"Мичълтън Скот\", който изостана с 20 секунди. Силен часовник за своите възможности направи и лидерът на \"Бахрейн Мерида\" Доменико Поцовиво (+27 сек). Тибо Пино изостана с 33 секунди, а Крис Фрум завърши с още четири назад. Лидерът на \"Скай\" се представи под възможностите си. По-рано през деня той  имаше падане в тренировъчното каране по трасето . Световният шампион в часовника Дюмулен не остави съмнение в своето превъзходство, след като още на първата контрола беше с равно време с Максимилиан Шахман. След това продължи с високо темпо, за да финишира първи. Победата е първа за състезателя на \"Сънуеб\" през годината, след като до момента той нямаше много впечатляващи резултати. Общо Дюмулен записа четвърта етапна победа в Джирото, като три от тях дойдоха в бягане по часовник. Сериозно изоставане имаха и други от претендентите за победата в Джирото. Вторият лидер на \"Мичълтън Скот\" Естебан Чавес изостана с 46 секудни, Фабио Ару (+50 сек) и Мигел Анхел Лопес (+56 сек). В събота предстои вторият етап, който също е на територията на Израел. Колоездачите ще изминат 167 километра между Хайфа и Тел Авив, като трасето е отлична възможност за чистите спринтьори с една единствена височина на 91-ия километър. Сериозна опасност обаче крие фактът, че колоната ще се движи по морското крайбрежие и е възможно да се появи силен страничен вятър.", "date": "2018.05.04", "title": "Том Дюмулен започна защитата на титлата в Джирото с победа в първия етап"}
{"url": "https://www.dnevnik.bg/sport/2018/05/04/3173839_noviiat_zakon_za_futbolno_huliganstvo_predvijda/", "text": "Доживотна забрана за посещаване на футболни срещи ще бъде една от мерките в новия закон за футболното хулиганство, който депутатите подготвят. Това заяви председателят на парламентарната комисия по въпросите на децата, младежта и спорта Славчо Атанасов. Бившият кмет на Пловдив и настоящ депутат от Национален фронт за спасение на България (НФСБ) в групата на \"Обединени патриоти\" оглави работната група, която е натоварена с изготвянето на  мерки срещу футболното хулиганство .  Новият закон ще включва 13 точки, които ще определят какво точно означава футболен хулиган, а промените предвиждат по-тежки наказания за нарушаващите реда по време на спортни прояви. \"В новия закон се налагат толкова много промени, че реално това ще е напълно нов закон. В него са заимствани най-добрите законодателни практики от Испания, Англия, Италия, Холандия. Редица тежки наказания се предвиждат за нарушителите\", каза Атанасов, цитиран от \"Дарик\". Сред планираните мерки са арест в съответните поделения на МВР до 25 денонощия, големи парични глоби, полагане на обществено полезен труд и забрана за посещаване на спортни мероприятия, включително доживот. \"Oтговорността ще носи отборът домакин на спортното мероприятие\", каза още Атанасов. В дефиницията за футболен хулиган ще влязат \"хвърлянето на бомбичка, прескачане на оградата и навлизане на терена, запалване на огън по трибуните\". \"Идеята е и да бъдат въведени поименни билети. Категорично трябва да бъдат премахнати и т.нар. коневръзи. Това е сектор, в който няма седящи места\", допълни Атанасов. Една от опциите, които се обмислят , е въвеждането на видеоповторения. Атанасов обвърза тясно евентуалното въвеждане на технологията с борбата с футболното хулиганство. Според него, ако има по-малко спорни положения, ще има по-малко напрежение по трибуните. Обръщението на Атанасов към БФС  дойде два дни след  полуфинала за Купата на България между любимия му \"Ботев\" и \"Славия\" (0:1) , в който пловдивският отбор беше ощетен. Недоволните привърженици на \"канарчетата\" реагираха бурно в края на срещата. Ден по-късно се стигна до напрежение и  в другия полуфинал между \"Левски\" и ЦСКА , където гол на червените не беше зачетен заради спорна засада при 1:1. Мачът завърши 2:2, а сините се класираха за финала. Депутатите очакват новият закон да бъде изготвен до два месеца. Спортният министър Красен Кралев заяви, че законът може да бъде приет до края на 2018 г., а  до една година \"може да имаме ефективни мерки  в борбата с футболното хулиганство\".", "date": "2018.05.04", "title": "Новият закон за футболното хулиганство предвижда доживотни наказания"}
{"url": "https://www.dnevnik.bg/politika/2018/05/04/3173840_dps_gerb_vuvejda_dvoinite_standarti/", "text": "ГЕРБ не променя, а подменя. ГЕРБ въвежда двойните стандарти. ГЕРБ се опитва да легитимира популизма и ксенофобията, да ги прави част от държавната политика. Това каза от парламентарната трибуна председателят на парламентарната група на ДПС Мустафа Карадайъ, четейки декларацията - оценка на първата година от управлението на кабинета \"Борисов 3\", съобщи агенция \"Фокус\". \"От първия ден предупредихме основния политически субект ГЕРБ за грешната формула на управление. Мантрата \"Така пожела народът\" отдавна загуби смисъла си и повторението ѝ няма да върне значението ѝ, тъй като изначално беше построена върху измамни тези. Имаме налице сбор от празни обещания и чист популизъм, съчетан с излишък на омраза и противопоставяне\", посочи Карадайъ. Според него от началото на работата на това правителство то не е осъществило нито една реформа. \"Нито предизборните обещания се случват, нито необходимите реформи, нито подобряването на работата на качеството на живот на българските граждани. Като опозиция може да наблюдаваме и да правим оценки, но отговорността ни задължава да бъдем активни и да противодействаме на всяко бездействие и всеки опит за подмяна на важните за българското общество теми\", каза още Карадайъ.", "date": "2018.05.04", "title": "ДПС: ГЕРБ въвежда двойните стандарти"}
{"url": "https://www.dnevnik.bg/bulgaria/2018/05/04/3173796_rumen_radev_zapadnite_balkani_da_ne_otkloniavat/", "text": "За президента Румен Радев Западните Балкани са важни за стабилността на Европа, но те не трябва да отклоняват вниманието от развитието на Дунавския регион. Тезата на държавния глава бе развита на конференция \"Устойчиво развитие на Дунавския регион\" в Русенския университет \"Ангел Кънчев\" днес, където той изнесе лекция заедно с колегите си от Австрия и Румъния Александър ван дер Белен и Клаус Йоханис. Тримата държавни глави са в крайдунавския град на среща на тема \"Бъдещето на обединена Европа\", тъй като страните са последователно председатели на Съвета на Европейския съюз (ЕС). Европейската интеграция на Западните Балкани е основен приоритет на българското председателството, но днес Румен Радев призова за повече действия и по-добра координация на правителствата на трите държави за развитие на Дунавския регион, както и да се постави въпроса пред европейските институциите. \"От векове река Дунав свързва хората от долното, средното и горното поречие. Трябва да възстановим връзката и да я изведем на ново съвременно ниво. Има и успешни, и бедни региони\", каза Радев на пресконференция в Русе. Според него развитието на стратегията може да помогне за съживяването на Северна България. Румънският президент Клаус Йоханис дори коментира, че трябва да се даде нов тласък на Дунавската стратегия, за да бъде включена в многогодишната финансова рамка на ЕС. Той си пожела повече кораби по Дунав, тъй като търговията винаги е била катализатор на развитие. Проблеми и предизвикателства И пред студенти, и пред журналисти Румен Радев обяви, че тримата президенти си задават множество въпроси. Сред тях - каква е перспективата пред европейския проект, отстояваме ли достатъчно нашата сигурност, какво е бъдещето на мигрантската криза, измеренията на европейската перспектива на Западните Балкани, нашето дигитално бъдеще, готовността ни за действие и неутрализиране на терористични актове и др. По думите му предизвикателствата пред общността са големи и заради това е нужна координация и общи действия. Според австрийския президент Александър ван дер Белен Европейския съюз е мощен икономически фактор, но трябва да се докаже като политически фактор. Пред студентите той каза, че големият въпрос в ЕС е дали е под заплаха националният суверинитет, което по думите му е илюзия за младите хора. В коментар за предизвикателствата пред ЕС румънският президент Клаус Йоханис обяви, че за него са изключително важни принципите на кохезия, солидарност, както и ценностите. \"Вярвам в демокрацията и върховенството на закона. То не е формално, а състояние на духа. Трябва да работим за силни институции и нулева толерантност към корупцията\", обяви Йоханис пред студентите. Темата за върховенството на закона и борбата с корупцията бе спомената и от Румен Радев като шанс за стабилизиране на Западните Балкани, за които бе попитан от студентите. Към младите хора Повишаването на стандарта на живот е основен способ за задържане на младите хора в по-малките населени места на България. Такова решение на проблема с демографската криза видя президентът Радев, който бе помолен от студенти да коментира какво могат да направят трите държави, за да се спре тенденцията българите, които остават в страната, да живеят само в големите градове. Важно и мъдро е да дискутираме важните теми в университетите, каза Радев и обеща, че подобни дискусии ще продължат. Австрийският президент ван дер Белен разказа, че е потомък на мигрантски семейства, заради което неговата лична позиция за миграцията била по-различна от общоевропейската. Той призова студентите да не възприемат като даденост свободата да живеят и работят където поискат в ЕС. Румънският президент Клаус Йоханис обяви че университетите трябва да станат място, на което младите хора не придобиват само знания, но и умения да се справят успешно с живота. Той призова българските и румънските студенти, присъстващи на срещата, да изразяват и да се борят за европейските ценности.", "date": "2018.05.04", "title": "Румен Радев: Западните Балкани да не отклоняват европейското внимание от Дунавския регион"}
{"url": "https://www.dnevnik.bg/biznes/2018/05/04/3173836_germanskiiat_biznes_vijda_poveche_svetlina_v/", "text": "Според членовете на Германо-българската индустриално-търговска камара предимствата на България като бизнес дестинация са данъчната система, членството на страната в ЕС, цената на работната ръка, достъпът до субсидии и политическата и социална стабилност. Това каза Митко Василев, главен управител на камарата, цитиран от БТА. Той обобщи данни от годишната анкета \"Бизнес средата в България\" на организацията. Деловите среди поставят сред предизвикателствата при работа в България недостига на квалифицирани кадри, корупцията, правната система, непрозрачните обществени поръчки, реформата в образованието, ниската производителност и изграждане на инфраструктурата. Анкетата е направена през февруари и в нея са участвали 108 фирми - членове на камарата в България, заедно с над 1700 фирми от страните от Централна и Източна Европа. Петдесет и осем на сто от анкетираните фирми оценяват икономическата обстановка в България като задоволителна, а само - 9 на сто - като лоша. Общата констатация от анкетата е, че имаме повече светлина, отколкото сенки в двустранните отношения, коментира Василев. Развитие в застой По отношение на очакванията за развитието на българската икономика спрямо предходната година 50 на сто от респондентите са декларирали очаквания тя да остане без промяна. В отговор на въпрос как ще се развие икономическата ситуация в рамките на предприятията - 63 на сто очакват тя да се подобри и само 2 на сто прогнозират влошаване. В анкетата 49 на сто от фирмите очакват повишаване на оборотите от износ тази година спрямо миналата и само 2 на сто понижение. 48 на сто от фирмите смятат, че ще могат да разкрият тази година повече работни места. По отношение на инвестиционните разходи 47 на сто от фирмите декларират, че те ще са без промяна спрямо предходната година, а 46 на сто са декларирали, че ще повишат допълнителните инвестиции. Къде се позиционира България в региона В сравнение с другите държави от Централна и Източна Европа проучването показва, че 52 на сто от фирмите са много доволни от членството в ЕС, като няма нито един много недоволен и по този показател България е над средното равнище за региона. В оценката на фирмите за достъпа до субсидии - обществени или от ЕС, България също е над средното ниво, като българските фирми са по-скоро доволни, а много доволните са само 2 на сто. По въпроса за това дали фирмите искат въвеждане на еврото - 48 на сто са дали положителен отговор. Малко над средното ниво за ЦЕИ се намираме по отношение на оценката за публичната администрация, като има стойности, които са критични - 17 на сто от фирмите са декларирали, че са много недоволни и няма нито един отговор \"много доволни\". Правна сигурност - какво е това? По оценката на бизнеса за правната сигурност България е под средното за региона равнище - най-голям е бил процентът на \"много недоволните\". По темата \"борба с корупцията и престъпността\" страната е далеч под средното равнище за региона, като 44 на сто от фирмите са били много недоволни, по прозрачност на обществените поръчки ние България е на предпоследно място преди Словакия с 33 на сто \"много недоволни\" и нито един \"много доволен\". Малко над средното равнище е страната по политическа и социална стабилност, докато по предвидимост на икономическата политика е под средното равнище - 18 на сто \"много недоволни\" и 1 процент \"много доволни\". Стоим добре, даже и на първо място, по оценка на данъчна тежест и данъчната система, коментира резултатите от анкетата Василев и допълни, че има какво да се догонва в оценките за инфраструктурата, като оценките на бизнеса поставят страната под средното равнище за региона. Цената на труда - след Албания По цената на труда ние сме на второ място след Албания, каза Василев и допълни, че това е атрактивно за чуждестранните инвеститори, но не е добре за хората в страната, като изтъкна, че по този показател сме на последно място в рамките на ЕС. По качеството на академичното образование оценките на бизнеса са доста ниски и ние сме на последно място от ЦЕИ, подобна е оценката и за професионалното образование. По оценка на бизнеса за наличност на специализирана работна ръка България е под средните стойности за ЦЕИ. Намаляване се наблюдава и в положителните отговори на това дали фирмите биха инвестирали отново в България - сега 88 на сто са отговорили положително, а 12 на сто - отрицателно, докато през 2017 г. съответно - 90 на сто и 10 на сто. В отговор на въпрос дали българското председателство ще окаже катализиращо въздействие на икономиката на страната 44 на сто са дали отговор \"да\", 44 - \"не\", а 12 на сто - нямат мнение.  Търговия и инвестиции По данни на федералното Министерството на икономиката и енергетиката търговският оборот между България и Германия е достигал нов рекорд за 2017 г. - близо 7.5 млрд. евро, което е над 12 на сто ръст спрямо предходната година, обяви главният управител на Германо-българската индустриално-търговска камара. Износът на България към Германия расте с около 20 на сто, докато в обратната посока - само 6 на сто, коментира Василев и допълни, че това поставя Германия на първо място сред всички търговски партньори на България. Германският пазар е най-важният чуждестранен пазар за българската продукция. През 2017 г. германските инвестиции в България са около 130 млн. евро по данни на БНБ, цитирани от Василев. Около 1400 фирми са с немско участие в България, което варира от десет до сто процента. В периода от 1996 г. до 2017 г. общо 3.3 млрд. евро са германските инвестиции в страната, като най-много те са били през 2008 г. - 783 млн. евро. Годините с отрицателни стойности на германските инвестиции у нас са 2011 г. и 2014 г. Германските вложения са предимно в преработвателната промишленост, енергетиката, строителството, търговията, транспорта, IT сектора и в сферата на обслужването на самолетите. За 2016 г. над 55 000 работни места са създадени от германски компании.", "date": "2018.05.04", "title": "Германският бизнес вижда повече светлина в отношенията с управляващите в България"}
{"url": "https://www.dnevnik.bg/politika/2018/05/04/3173849_televizionnite_iziavi_na_borisov_ne_sa_v_dnevniia_red/", "text": "Няколко часа след като премиерът Бойко Борисов обвини президента Румен Радев, че  от всъпавнето си в длъжност носи само вреда , Радев отговори, че в неговия дневен ред отсъстват коментарите за телевизионните изяви на министър-председателя. Днес държавния глава е в Русе, където се провежда неформална среща между него и президентите на Австрия Александър ван дер Белен и на Румъния Клаус Йоханис. На въпрос на журналисти дали е вярно твърдението на Борисов, че словесните престрелки между \"Дондуков 1\" и \"Дондуков 2\" започват от държавния глава, той каза: \"Днес мои гости са президентите на Австрия и Румъния, за да обсъдим европейския дневен ред. Срещам се със студенти и кметове от крайдунавските градове. Това е моят дневен ред и в него аз няма да коментирам телевизионните изяви на премиера\". След минути Радев ще се срещне с майки на деца с увреждания, които протестират от няколко седмици. \"Преди 30 г. русенски майки протестираха срещу една екологична катастрофа и това даде началото на промените. Днес други майки протестират, надявам се правителсвото да ги чуе\", каза Радев.", "date": "2018.05.04", "title": "Телевизионните изяви на Борисов не са в дневния ред на Радев"}
{"url": "https://www.dnevnik.bg/bulgaria/2018/05/04/3173854_poddrujkata_i_remontut_na_samoletite_spartan_shte/", "text": "Трите военно транспортни самолета \"Спартан\" ще се поддържат до края на 2021 г. за общо 17.5 млн. евро. Днес министърът на отбраната Красимир Каракачанов и вицепрезидентът по продажби и поддръжка за клиенти на италианската компания \"Леонардо\" (предишно наименование \"Аления Аеронаутика\") размениха допълнително споразумение към Рамковото споразумение, сключено между Министерството на отбраната и италианската компания, за интегрирана логистична поддръжка на самолети \"Спартан\" и втори конкретен договор към рамковото споразумение, съобщи Министерството на отбраната.", "date": "2018.05.04", "title": "Поддръжката и ремонтът на самолетите \"Спартан\" ще струва 17.5 млн. евро"}
{"url": "https://www.dnevnik.bg/bulgaria/2018/05/04/3173858_zadurjan_muj_pochina_v_sgradata_na_policiiata_v_troian/", "text": "                        34-годишен мъж от София почина днес около 10 ч. в помещението за настаняване на задържани лица в сградата на Районното управление на полицията в Троян, съобщи Би Ти Ви като цитира полицията в Ловеч. Мъжът е бил задържан снощи в 21 ч., след като катастрофирал в Априлци. Установено е, че е управлявал лек автомобил с концентрация на алкохол в издишания въздух 3.55 промила. За изясняване на всички обстоятелства около смъртта му е назначена вътрешна проверка в районното управление в Троян. По случая е образувано досъдебно производство.", "date": "2018.05.04", "title": "Задържан мъж почина в сградата на полицията в Троян"}
