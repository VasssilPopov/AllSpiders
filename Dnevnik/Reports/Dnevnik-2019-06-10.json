{"url": "https://www.dnevnik.bg/sport/2019/06/10/3923402_futbolnite_nacionali_se_sgromoliasaha_sreshtu_kosovo_u/", "text": "Българският национален отбор по футбол рухна срещу Косово у дома. Съставът загуби с 2:3 срещу Косово на \"Васил Левски\" в квалификация за европейското първенство през 2020 г. България остава без победа след четирите си мача - два срещу Косово и по един срещу Черна гора и Чехия, като отборът е спечелил едва две точки. Двубоят премина през няколко обрата, като въпреки че поведе с 2:1, след изключително слабо второ полувреме българският състав допусна загуба. Гостите стигнаха до успеха с голове на Милот Рашица, Ведат Муричи и Елбасан Рашани в 92-ата минута. За България вкараха Ивелин Попов и Кристиан Димитров. В другата среща от групата Чехия спечели с 3:0 срещу Черна гора и събра шест точки, с колкото е и водачът Англия. Косово има пет точки, а Черна гора и България имат по две. Селекционерът Красимир Балъков направи четири промени спрямо гостуването на Чехия (1:2). Въпреки това играта беше далеч от желаното ниво. Косово имаше огромно превъзходство в притежанието на топката (61%) и отправи близо три пъти повече удари (17 срещу шест). Гостите, подкрепяни от няколкостотин запалянковци, поведоха в 14-ата минута след грешка на Страхил Попов. Той не успя да изчисти след центриране на Мергим Войвода отдясно, а Рашица от воле вкара. Българският състав съумя да изравни в 43-ата минута чрез Ивелин Попов. Галин Иванов се пребори за топката и подаде към капитана на отбора, който се разписа с удар от разстояние. В началото на втората част Кристиан Димитров направи пълен обрат след гол с глава. Косово отговори бързо и в 64-ата минута изравни чрез Муричи, който беше оставен в наказателно поле и с глава отбеляза. До края гостите играха много силно, като атакуваха почти непрекъснато. В последните секунди Рашани успя да донесе победата на своя отбор.", "date": "2019.06.10", "title": "Футболните национали се сгромолясаха срещу Косово у дома"}
{"url": "https://www.dnevnik.bg/analizi/2019/06/10/3923366_oburkanoto_dete_ot_plovdiv_i_drugite_deca_s_bombi_v/", "text": "Опитът за (само)взривяване е бил предотвратен благодарение на бащата на момчето, подал сигнал в Държавна агенция \"Национална сигурност\". А това, което чу българското общество в целия шум по темата, бе не викът за помощ, а думите \"Ислямска държава\" и \"терор\". Върху това натъртиха от държавното обвинение, а в допълнение МВР разпространи снимки на целия арсенал, събиран от момчето (което не е от семейство на мюсюлмани). Въпреки че заместник главният прокурор Иван Гешев отправи призив детето да се разглежда като жертва, а не като извършител, прокуратурата сметна пускането му от ареста за грешка и настояваше то да бъде държано там в изолация. \"Объркано дете\" На никого не е било лесно в трудната възраст на съзряването. Знаем ли колко деца се чувстват отхвърлени и безполезни, колко от тях са стаили силен гняв? \"Това е в някаква степен объркано дете, на което се надявам да му се окаже помощ\", каза заместник главният прокурор Иван Гешев. Само че институциите не помагат. Дори и в училището да има училищен психолог, а такива са назначени само в една пета от българските училища и детски градини, той не разполага с достатъчно време и ресурси, за да работи с всяко гневно и фрустрирано дете. Макар че съгласно указанията на Министерството на образованието: \"Психологът работи на индивидуално ниво с детето или ученика в групата или класа, с учителите, с родителите и с цялата институционална общност, като извършва интервенции с фокус върху психичното здраве на детето или ученика\". В България има 2 367 училища и 1 844 детски градини, а психолозите, които работят в тях, са 869. Трудно е да си представим работата на индивидуално ниво в училище с над 350 ученици, което е прагът, позволяващ назначаването на психолог или педагогически съветник. Ако в учебното заведение децата са над 700, психолозите следва да са двама. По-малките училища и детски градини не могат да си позволят тези разходи. \"Утре вашите да дойдат в училище\" Но дори да допуснем, че училищният психолог наистина си върши работата, а не просто запълва щатната бройка, няма как да пренебрегнем този въпрос: щом дадено дете има проблеми, значи по всяка вероятност проблеми има и в семейството му. Възможно ли е училищният психолог да работи и със семейството? Не. Тъй като липсва институционална подкрепа, обикновено се действа на принципа \"утре някой от вашите да дойде в училище\". А после вкъщи нерядко следва физическо наказание или психически тормоз над \"виновника\". Родители и учители в България не са в здравословно партньорство, освен ако не трябва да се събират \"дарения за училището\" или пък пари за екскурзия и \"зелено училище\", което си е всъщност запълване на хотели с безплатна нощувка за учителите-организатори. Опитите на МОН да подпомогне сътрудничеството не са ефективни. И още нещо: ако едно дете се нуждае от работа с психолог, Националната здравноосигурителна каса не покрива разходите. За родителите това означава, че дори и да забележат странности в поведението на детето си и да се решат да го пратят при психолог, те се нуждаят от доста средства - цената за посещение варира между 40 и 60 лева. Да не говорим, че в много населени места такива специалисти няма. Същото е и ако детето се дрогира - клинична пътека за лечение на наркозависимости няма, всеки с такъв проблем се лекува заедно с психично болните в психиатриите, а за повечето родители е непосилно да плащат за частни програми за детоксикация. Управляващите, които и да са те, винаги са игнорирали проблема с дрогата и безпрепятственото ѝ разпространение. Подминават с мълчание призивите на родители и лекари за заплащане на лечението, за осигуряване на тестове за ранна диагностика, за законодателни мерки, които да регламентират лечението на малолетни и непълнолетни при доказване на зависимост. Плашила вместо решения 16-годишното момче от Пловдив, определено като \"суперинтелигентно\" дете от \"елитно училище\", е станало обект на вербовка от страна на професионалисти от терористичната организация \"Ислямска държава\". При други негови връстници в България \"бомбата\" в главата е довела до кърваво сбиване или пък до побой над учител заради оценка или най-обикновена забележка. Според прокуратурата, младежът от Пловдив се е радикализирал. Но дали щеше да каже същото, ако беше хвърлял камъни по \"гейчетата от прайда\" или се беше включил в ученията на паравоенни формирования за защита на отечеството от мигранти, а вече и от норвежци? Проявите на агресия сред младежите зачестяват, макар в България още да не са се случили бунтове като този в Тотнъм от лятото на 2011, когато британски тийнеджъри с блекбърита, тухли, бутилки и запалителни течности в ръце грабеха и подпалваха коли и квартални магазинчета. Охулената Стратегия за детето съдържаше полезни насоки и идеи за защита на детските права, в това число и реформа в областта на детското правосъдие, конкретни мерки, свързани с грижа за децата в различните жизнени цикли на тяхното развитие, както и ратификация на документ на ООН, който би позволил да се търси отговорност от държавата, ако не е защитила правата на децата. Но вместо да инициира смислен дебат, властта подви опашка пред надигналия се вой и дори не се опита да оспори отявлените лъжи за проекта. Нека не се залъгваме Накрая да кажем и това: твърде наивно би било да заявим, че виновен е интернет - и с това да приключим дебата. Популярното мобилно приложение Telegram, създадено от руския предприемач Павел Дуров, се използва за различни полезни неща, освен за контакти с терористи, какъвто е бил случаят с момчето от Пловдив. Да, в мрежата може да се намерят указания как да бъде сглобено взривно устройство. Но там има и достатъчно информации за последствията. Само че ако едно дете има \"бомба\" в главата си, тя рано или късно ще се взриви.", "date": "2019.06.10", "title": "\"Обърканото дете\" от Пловдив. И другите деца с бомби в главите"}
{"url": "https://www.dnevnik.bg/sviat/2019/06/10/3923383_helikopter_se_razbi_vurhu_pokriva_na_sgrada_v_manhatun/", "text": "При катастрофата на хеликоптер върху покрива на сграда в Манхатън е загинал един човек, съобщиха властите в Ню Йорк, цитирани от \"Ройтерс\". Катастрофата е станала малко преди 18 часа по Гринуич в дъжд и мъгла. Пожарната служба потвърди в Туитър, че е загинал един човек, засега неидентифициран. Медиите бяха съобщили, че загиналият е пилотът. Пожарът, който избухнал на покрива вследствие на катастрофата, бързо е бил овладян. 51-етажната сграда - AXA Equitable Center, е евакуирана. Президентът Доналд Тръмп е информиран за случая и продължава да следи ситуацията, заяви говорителят на Белия дом. Според губернатора на щата Ню Йорк Андрю Куомо хеликоптерът изглежда е опитал да кацне аварийно.", "date": "2019.06.10", "title": "Хеликоптер се разби върху покрива на сграда в Манхатън, един човек загина"}
{"url": "https://www.dnevnik.bg/sviat/2019/06/10/3923227_sofiia_othvurli_data_za_obsht_den_na_goce_delchev/", "text": "Личността на Гоце Делчев и почитането на паметта му се оказаха сред трудните теми в разговора между България и Северна Македония. Днес външният министър Екатерина Захариева отхвърли като \"неприемлива\" идея за общо решение, споменато при срещата ѝ със северномакедонския й колега Никола Димитров в София. Вече споменаваната дата 7 октомври за съвместно честване \"няма как да бъде приета\", но все пак двете страни работят по целта комисията да постигне напредък. Днешното първо заседание на междуправителствената комисия, заради която Димитров е в България, завърши с коментари за историческата комисия, създадена след подписването на Договора за добросъседство. Сред постигнатите резултати, за които съобщиха медии в двете страни, бе постигане на единодушие по някои въпроси от античната история и сериозен напредък в средновековната. Това потвърди и Захариева, която каза, че има напредък в отношенията към светите братя Кирил и Методий и цар Самуил в работата на комисията. По друг начин стоят нещата с Гоце Делчев. Лидерът на ВМРО и вицепремиер Красимир Каракачанов  обяви вчера, че Северна Македония предлага  денят, в който костите на Гоце Делчев са предадени от комунистическата власт в София на Скопие (7 октомври), да се отбелязва като общ празник, вместо това да стане с рождението и смъртта. Каракачанов определи идеята като \"откровена подигравка\" и обвърза решаването на историческите въпроси с европейската перспектива на Северна Македония. \"Мъдрост и приятелство\" Каракачанов  и преди е заявявал , че прочитът на историята, приет до момента от Северна Македония, поставя под въпрос европейската ѝ перспектива. Миналото лято той заяви, че е неприемливо \"хора с неясни възгледи... да се промъкнат в НАТО и ЕС, на гърба и за сметка на България и историческата справедливост, още по-малко внедрявайки задкулисно македонския език\". Реакцията му бе резултат от изказване на премиера Зоран Заев и съдържаше и уверението към властите в страната, че \"македонските земи са български и това е исторически факт\". Няма българин, който би приел да се отдава почит на Гоце Делчев на 7 октомври, заяви и Захариева, цитирана от БНР и агенция \"Фокус\". Попитана дали трябва да се блокира евроатлантическата интеграция на Северна Македония заради подобна тема, тя каза: \"По отношение на започване на преговори за членство в ЕС в тяхното споразумение за асоцииране има задължение за добросъседски отношения и в частта на историята.\" Същевременно \"България ще продължи да подкрепя Северна Македония - ратифицирахме вече протокола за съюзничество в НАТО\". Тя има предвид ратифицирания документ, който всяка една от членките на Алианса трябва да одобри в националния си парламент, за да може Скопие да се присъедини към отбранителния съюз. Димитров от своя страна каза, че \"ако (Гоце Делчев - бел. ред.) беше жив, нямаше да е много доволен от разделението, което се случва около името му\". Първият дипломат на Скопие заяви, че делото на Гоце Делчев може да е \"мостът... между това, което е било, и това, което България и Северна Македония имат днес\". Работата на комисията същевременно крие и опасности, но Северна Македония \"е изцяло посветена на този процес\", и то не само заради Договора за добросъседство, а и заради значението на отношенията с България. \"Аз поемам отговорност да завършим този процес, защото е важен - ще го завършим с мъдрост и приятелство, за да има разбиране между двете държави\", продължи Димитров. Захариева се съгласи, че Гоце Делчев трябва да е обединяваща, а не разделяща фигура за България и Северна Македония. \"Ако искаме повече туристи, трябва да имаме пътища\" Външните министри на двете страни отбелязаха, че договорът е изиграл катализираща роля за подобряване на отношенията в редица сфери, допълва външното министерство в прессъобщение. Като пример е посочен стокообменът, който е нараствал стабилно през 2017 и 2018 г. до 735 млн. евро и 742 млн. евро съответно. \"Въпреки това прогнозните резултати за първото тримесечие на 2019 г. сочат спад на годишна база и поръчахме на двете министерства на икономиката да направят анализ на ситуацията\", добавя Захариева. Първите дипломати на двете страни посочиха сътрудничеството в областта на образованието като друг положителен пример, продължава съобщението. България организира кандидатстудентски борси за бъдещи студенти от Република Северна Македония и през идващата учебна година ще приеме 455 бъдещи бакалаври от западната ни съседка, 205 кандидат-магистри и 40 докторанти, а двете страни ще разширят сътрудничеството си по програмата \"Еразъм плюс\". По отношение на транспорта Захариева повтори, че Паневропейският коридор №8, който трябва да свърже Адриатическо с Черно море, е основен приоритет не само за двете държави, но и за региона. \"Похвално е, че двете министерства на транспорта създадоха смесена комисия и вече имат изключително ясен график, а и коридорът получи финансиране, което премиерът Борисов договори на срещата на Берлинския процес в Триест\", подчерта Захариева. \"Да не забравяме, че допреди две години двете правителства не се виждахме и сега наваксваме изоставане от почти 30 години\", допълни вицепремиерът. \"Ако искаме повече туристи, трябва да имаме железопътен транспорт и пътища\", подчерта тя. През 2018 г. 560 хил. жители на Република Северна Македония са посетили България.", "date": "2019.06.10", "title": "София отхвърли дата за общ празник на Гоце Делчев, Скопие го нарече \"мост към настоящето\""}
{"url": "https://www.dnevnik.bg/gradska_sreda/2019/06/10/3923254_20_novi_avtobusa_i_40_videokameri_ot_dnes_po_bus/", "text": "Втората партида от 20 нови германски автобуси \"Ман\" тръгва от днес по линиите 280 и 85, обяви Йорданка Фандъкова. Те са на газ метан, имат Евро 6, Wi Fi, с климатици и с платформи за качване и слизане на майки с колички и възрастни хора. Този модел бе избран за \"Автобус на 2015 г.\", произведен е в Анкара, Турция. Седящите места са 38, а правостоящите - 113. Столичната община купи общо 60 такива автобуса за 40 милиона лева. Вече са доставени 40 и последната партида се очаква съвсем скоро, обясниха от гараж \"Малашевци\". Там домуват новите автобуси по линии 280 и 85. Последните 20 нови коли ще бъдат в гараж \"Дружба\", обясниха от общината. \"Бързината е много важна в градския транспорт, за да слязат хората от колите и да го предпочетат\", обясни Фандъкова. Затова от днес по бус лентите в цяла София се монтират още 40 нови видеокамери, които ще заснемат нарушителите, влизащи с колите си в тях. \"2.5 пъти сме спестили вредни емисии от обществения транспорт\", обяви кметът.", "date": "2019.06.10", "title": "20 нови автобуса и 40 видеокамери от днес по бус лентите в София"}
{"url": "https://www.dnevnik.bg/analizi/2019/06/10/3923253_purvite_12_na_sofiia_praid_otnoshenieto_kum_gei_horata/", "text": "Днес \"София прайд\" почти по нищо не прилича на първата си проява. Тогава, през 2008 г., когато в София се провежда първият прайд, организаторите знаят, че събитието крие риск и не може да мине безпроблемно. Въпреки мерките за сигурност, неонацисти и скинари успяват да хвърлят коктейл Молотов и да нападат шествието. Няколко души са леко ранени. В първото събитие за равни права на ЛГБТИ хората тогава участват по-малко от 100 души. 12 години по-късно, през 2019 г, в \"София прайд\" са участвали над 5 хиляди. Симеон Василев от фондация \"ГЛАС\", която е сред организаторите, твърди, че видимостта на събитието и неговото легитимиране пред обществото е едно от основните постижения. \"Преди 12 години нямаше толкова смели хора, които да излязат на улицата и да търсят правата си. За това време ние успяхме да формираме общност. Много хора, които дори не са от общността, открито изразяват подкрепата си с мотива, че всеки трябва да е свободен да живее живота си така, както прецени\". Но все по-големият брой участници, сред които много семейства, не е измерител за успеха, смята Василев. Той цитира последното проучване на фондацията, според което отношението към гей хората в България се влошава. Тези резултати са по-негативни дори от 1999 година. Днес едва 38% от българите биха реагирали, ако станат свидетели на нападение над гей двойка мъже. \"Дори прайдът да изглежда предизвикателно за определени хора, той повдига диалога. Всеки в определен момент може да бъде малцинство и не бива да бъде застрашаван за това\", коментира Василев. През декември месец билбордове под наслов \"Няма нищо страшно - това е просто любов\", бяха вандализирани във Варна. В началото на годината млада жена, определяща себе си като лесбийка, беше нападната и бита в центъра на София, а на 12 февруари в столичния квартал \"Лозенец\" беше нападната и пребита Галя Петкова. Една от непременените и все още непостигнати цели на прайда е въвеждането в Наказателния кодекс на квалифицирани състави за престъпления, извършени по хомофобски или трансфобски подбуди подобно на тези, извършени по расистки и ксенофобски подбуди. \"Заради тези нападения и дискриминацията има нужда от прайда\", коментира Симеон Василев пред \"Свободна Европа\". Нивото на подкрепата за прайда може да влезе едновременно в графата на постиженията и на провалите. За 12 години нито една парламентарно представена политическа партия не е застанала официално зад събитието за равни права. Правили са го само \"Зелените\" и отделни политици. Исканията на това малцинство не са били легитимирани пред законодателната власт досега. Расте обаче подкрепата на артисти, дипломати и представители на различни сфери на бизнеса. Симеон Василев казва, че все повече компании сами търсят организаторите, за да ги подкрепят. \"С имената, лицата и логата си\". Агресията срещу първите издания на \"София прайд\" сега е пренесена от улицата в социалните мрежи, става ясно от една от кампаниите на верига ресторанти, решила открито да подкрепи ЛГБТИ общността. В началото на месец юни ресторант Skaptobara предложи на клиентите си възможност да избират между \"бургер, обвит в омраза и бургер, обвит в любов\". Кампанията беше придружена от надпис \"Love/Hate\", оцветен с цветовете на дъгата. \"Започнаха да ни атакуват във Фейсбук и изливаха омраза\", коментира пред Свободна Европа Николай Диевски от Skaptoburger. \"Ние решихме, че трябва да отстояваме позицията, защото не го правим просто така. Това е нещо, в което вярваме и е част от ценностите ни - да приемаме всички.\" Въпреки стотиците гневни коментари, един бургер все пак е отворил път и на диалога в социалните мрежи. \"Изборът е символичен. Ако си избереш омразата, ще получиш бургер без най-хубавата съставка, описана в менюто, а това е цената на омразата.\" Ангел Искрев от proof. - агенцията, създала кампанията на ресторанта, казва, че според него това е пътят към нормалността. \"Дали ще го извървим в близките две, пет или десет години, зависи от всички нас\". \"От моя гледна точка брандовете имат силата да се борят за такива каузи. В миналото винаги е било така. Занаятчиите са подкрепяли исканията на суфражетките за правото на жените да гласуват. Първият прайд в САЩ също е бил подкрепен от брандове. В случая има частица социология във всичко, защото когато ти дават да избираш между любовта и омразата, този избор парекселанс вече е направен\", разказва Искрев. София прайд има за цел да привлече общественото внимание към едно неравенство: гей хората в България нямат същите права като хетеросексуалните. Например, те нямат правото да наследяват партньора след смърт, тъй като нямат законен брак. Нямат и правото на достъп до здравна информация за партньора. Ако двама души от един и същи пол отглеждат дете, каквито случаи не липсват, единствено биологичният родител има права. Ако той или тя почине, тези права се прехвърлят на роднини или на институция. Симеон Василев казва, че \"прайдът винаги е бил шествие за права, а не просто една демонстрация на различна сексуална ориентация\".", "date": "2019.06.10", "title": "Първите 12 на \"София прайд\": Вече има общност от смели хора"}
{"url": "https://www.dnevnik.bg/bulgaria/2019/06/10/3923266_bivshiiat_shef_na_agenciiata_po_ribarstvo_poluchi/", "text": "Специализираният наказателен съд наложи наказание от 1 година лишаване от свобода с 3-годишен изпитателен срок на бившия изпълнителен директор на Агенцията по рибарство и аквакултури Янчо Янев за длъжностно престъпление. Той е признат за виновен по обвинителeн акт на Софийската градска прокуратура за това, че е нарушил задълженията си като лице, заемащо отговорно обществено положение, съобщиха от специализираната прокуратура. Янев е издал заповед, с която включил в разпределението на допълнителната квота за улов на калкан за 2014 г. риболовен кораб, собственост на фирма \"Капитан Зет\" ЕООД, без да са налице законови предпоставки за това (например наличие на GPS оборудване на плавателния съд). Така предоставил възможност на дружеството да получи Специално разрешение за улов на калкан за 2014 г. (впоследствие и за 2015 г.), с което набавил за фирмата и друга облага - осигурил формалното покриване на критериите по Националната схема за извеждане от експлоатация на кораби от Българския черноморски риболовен флот при 100% обезщетяване на собственика. Европейският съюз поддържа строго определени квоти за улов на калкан в Черно море. За безболезненото въвеждане и поддържане на тази мярка ЕС предоставя обезщетение под формата на безвъзмездна финансова помощ по Оперативна програма за развитие на сектор \"Рибарство\" на всяко дружество, което прекрати улова на калкан и нареже на скрап специализирания си за това кораб. 85% от стойността на изведения от употреба плавателен съд собственикът получава по оперативната програма, а останалите 15% - от държавния бюджет. За да бъдат изплатени средствата, въпросният кораб трябва да отговаря на различни условия, в тази част поне 2 години да е имал разрешение за улов на калкан, да е излизал за риба в морето поне 15 пъти годишно и др. По същото дело служител на ИАРА в Бургас е осъден да плати глоба за това, че съставил 4 документа от името на управителя на \"Капитан Зет\" ЕООД. Сред тях са заявление за издаване на специално разрешение за улов на калкан в Черно море през 2014 г. (дни по-късно и същото заявление за 2015 г.). Издал е и декларация, че дружеството няма задължения към ИАРА по влезли в сила наказателни постановления, че корабът на дружеството не е извършвал незаконен улов, няма нарушения по европейския регламент, че е оборудван с апаратура за проследяване от системата за наблюдение на ИАРА. Присъдата не е окончателна и може да бъде обжалвана и протестирана пред Апелативния специализиран наказателен съд.", "date": "2019.06.10", "title": "Бившият шеф на агенцията по рибарство получи осъдителна присъда"}
{"url": "https://www.dnevnik.bg/biznes/2019/06/10/3923258_otstranenata_ot_stroeja_na_turski_potok_firma_e_vnesla/", "text": "Консорциумът от Саудитска Арабия \"Аркад\", който бе отстранен от конкурса за строителство на \"Турски поток\" на българска територия, е подал жалба в Комисията за защита на конкуренцията. През миналата седмица ръководството на \"Булгартрансгаз\" взе безпрецедентното решение да отстрани компанията, избрана за строител, като мотивира това с неподадени в срок документи. Повече по темата четете  тук . Антимонополният орган вече е започнал процес по случая, което означава, че \"Булгартрансгаз\" трябва да поиска предварително изпълнение на решението си да сключи договор със свързаното с Русия обединение \"Газово развитие и разширение в България\", за да може строителството на газопровода да започне, съобщава  \"Капитал\" . Изданието посочва, че ако комисията установи, че консорциумът е бил отстранен неправилно, може да наложи глоба на държавното дружество до 10% от стойността на договора, което в случая е 214 млн. лева. В същото време \"Булгартрансгаз\" е поела ангажимент пред \"Газпром\", че още от началото на 2020 г. ще осигури техническа възможност за пренос на природен газ в посока Сърбия. Ако това не се случи, ще има значителни по размер негативни последици за държавното дружество. Конкретните мотиви в жалбата на \"Аркад\" не са публично известни. Обединение \"Газово развитие и разширение в България\" е съставено от Консорциум \"Варна 1\" (учредено от италианската \"Бонати\" и германската \"Макс Щрайхер\", които изграждат сухоземната част от \"Северен поток 2\") и българския клон на люксембургската \"Комплишънс дивелъпмънт\". Преди да изтече валидността на офертата на \"Аркад\", останалият на второ място консорциум \"Газово развитие и разширение в България\" изпраща писмо до \"Булгартрансгаз\", че подновява валидността на офертата си и заедно с това прави 31.5% отстъпка от обявената цена. В случая вместо поисканите по-рано 1.6 млрд. евро сумата става 1.1 млрд. евро - толкова, колкото е и офертата на отстранената компания, припомня \"Капитал\". Изданието посочва и че от публикуваните от \"Булгартрансгаз\" протоколи се разбира, че \"Комплишънс дивелъпмънт\" ще осигури срещу лихва и необходимото финансиране за проекта, или около 2.15 млрд. лв. без ДДС.", "date": "2019.06.10", "title": "Отстранената от строежа на \"Турски поток\" фирма е внесла жалба в комисията за конкуренция"}
{"url": "https://www.dnevnik.bg/sport/2019/06/10/3923261_djustin_biibur_predizvika_tom_kruz_na_boi/", "text": "Това ли е двубоят, който почитателите на смесените бойни изкуства (ММА) дори не са подозирали, че чакат? Този въпрос поставя Би Би Си, след като поп певецът Джъстин Бийбър предизвика актьора Том Круз на бой. Канадецът използва \"Туитър\" за посланието си и бързо предизвика огромно внимание - за половин ден събра над 100 000 харесвания и над 22 000 споделяния. \"Искам да предизвикам Том Круз на бой в клетката. Том, ако не се съгласиш за този двубой, значи те е страх\", написа Бийбър. Певецът попита и кой би организирал евентуалния двубой, като в публикацията си отбеляза Дейна Уайт - президент на водещата ММА организация Ultimate Fighting Championship (UFC). Бившият шампион от UFC Конър Макгрегър реагира бързо и предложи услугите си. \"Ако Том Круз е достатъчно смел да приеме това предизвикателство, McGregor Sports and Entertainment ще организира боя\", заяви той и попита дали Круз има бойните умения, които показва във филмите си. Боксовият мениджър Оскар де ла Оя също изрази готовност да се заеме с организацията. До момента няма отговор от 56-годишния Круз.", "date": "2019.06.10", "title": "Джъстин Бийбър предизвика Том Круз на бой"}
{"url": "https://www.dnevnik.bg/evropa/2019/06/10/3923286_starbuks_shte_izprobva_chashi_za_mnogokratna_upotreba/", "text": "Американската верига кафенета \"Старбъкс\" (Starbucks) и организацията за защита на околната среда започват тестова програма, която предвижда пътниците на британското летище \"Гетуик\" да имат възможност да ползват чаши за многократна употреба, докато чакат полета си. Целта е да се намалят отпадъците, предаде \"Асошиейтед прес\". Пилотна програма със срок един месец ще дава възможност на пътниците на второто по големина британско летище вместо да ползват хартиени чаши, да взимат и след това да връщат на специално определени места преди полета си чашите, които са ползвали. След това чашите ще бъдат мити, стерилизирани и връщани на \"Старбъкс\", за да бъдат използвани отново. Организаторите се надяват да пуснат в употреба 2 хил. чаши за многократна употреба в \"Старбъкс\" на южния терминал на летището. Тестовата програма ще покаже дали потребителите ще приемат такива проекти.", "date": "2019.06.10", "title": "\"Старбъкс\" ще изпробва чаши за многократна употреба на летище \"Гетуик\""}
{"url": "https://www.dnevnik.bg/sviat/2019/06/10/3923295_v_sssr_niamashe_ok_-_ukrainka_e_pazela_chernobil_ot/", "text": "Един от големите плюсове на вдигналия много шум  американски сериал \"Чернобил\"  е неговата изключителна точност при възпроизвеждането на съветската действителност. И в това няма нищо случайно - сред консултантите на сценариста Крейг Мазин е украинката Елена Козлова-Пейтс, която от 20 години живее в Съединените щати и почти случайно се свързва с Мазин, когато разбира, че подготвя филм за ядрената авария – тя сама му предлага услугите си и той незабавно я ангажира. Режисьорът бе влюбен в своите герои \"Не съм имала много работа по филма - сценарият беше почти перфектен\", разказва Козлова, която споделя пред \"Дойче веле\" някои детайли от сътрудничеството си с Мазин. Например в една сцена от първата серия, която показва как ученият Валерий Легасов, малко преди да се самоубие, оставя на котката си паничка с храна. Първоначално в сценария е било записано, че той оставя \"котешка храна\" в паничката. А по това време в СССР не е имало специална храна за котки - детайл, който Крейг няма как да е знаел. И той незабавно нанася корекции за този епизод. \"Много ме впечатли това, че човек, който никога не е бил в тази част на света и дълго време не я е познавал, само за няколко години е успял да се доближи в такава степен до историята и културата ѝ. А най-много от всичко ме порази това, че Крейг направо се бе влюбил в своите герои\", споделя консултантката. Двамата със сценариста работели съвместно най-вече върху диалозите, в които били променяни отделни думи. На няколко пъти например се срещала думата \"окей\", която определено не се е използвала в Съветския съюз през 1986, особено пък в средите на партийните членове или миньорите. Или друг епизод - когато пожарникарят Василий Игнатенко се събужда и двамата с жена му тръгват да видят от прозореца какво е станало – по сценария той носел тениска, а тогава тениските бяха рядкост - хората носеха потници, казва Елена Козлова-Пейтс. Филмът често е критикуван за това, че в сериала прекалено често се чува обръщението \"другарю\". В едно свое интервю Мазин казва, че това се дължи отчасти на факта, че на чужденците им било много трудно да произнасят обичайните руски обръщения по собствено и бащино име. А що се отнася до сцената, в която виден партиен ръководител от Минск е показан как пие водка в кабинета си, консултантката не смята, че това е прекалено - все пак са минали цели 33 години от онези времена, много от нещата са се позабравили, а и подобни случаи със сигурност е имало. В памет на героите и жертвите Покрай работата си по филма консултантката открива и за себе си нови факти, свързани с Чернобил. \"Бях ученичка и помня какво се случи тогава. Отлично помня и манифестацията на 1 май 1986-а, помня лятото, в което не биваше да събираме липов цвят, имаше и много други забрани. Бащата на момчето от съседната къща замина за Чернобил още в първите дни след аварията и когато се върна, почти веднага почина. Бях много впечатлена - човекът се бе пожертвал заради другите.\" Според Козловска сценаристът на \"Чернобил\" е искал точно това - да направи сериал в памет на онези, които са страдали и са се пожертвали. Важно е и обстоятелството, че  трагедията е поставена в контекста на другите съветски престъпления срещу човечеството, срещу гражданите на страната.  А най-важно - по думите на консултантката - е показването на героизма на главните действащи лица, на начина, по който са се опитвали да се борят с невидимия враг, за да спасят хората в региона и в цяла Европа.", "date": "2019.06.10", "title": "В СССР не казвахме О'кей - украинка е пазела \"Чернобил\" от исторически несъответствия"}
{"url": "https://www.dnevnik.bg/sviat/2019/06/10/3923108_ankara_namesi_atina_v_izborite_v_istanbul_i_obvini/", "text": "Трябва да докажете, че духът, сърцето и умовете ви са с турския народ!\" Такива предизвикателства към опозиционната Републиканска народна партия (РНП) могат да се чуят около предстоящите кметски избори в Истанбул на 23 юни. Авторът на тази фраза не е експерт или журналист от проправителствен вестник, а заместник-председателят на управляващата партия Нуретин Джаникли. Миналата седмица той, цитиран от електронното издание \"Ал Монитор\" и местни медии, стана поредният представител на партията на президента Реджеп Тайип Ердоган, подхванал тезата, която може да се обобщи с думите му: \"Гърците казват, че Екрем Имамоглу е грък. Има много въпроси и съмнения.\" Залогът в кампанията за изборите в Турция става все по-висок, докато датата наближава -  повторният вот е само след две седмици . Той се наложи след сигнал на ПСР към изборната комисия. Кандидатът ѝ, бившият премиер Бинали Йълдъръм, загуби от опозиционера Екрем Имамоглу, издигнат от РНП и подкрепен и от поддръжници на други партии (например кюрдската ДПН). Впоследствие партията на Ердоган заговори за нередности и свърза резултатите от изборите с присъствие в секциите на членове на движението на проповедника Фетхуллах Гюлен, смятано в страната за терористична организация от неуспелия опит за преврат насам. Зад тази стратегия се крие отчасти произходът на Имамоглу. Популярният кандидат е от Трабзон - черноморска провинция, някога управлявана от перси и гърци. Градът дори е столица на просъществувалата няколко века Трапезундска империя, създадена  при падането на Константинопол в ръцете на кръстоносците  през 1204 г. Митинг в Трабзон за изборите в Истанбул Роденият в Касъмпаша (Истанбул) Ердоган всъщност може да проследи корените си до Ризе, откъдето е семейството му - черноморска провинция на няколко десетки километра източно от Трабзон. Тази миграция е и сред основните демографски промени в Истанбул през XX в., когато милиони жители от всички краища на Турция прииждат в икономическото сърце на модернизиращата се страна. Ердоган и ПСР знаят това. Президентът забрани на депутатите си да се прибират по родните места около свещения месец Рамазан, за да агитират сред съгражданите си в Истанбул. Там, по признание на държавния глава, живеят хора от цялата страна. Мнозина от тях са от черноморските провинции. Така не са чудни коментарите на Бурак Кадержан, професор по стратегия във Военноморския колеж в Роуд айлънд. ПСР обиди цял регион, опитвайки се да действа срещу Имамоглу и да го определи като \"таен грък и християнин\" и направи \"голяма грешка\", обясни той в \"Туитър\". Този ход на ПСР доведе до необичайна за страничните наблюдатели развръзка. Имамоглу  бе посрещнат като герой в Трабзон , където пристигна за... предизборен митинг. \"Независимо от етническите им корени ние уважаваме 82-та милиона жители в тази страна\", обясни той. Същата сцена се повтори по цялото крайбрежие - от Зонгулдак на запад до Ризе на изток,  разказва  \"Ал Монитор\". Изданието отбелязва, че същите тези черноморски гласове бяха в голяма степен решаващи за изборите миналата година. Тогава в Трабзон партията, издигнала Имамоглу, взе едва 15 на сто от бюлетините. В Истанбул обаче се счита, че най-голямата група гласуващи е именно от черноморски произход. По-уважително към кюрдите Имамоглу има преднина и според последните проучвания. Решаващи обаче ще са следващите 10 дни. По-рано днес Анадолската агенция съобщи, че двамата ще влязат в пряк сблъсък на живо по телевизията на 16 юни. Според  Майкъл Маккензи  това е нова тактика. Ако за изборите на 31 март основните атаки към опозицията бяха за връзки на кюрдите със забранената Кюрдска работническа партия (ПКК) и на кемалистите - с ПКК (чрез сътрудничеството с кюрдски кандидати), то езикът към кюрдите се промени в последните седмици. Новата форма на атака срещу опозицията, провокирана от статия в гръцки вестник (нарекла Имамоглу \"понтиеца, отвоювал Константинопол от Ердоган\"), обаче поражда въпроси защо управляващите рискуват толкова много в бастион на турския национализъм, пише Маккензи.", "date": "2019.06.10", "title": "Анкара намеси Атина в изборите в Истанбул и обвини Имамоглу, че е \"грък под прикритие\""}
{"url": "https://www.dnevnik.bg/politika/2019/06/10/3923329_i_borisov_kato_kostov_se_bori_geroiski_da_napravi/", "text": "Бойко Борисов и Иван Костов са много различни като характер, общи черти между тях не виждам, но все пак и Борисов като Костов се бори геройски да направи нещо. Мнението е на почетния председател на \"Обединени земеделци\" Анастасия Мозер. Пред Би Ти Ви тя уточни, че Иван Костов е поставил България на картата на Европа, а Борисов върви в тази посока,, като има добри инициативи. Тя определи бившият премиер като костелив орех с тежък характер, но смята, че той е изправил една катастрофирала страна на крака. В отговор на въпрос Мозер каза, че големите грешки на прехода са корупцията и липсата на независима съдебна власт. \"Хората очакваха нещата да стана по-бързо и по-лесно, но нямаше как да стане. Нашите 4 години управление не бяха достатъчни\", допълни бившият лидер на земеделците. Мозер коментира и партньорството на \"Обединени земеделци\" и ГЕРБ на европейските избори, като посочи, че партията на Борисов е избрана, защото е единственият представител в парламента на демократичната общност. Тя изрази надежда, че съвместната работа ще продължи и на местните избори. Коментирайки Америка при Тръмп, Мозер, която постоянно живее във Вашингтон, каза, че икономически страната е добре, безработицата е ниска, а американският президент не се впечатлява от критиките срещу него, \"защото е тепегьоз\".", "date": "2019.06.10", "title": "И Борисов като Костов се бори геройски да направи нещо, смята Мозер"}
{"url": "https://www.dnevnik.bg/analizi/2019/06/10/3923345_turpimostta_kum_radikalnite_aktivisti_e_goliama_kogato/", "text": "По повод новината за случая от Пловдив на радикализирал се ученик Асоциацията на европейските журналисти – България, напомня: Става дума за 16-годишно дете. При отразяването на случая трябва да се спазват всички принципи на етично отразяване на деца, предвидени в законодателството и Етичния кодекс на българските медии и подробно разгледани в Пътеводителя за етично отразяване на деца, разработен от УНИЦЕФ и АЕЖ. Ако това се случи, би имало тежки последици за подрастващия, както и за неговото семейство, което, изглежда, се е намесило навреме. Това би могло да компрометира цялостния процес по дерадикализация и подкрепа, която би трябвало да получи момчето, обричайки го на стигма и социална изолация. Също така би могло да има негативни последици върху други деца в риск от радикализация. Ако допуснем, че случаят е от обществен интерес, това не означава обаче, че е допустимо да се разкрива конкретната самоличност на детето. Достатъчно е обществото да знае възрастта, населеното място, вида училище на момчето – останалата информация не би следвало да се огласява публично. Тази информация е защитена от Закона за закрила на детето, Закона за личните данни и вероятно представлява и следствена тайна, така че оповестяването й може да доведе до търсене на отговорност от лицата, които са допуснали това. Радикализацията по своята природа е пряко свързана с информацията, която съответното лице получава. С по-висок риск от радикализация безспорно са тийнейджърите и младежите, тъй като те тепърва формират отношението си към света и е по-лесно да бъдат повлияни от крайни групи. Медиите имат своята отговорност, за да предотвратят това. На първо място, трябва да помислим дали успяваме ефективно да комуникираме с тази възрастова група от населението и дали им предоставяме информация, която задоволява специфичните им нужди. Прави впечатление, че институциите проявяват висока степен на търпимост спрямо радикални активисти и формирования, когато те се представят като патриотични. Последният случай е с члена на АЕЖ - България, Руслан Трад и д-р Кирил Аврамов. След тяхна публикация в британското издание Bellingcat, посветена на паравоенната организация БНО \"Шипка\" и връзките й с руски служби, двамата станаха обект на обиди и заплахи в клипове, които свободно циркулират в интернет. Ако е притеснително, че младеж от Пловдив е трупал взривни вещества, защо институциите не подхождат по същия начин и към мъжете, които се хвалят с клипове, на които се вижда, че са въоръжени и тренират бойни техники? засега само вербално, журналисти, които са публикували разследване за тях? По същия начин стои въпросът защо липсват действия от страна на институциите спрямо партия \"Възраждане\" и нейния лидер Костадин Костадинов, които в рамките на предизборната кампания публикуваха клип, пресъздаващ масова стрелба, а Костадинов заяви, че посланието е насочено към медии като \"Свободна Европа\", а след като АЕЖ излезе с реакция, получихме също вербални и визуални заплахи със смърт и от симпатизанти на партия \"Възраждане\". Настояваме институциите да предприемат необходимите мерки за предотвратяване на всякакъв вид радикализация в обществото. Готови сме да инициираме дебат за ролята на медиите в този процес. Работим и ще продължаваме да работим за медийна среда, свободна от слово на омразата, и разчитаме на подкрепа от страна на колегите и експертите в тази област.", "date": "2019.06.10", "title": "Търпимостта към радикалните активисти е голяма, когато се представят като патриоти"}
{"url": "https://www.dnevnik.bg/analizi/2019/06/10/3922717_zashto_tolkova_mnogo_bulgari_si_ostanaha_vkushti/", "text": "Доста измамни са впечатленията, които изборните резултати създават за нагласите в обществото - просто защото по-голямата част от него не отива до урните. Спрямо предишните евроизбори на тези внушителното мнозинство на негласувалите (повече от две трети) нарасна с още 3%. Част от негласувалите сигурно го правят от граждански мързел, но останалите просто не виждат на политическия пазар продукт, който да им харесва достатъчно. И няма как да ги активираш с нещо друго. Например с наказателен вот срещу управляващите. Това се видя от резултатите на БСП, която изцяло заложи на него и така го докара до оставка на председателката си. Ако пък Нинова, каквито подозрения се чуха, сама е платила за социология, която да показва, че водят пред ГЕРБ, значи е платила за оставката си. Защото тъкмо така излезе виновна, че не са спечелили, след като са водили. Социолозите убиват политиците с прегръдка. Другият аспект на наказателния вот – борбата с корупцията, който беше лайтмотив в кампанията на ДБ, също не даде достатъчно категоричен резултат. И то въпреки попътния вятър от разследванията в \"Апартаментгейт\". Мълчаливото мнозинство, останало си по къщите, не изразява индиректна подкрепа за управляващите или за някоя друга от съществуващите партии, а разочарование от всичките вкупом. То иска нов играч на политическия терен, който да няма нищо общо с наличните. То е електорат на големия отсъстващ. Как би изглеждал той? За неговия профил може да се съди по профила на самите негласуващи. Очертаването му е трудна задача, защото социолозите изследват гласувалите, а негласувалите остават зад завесата на собствената си пасивност. И все пак има агенции като \"Алфа рисърч\", които ти позволяват да надникнеш зад нея. Негласуващият, за когото това е заявен избор, изглежда приблизително така: българин от всички възрасти, провинциалист, наемен работник, средно до слабо образован, който живее скромно с месечен доход около 500 лева. Ще кажете, че това е валидно за по-голямата част от нацията. Така е, и съответно по-голямата част от нацията не гласува. Партията, която би привлякла този девствен електорат, логично ще трябва да се позиционира някъде в умереното ляво. Нишата е свободна. БСП вече 30 години се прави, че я заема, но това е мимикрия. И не толкова, защото, когато е на власт, провежда дясна икономическа политика или защото влиза в корпоративни обвързаности с едрия бизнес. А защото изповядва някакво консервативно православно-комунистическо русофилство, цинично лансирано като грижа за националните ни интереси, което я ориентира на Изток към Кремъл и Евразия. Дотолкова, че не можа да понесе бившият ѝ председател Сергей Станишев да стане лице на западноевропейската либерална левица и се опита да го маргинализира. В нейните идейни редици се подреди президентът, нищо че трябва да е партийно неутрален и че бил уж \"натовски генерал\". Главната роля на БСП през прехода бе на Ноев ковчег за номенклатурните и редовите партийни остатъци от съветския период и за техните потомци и бенефициенти. Така социалистическата партия се превърна в паметник на собственото си комунистическо минало. В този смисъл тя не е политически, а исторически феномен, който се възпроизвежда политически по историческа инерция. Вероятно усещането, че лявата ниша стои незаета, накара и градската десница да се преориентира нататък, като се откаже от разделението ляво-дясно. Така обаче тя не разшири подкрепата си, защото продължава да печели главно от това, че е алтернатива на комунизма и по-сетнешните му посткомунистически трансформации. Шансът на партията на негласувалите е да успее за първи път след Девети септември да свърже лявото с демокрацията, което от само себе си би я причислило към социалдемокрацията. Далеч обаче от кукувиците на прехода, като Александър Томов, които се опитваха да мътят в нейното гнездо. И като продължение на политическите възгледи и поведение на социалдемократи като Петър Дертлиев, когото комунистите със сложни машинации успяха да изолират в началото на прехода. Защото не без основание виждаха в него по-голямата заплаха, отколкото в СДС. Една социалдемократическа партия днес естествено ще попадне и в напрегнатия европейски контекст на атаката срещу либерализма и ще трябва да съумее да го защити на местна почва. Досега такава роля открито не е поел нито един от действащите политически субекти. Ако не броим маскировъчната риторика на ДПС, което е етническа партия и затова няма как да е и либерална. Новата партия ще трябва да разбие монопола на националистите върху патриотизма, който да стане по-малко консервативно ксенофобски и повече толерантен към различните и чувствителен към човешките права. При това не с лозунги и абстрактни уверения, а в диалог с политически дезинтересираните избиратели, който да е остатъчно ефективен, за да може да ги превърне от негласуващи в свои гласоподаватели. В това отношение естественият враг на новия субект в политическата джунгла би бил Бойко Борисов, на когото там му е силата – да общува с всекидневния човек и да го привлича като разпръсква властова еротика. То може и да е полезно за партията му, но не може да бъде пренесено вътре в нея. Това е някакво лично умение на Борисов, което опира в собствения му биографичен и биологичен хоризонт и е \"до изчерпване на наличните количества\". Борисов след Борисов е невъзможен. Социалдемократическа партия с ясна политическа идеология би била полезна и за градската десница, защото би я накарала да се позиционира отчетливо. А и би укрепила политическото като цяло, защото сега политическото статукво в страната се удържа главно от неполитически фактори. В този смисъл тя не може да има нищо общо с хипотетичния политически проект на Слави Трифонов, който се кани да използва именно неполитическия ресурс на екранното си дълголетие за партийно строителство.", "date": "2019.06.10", "title": "Защо толкова много българи си останаха вкъщи"}
{"url": "https://www.dnevnik.bg/bulgaria/2019/06/10/3922214_dnevnik_tursi_nov_redaktor/", "text": "Когато сутрин се приготвяте за работа,  \"Дневник\"  вече ви съобщава новините. Когато вечер решите да се оттеглите от виртуалния свят, защото е време за лягане, новините още не спират. Да не говорим за моментите, когато има извънредни събития... Почти денонощно екип от редактори, репортери и фоторепортери се грижи най-важните и интересните истории от България и света да стигат до читателите бързо, точно и пълно. Сега Искаме към екипа да се присъедини човек с интерес към вътрешната политика, съдебната власт, управлението на публичния сектор, образованието, здравеопазването и пенсионната система. Редактор, който познава добре информационните сайтове и агенции и който може да преценява кои новини за кого са важни и защо. И който има поглед към новините и от други сфери, за да не пропуска нищо наистина важно от света, спорта или развлекателната индустрия. Ако не се отказвате да търсите отговори на важните въпроси независимо от мълчанието на институциите. Ако познавате журналистическия адреналин да се отразяват значими събития в реално време... Бихме искали да работим с вас. Може да създадете или редактирате текст до ясно и кратко съдържание. Имате поне една година опит като редактор в медия. Може да предадете новина в 140 знака. Английският е задължителен, а всеки друг език, който владеете, е плюс. Оценяваме, ако сте активен в социалните мрежи и ползвате интернет през телефона си. Интересът към снимане също е предимство. karieri@dnevnik.bg \"Дневник\" ще се свърже само с кандидатите, одобрени след предварителния подбор.", "date": "2019.06.10", "title": "\"Дневник\" търси редактор"}
{"url": "https://www.dnevnik.bg/sport/2019/06/10/3922901_nacionalite_priemat_kosovo_v_mach_bez_pravo_na_greshka/", "text": "В търсене на задължителна победа над Косово националният отбор по футбол се насочва към четвъртия си мач от европейските квалификации. Дотук съставът постигна две равенства и една загуба, и само три точки ще го оставят в битката за втората позиция в групата. Българският тим има какво да доказва след загубата от Чехия преди няколко дни, когато не впечатли с играта си. Предстоящият двубой с Косово е и първо домакинство за новия селекционер Красимир Балъков. Двубоят е тази вечер от 21.45 часа на Националния стадион \"Васил Левски\". Срещата ще бъде предавана по БНТ1. \"Този мач ще бъде изключително тежък, но ние нямаме други шансове. Но ние трябва да играем отворено, открито и да търсим победа. Видях на мача с Черна гора как играха. Имат качествени футболисти, които могат да играят добър футбол\", каза Балъков на  пресконференция преди срещата . Още след двубоя в Прага,  загубен с 1:2 , селекционерът обяви, че успехът над Косово е задължителен. Очаква се в състава да се върне Георги Костадинов, който пропусна срещата с Чехия заради контузия. Съперникът Косово вече създаде проблеми на България, като в първата среща през месец март, беше по-близо до победата, независимо че  резултатът беше 1:1 . \"Отборът на Косово е нормално да бъде по-различен, но общо взето играят съвременния футбол – отворен и атакуващ. Опитват да се правят преса отпред, опитват се да разиграват топката отзад\", каза Балъков за съперника, като открои вратаря Арианет Мурич от \"Манчестър сити\" и треньора Бернар Шеландес. Селекционерът на Косово също открои промените в българския състав и обяви, че чака различен мач от този в Прищина. \"Вече гледах мача с Чехия, Получи се много здрав, много интензивен мач. Чехия също е много силен отбор. И за нас е ясно, че да играем в София, няма да е никак лесна работа. Очакванията ми са същите, каквито са били- да спечелим. Изпитвам уважение към противника, знам точно какво представлява България, познавам и треньора, който е работил в Швейцария\", каза Шеландес. По същото време в групата ще се изиграе и друг мач, който има пряко значение за второто място – Чехия срещу Черна гора.", "date": "2019.06.10", "title": "Националите приемат Косово в мач без право на грешка"}
{"url": "https://www.dnevnik.bg/evropa/2019/06/10/3917443_koi_shte_reshi_sudbata_na_brekzit_zapochva_bitkata_za/", "text": "Британският министър-председател  Тереза Мей  на 7 юни подаде оставка като лидер на Консервативната партия и постави началото на състезание, което ще доведе на власт нов премиер. Засега 11 кандидати се борят да я заместят. Победителят ще стане партиен лидер и министър-председател. Как ще бъде избран новият лидер \"Ройтерс\" обобщава как се очаква да протече процесът, който се наблюдава от вътрешнопартийна група, известна като Комитет 1922. Кандидатите, които се включват в надпреварата за ръководния пост, трябва да бъдат подкрепени от осем законодатели консерватори. Броят им е по-голям, отколкото при предишни състезания, защото комитетът направи промени в правилата, за да отстрани по-слабите кандидати. Покана за заявяване на кандидатури бе отправена на 7 юни. Кандидатури ще се приемат от 9 до 16 ч. днес, след което ще бъдат обявени имената на кандидатите. От 13 юни консервативните законодатели ще проведат няколко кръга гласувания, за да намалят броя на кандидатите. Всеки път те гласуват тайно за предпочитания си кандидат. Всеки кандидат с 16 гласа или по-малко в първия кръг, който трябва да е на 13 юни между 9 и 11 ч., отпада. Ако всички кандидати имат повече от 16 гласа, отпада този с най-малко гласове. Във втория кръг на гласуване отпада всеки кандидат с 32 гласа или по-малко. Ако всички кандидати имат повече от 32 гласа, отпада този с най-малко гласове. По-нататъшните гласувания са насрочени за 18, 19 и 20 юни и ще продължат докато останат двама кандидати. То завършва в седмицата, която започва на 22 юли. За окончателните двама кандидати гласуват всички членове на Консервативната партия, като победителят се обявява за нов лидер. При предишни състезания за лидерския пост това гласуване се извършваше по пощата. Партията каза, че иска да завърши този етап в седмицата, която започва на 22 юли. Партията има около 160 хил. членове. Тя обяви, че срещите с кандидатите ще се състоят на 22 юни. Хора, които не членуват в партията, също ще имат възможност да се срещнат с кандидатите и да им задават въпроси. В изявлението, с което подаде оставка, Мей каза, че ще изпълнява функциите на премиер до завършване на изборния процес за следващ председател. Нови главоболия за ЕС Който и да победи, ще наследи един намиращ се в безизходица парламент и поляризирана нация, както и ограничено време за постигане на сделка за излизането на Великобритания от ЕС, което трябва да се случи на 31 октомври, отбелязва \"Ройтерс\". Бившият външен министър Борис Джонсън, неговият наследник Джереми Хънт, бившият министър за Брекзит Доминик Рааб и министърът на околната среда Майкъл Гоув са сред фаворитите в надпреварата. Ако новият премиер възнамерява да се стреми към Брекзит без сделка, той или тя ще трябва да отиде в Брюксел (а също да опита късмета си в Берлин и Париж) и да поиска промени, коментира Би Би Си. Официалният отговор на ЕС е добре изрепетиран: \"Споразумението за оттеглянето е затворено. То бе подписано от Тереза Мей и нейния кабинет. Няма да има промени\". Лидерите на ЕС обаче все пак ще се чувстват задължени да изслушат любезно предложенията за Брекзит на новия премиер. Те ще искат да слушат, ако вярват, че министър-председателят е сериозен и способен да задейства излизане без сделка - сценарий, който всички искат да се избегне. Един нов британски премиер ще означава също така нова аритметика в парламента. ЕС ще следи внимателно дали той или тя ще успее да събере парламентарно мнозинство за сделката за Брекзит. Какво казват кандидатите за Брекзит Явният фаворит на букмейкърите е Борис Джонсън, лицето на официалната кампания за напускането на ЕС. Във видео от кампанията си той заяви, че Великобритания ще напусне ЕС на 31 октомври  със или без сделка , както и че евентуален втори референдум за еврочленството би бил много лоша идея и би предизвикал разделение. За Брекзит Майкъл Гоув смята, че може да обедини партията и да го реализира. Каза, че предстои да обяви по-подробните си планове по въпроса, но пред Би Би Си коментира: \"В правителството и в тази работа се заех с подготовката за сценария без сделка, това е един възможен изход Ще сме способни да преминем през него, но в крайна сметка е по-добре за всички нас, ако подсигурим сделка и напуснем по подреден начин\". Пред Би Би Си Доминик Рааб коментира, че планира да се стреми към \"по-честна сделка\" с Брюксел, включително предоговаряйки плановете за митниците и границите, отнасящи се до Северна Ирландия. Също каза, че няма да забави Брекзит след октомври и е готов за напускане без сделка. На референдума през 2016 г. Джереми Хънт бе поддръжник на оставането в ЕС. Сега казва, че макар да предпочита излизане със сделка, смята, че вариантът без сделка е по-добър от варианта без Брекзит. В статия за \"Дейли телеграф\" стана най-високопоставеният кандидат за поста на Мей, отхвърлил заплахата за излизане без сделка до края на октомври. По думите му депутатите биха блокирали подобно действие. \"Всеки премиер, обещал излизане от ЕС до конкретна дата – без време за предоговаряне и приемане на нова сделка – на практика ще се обвърже с избори в момента, в който парлaментът опита да го спре. А опитът за Брекзит без сделка чрез избори не е решение; това е политическо самоубийство\", написа Хънт. \"Затова единственото решение е различна сделка. Това значи преговори, които ни извеждат от митническия съюз, зачитайки легитимните опасения за ирландската граница\". Не изключва напълно \"твърд\" Брекзит, но го смята за краен случай.", "date": "2019.06.10", "title": "Кой ще реши съдбата на Брекзит: започва битката за поста на Тереза Мей"}
{"url": "https://www.dnevnik.bg/analizi/2019/06/10/3922762_needinodushniiat_bulgarski_nacional-populizum/", "text": "Би могло да ни се стори, че и след евроизборите в България нищо кой знае колко не се е променило. \"Партията на властта\" ГЕРБ въпреки широко тиражираните \"скандали\" запази водещата си позиция; БСП, която напразно си въобразяваше, че вече е готова да я замени, загуби със солидните 7% по-малко от \"хората на Борисов\"; ДПС си \"заработи\" етно-корпоративния вот, националистите – въпреки \"смразеността\" си се справиха (в лицето на ВМРО), а \"градската десница\" успя да покаже, че не е изчезнала напълно. Само че според мен има неща от последната година, които би трябвало да забележим и да анализираме по-грижливо, защото те лежат под повърхността на банално очевидното. На първо място, за разлика от Европа като цяло, ние не бихме могли, струва ми се, да се успокоим че \"новите\" фашизоидни (т. нар. \"консервативни\" или национал-популистки) настроения не са се оказали така обезпокоително масови у нас, както се струваше на мнозина. Не бихме могли, казвам, защото е достатъчно и днес човек да се \"гмурне\" във Фейсбук или във форумите на електронните медии, за да установи веднага, че колкото и иначе да са антагонистични едни спрямо други на повърхността, както немалко традиционни \"десни\" (\"антикомунисти\"), така и практически всички \"леви\" (\"комунисти\"), както \"тръмпофилите\", така и \"русофилите\", \"гербаджиите\" и \"антигербаджиите\", тутакси стават или за \"настъплението на джендър идеологиите\". Да, стане ли дума за който и да било от тези \"проблеми\", всякакви идеолого-политически различия бързо се изпаряват като на тяхно място се възцаряват фобията и конспирацията. При това – внимателният наблюдател би трябвало да го забележи – въпросните фобии са с твърде висока емоционална температура, във всеки случай с такава, че другите (и традиционни) различия започват да изглеждат по-скоро рутинни и даже \"дежурни\". Впрочем, същото ни разкриват и някои представителни социологически изследвания. Така например, още през 2008 г. 48,3% от хората в България не желаят да имат за съседи цигани, а през 2018 г. техният брой вече е достигнал 60%. Тоест, повече от половината българи не желаят да имат дори досег с представители на това малцинство. По същия начин, през 2008 г. 42,3% от съгражданите ни не желаят да имат хомосексуални за съседи, а днес те са вече 57,8% (обръщам внимание, че не желаят да ги имат не за приятели или сътрудници, а за съседи, сякаш хомосексуалността е нещо заразно). Помним, по-нататък, масовите протести в определени градове против идеите край тях да бъдат устроени лагери за бежанци. Помним и прогонването на католическия свещеник отец Паоло Кортезе от жителите на Белене само защото бе приютил семейство сирийски бежанци. Във всеки случай, и по-\"гореща\" от когато и да било в обозримото минало, а традиционната \"битова\" подозрителност към малцинствата би се разкрила като сменена от същинска омраза. Още по-симптоматично е, че фобиите, свързани с чужденци и малцинства (от всякакъв вид) определено се свързват от съвременните българи с Европа. Именно политиката на днешна Европа се вижда като базисна причина националното мнозинство да се усеща заплашено (отвън и отвътре), а \"традиционната му култура и морал\" – застрашени от ерозиране. И аз съм убеден, че при адекватно проведено социологическо изследване би се установило, че свързването на тези фобии с \"духа на съвременна Европа\" е почти еднакво разпространено и при \"левите\", и при \"десните\", и при \"антикомунистите\", и при \"носталгиците\", и при \"русофилите\" и при \"русофобите\". Като добавим към това резистентното българско убеждение, че и в \"обединена Европа\" големите държави се държат користно с по-малките като нашата (ето, \"изсмукват младите ни генерации и обезлюдяват България, в която утре ще останат само цигани и турци\") – картината, в която Европа е по-скоро антагонист, става пълна. На какво тогава се дължи това, че въпросните масови ксенофобски, антималцинствени и евроскептични настроения не успяха през последната година-две (не успяват и до днес) да постигнат капацитета да се превърнат във фокусирана политическа енергия и по този начин да ни наредят сред страните на – условно казано – \"Вишеградската Европа\"? Важно е да схванем причините на това явление, А какви са те? Първата, струва ми се, е тази, че бидейки забелязани като такива, масата от фобийни настроения бе подгрявана и експлоатирана по общо взето един и същи начин от твърде много на брой политически субекти, чиито \"електорати\", както отбелязах в началото, традиционно имат различни \"профили\". Да, несъмнено ми се струва, че фобиите от \"бежанците и мигрантите\", от настъплението на \"джендър идеологиите\", реактивността спрямо \"циганите\" и обобщаващата всички тях враждебност към \"либералната идеология на постмодерна Европа\" са еднакво присъщи както на гласувалите за БСП, така и за тези, гласували за ВМРО, Атака и \"Патриотите\" на Валери Симеонов, на поне половината от гласувалите за ГЕРБ, на \"клиентелата\" на \"Воля\" на Марешки и на радикалните русофилски фашисти на \"Възраждане\". Но това, както се вижда, са твърде, твърде много политически субекти. Ето защо, макар съвсем да не е невъзможно тяхното базисно единодушие да бъде артикулирано политически в бъдеще, днес на това препятства обстоятелството, че например, традиционният електорат на БСП едва ли би могъл да приеме за \"съюзен\" този на ВМРО, особено след като партията на Красимир Каракачанов кооптира в своята листа и определени (псевдо)-десни млади \"консерватори\"-тръмпофили от самодейния снобски кръг \"Консерваторъ\" (иначе базисно единодушен с Нинова по отношение на \"брюкселската пасмина\"). От своя страна, специфичният електорат на ВМРО, макар пропит от същите \"фобски\" настроения като \"старите комунисти\", в други отношения е формиран различно. Той, да го кажа така, е възрожденски-патриотичен (\"Велика България\", \"нашата Македония\", \"Западните покрайнини\" и т. н. са съществени в сантименталния му фонд) и поради това Вярно е, от друга страна, че клакьорите на \"Атака\" и \"Патриотите на Валери Симеонов\" не се различават по нищо съществено от възнамеряващия \"да брани България\" в Брюксел \"македонски воевода\", но те пък имат тази специфика, че са традиционно емоционално (или бизнес) свързани със своите лидери (при всичката си сходност с тях ВМРО не е лидерска партия). А пък доколкото тези последните са в конфликт както помежду си, така и с ВМРО, те са неспособни за общ \"българозащитен\" и \"еврофобски\" фронт. Неприкритата егоцентрираност на Веселин Марешки по-нататък, чиято \"Воля\" е и част от бизнес империята му, разбира се не би позволила зависещата от него клиентела да се прелее в други, собствено единомислени с неговата, \"западофобски\" формации. От всички български еврофоби само той си има Льо Пен и Льо Пен си има само него в България. От трета страна, макар и свързани от откритата си русофилия (темперираща по специфичен начин собствено тяхното еврофобство) електоратите на БСП и \"Атака\" трудно биха могли да се \"припознаят\" един друг поради участието на Волен Сидеров в \"голямата коалиция\" на Борисов. Накрай, всички гореизброени трудно биха приели като напълно \"своя\" радикално нихилистично-фашистката \"Възраждане\", чийто електорат от своя страна ги нарежда сред заслужаващата тотален \"отстрел\" предателска \"политическа класа\". Но ето как над 38% откровени и базисно единомислени национал-популисти и еврофоби (с цели 8% повече от победителя на последните избори ГЕРБ) все пак се разделят днес съответно на 24,26% БСП, 7,3% ВМРО, 3,62% \"Воля\", 1,15% \"Патриоти на Валери Симеонов\", 1,07% \"Атака\" и 1,04% \"Възраждане\", като запазват на България образа на незаразена от \"Вишеградския\" национал-популизъм страна. Втората (и по-дълбоко лежаща) причина натрупаната под повърхността критична маса ксенофобски, антималцинствени и евроскептични настроения у нас да не се артикулира във фокусиран политически вот се крие в Той не се решава да се разрази в агресивна настъпателност, не се решава да инвестира открито агресивни желания за справяне с фобиите си. Собствено така е било и в годините на Втората световна война при възхода на антисемитизма и расизма. Ние съвсем не бива да се самооблащаваме, че сме едва ли не \"по природа толерантни\", защото далеч по-скоро сме предпазливи и боязливи. Видяхме това за последен път по времето на т. нар. \"възродителен процес\", когато съзнателното събуждане на историческия травматизъм по отношение на \"турците\" се изрази колкото в отмъстително несъчувствие към жертвите му, толкова обаче и в подмолен страх, че за това може \"да ни сполети наказание\". Но тъкмо на тази специфика на българската ксенофобия и антипатия към \"другите\" се дължи фактът, че макар и – както се вижда – овладени до критичен предел от национал-популизъм, българите продължават да не се решават да \"инвестират\" тези свои настроения в откровено агресивен политически вот, не са склонни да \"заръчват\" крайни действия. Аз например съм почти уверен, че ако определена политическа формация би обещала днес да прогони всички мюсюлмани от \"християнското ни отечество\" или да предложи \"радикално решение\" на \"циганския въпрос\" българите едва ли биха ѝ гласували масово политическо доверие. И с риск да бъда обвинен в \"нелюбов към народа си\", ще повторя, че това едва ли ще се дължи на някаква \"родова\" доброта и толерантност на мнозинството му, а по-скоро на предпазливост и боязливост. На тези последните според мен се дължи и предпочитанието на немалка част от ксенофобски, антималцинствено и еврофобски настроените българи, вместо за откровено национал-популистки партии (които иначе харесват), да гласуват за ГЕРБ – партията, успяваща като никоя друга да съчетае национал-популизма с усещането, че ще \"ни пази\" от враждебните сили по неафиширан и \"хитър\" начин. Всъщност, макар да минава (навън) за \"проевропейска партия\", едва ли някой знае съвсем точно Но нима тази \"предпазливост\" на българите и \"щастливата\" парцелираност на експлоатиращите ксенофобско-евро-скептичните им настроения политически партии у нас към днешния ден може да ни успокоява? От сбора на процентите, получени на последните евроизбори от всички национал-популистки формации (и от \"скрития\" в ГЕРБ национал-популистки вот) става ясно, че тези настроения са масови у нас и оцветяват, макар и не-очевидно най-ярко политическия ни \"пейзаж\". Но значи и биха могли в бъдеще да размият политическите разлики между днес твърде многобройните политически субекти, които ги олицетворяват (и които само поради тази си многобройност не могат да ги овладеят напълно). Ще ми се накрая да кажа няколко думи и за специфичните причини, поради които не постигна особен изборен успех толкова старателно извършваното през последните две години от Корнелия Нинова и нейните задкулисни ментори \"консервативно превъоръжаване\" на БСП. Да, не може да има никакво съмнение, че електоратът на тази \"столетна партия\" споделя масово всички и ксенофобски, и антималцинствени, и еврофобски настроения, разпространили се сред българите. Нещо повече, той ги споделя далеч преди всички други, които ги усвоиха по-късно. Това \"гуру\"-тата на \"орбанизирането\" на Нинова забелязаха съвсем точно. Онова обаче, което те не отчетоха е, че електоратът на бившите комунисти има в себе си един дълбоко залегнал своеобразен \"аристократизъм\", който базисно не му позволява да се вижда неразличим сред много други. Защото повече от всичко – носталгично и твърдоглаво – той държи на съхраняването на старо-комунистическото водачество на партията си. А ето, именно то – трябваше да отчетат лидерите на БСП – започна да се губи в процеса на \"консервативното превъоръжаване\" – и така в края на краищата демотивира \"ядрото\". Зазвучаването в БСП на различните актуални \"консервативно\"-европейски визии като \"Европа на отечествата\", \"Вишеградска (не-Брюкселска)\" Европа също не ентусиазира нейния електорат, който по-скоро \"не ще никаква Европа\" и държи партията да си остане – въпреки неизбежното съобразяване с днешните реалности – \"партията на едното време\". Още повече, че – и това лидерката ѝ също трябваше да отчете – този електорат е почти напълно остатъчен – най-многобройни сред избирателите на БСП, според данните продължават да бъдат хората над 70 години. Новите \"консерватизми\", възникващи сред българите, ги тласкат към различните \"патриоти\" от последното десетилетие, а не към БСП. Това е тъжната истина за възмечталите да превърнат Нинова в \"българския Орбан\" нейни евразийски кукловоди. И тъй, още веднъж – нищо от казаното по-горе за \"подводния\" политически пейзаж на България не може да ни успокоява. Той – трябва да си дадем сметка – в голямата си част стремително се деевропеизира и фашизира през последните година-две и това че този процес не е очевиден на повърхността се дължи само на твърде многобройните, както видяхме, партии, които се мъчат да го обсебят, както и на специфичните, не можещи все още да се преодолеят ментално-политически различия на електоратите им. Инак – кафявото вече прозира изпод разнообразните им цветове.", "date": "2019.06.10", "title": "(Не)Единодушният български национал-популизъм"}
{"url": "https://www.dnevnik.bg/sport/2019/06/10/3922921_fotogaleriia_portugaliia_nadal_i_barti_-_geroite_ot/", "text": "В началото на лятото спортният уикенд беше пълен със събития и емоции. Сред най-значимите от тях беше спечелването на Лигата на нациите от Португалия. Кристиано Роналдо изведе родината си до нов трофей след  .", "date": "2019.06.10", "title": "Фотогалерия: Португалия, Надал и Барти - героите от спортния уикенд"}
{"url": "https://www.dnevnik.bg/detski_dnevnik/2019/06/10/3917430_cheteneto_kato_nezaduljitelno_udovolstvie/", "text": "Като част от поредицата  \"Ваканция, ура\"  \"Детски Дневник\" се опитва да е в полза на родителите и събра препоръките на няколко по-големи и други по-малки издателства за книгите от каталога им през 2019 г., които (не)задължително да имаме предвид за летните дни у дома, край морето, на лагера, в планината, на село и въобще навсякъде, където ваканцията ни отведе. Образователни под прикритие Най-лесно се учи и се работи, докато не знаеш, че го правиш - тоест, докато се забавляваш. Затова и поредицата   (издателство Timelines) е симпатичен и красиво офоромен начин деца на възраст над осем години да научат историите на имена като Леонардо да Винчи, Мария Кюри, Фрида Кало, Чарлз Дарвин и Амелия Еърхарт под формата на увлекателно написани истории с ярко графично оформление. За любителите на науката и експериментите пък ще е интересно да се запознаят с   от ютубъра Станислав Койчев – Стан (издателство \"Егмонт\"). В нея главният герой Петьо Филията разнищва с помощта на професор Швайнщайн различни загадки и заедно се опитват да разберат съществува ли магия или всичко е наука и има своето разумно обяснение. Докато четат, децата получават и предизвикателства под формата на 50 експеримента, които може да ги очудят и изненадат, но и да им покажат забавната страна на науката. Сред тях са как да си направят кисело мляко и масло у дома, сняг през жялото, да забъркат омагьосан пясък, да отгледат червеи мутанти и дори да конструират ракета. Фантасмагории В случай, че скоро сте гледали новата екранизация на \"Аладин\" и детето ви не харесва част от историята и например си представя какво ли щеше да се случи, ако лампата не беше попаднала в ръцете на Аладин, то изберете   (издателство \"Егмонт\") на Лиз Бразуел. Новата поредица на \"Дисни\" - \"Сбъркани истории\" - представя добре познати сюжети, в които обаче един ключов детайл е променен, а с него и цялата фабула. В първия роман лампата попада в ръцете на Джафар, подлия съветник на султана и Джинът е принуден да му изпълни трите желание за безгранична сила, но това води до бунт, предвождан от Аладин и принцеса Жасмин. Но дали това ще доведе до гибел и чия... се разбира само в книгата.  Микс между усещането от \"Войната на таралежите\" и българския фолклор пък ще открият читателите на   (издателство \"Сиела\") от Милен Хальов. Кало може и да изглежда като обиквено момче, което гледа да избягва уроците и ученето и да тича повече след топките, но всъщност е син на змей и притежава неземни сили, благодарение на които нощем лети над покривите, а в мигове на опасност умее дори да призове бурята на своя страна и колкото и да се опитва да крие тайната си и да не привлича вниманието към себе си, тя ще трябва излезе на бял свят заради появата на коварен враг, който притежава способността да се противопостави на уменията му, на красивата Йоана и нейната сестра Рая, които също крият неземни тайни, както и организацията \"Дънгори\", която се нуждае от него. Приключения от калибъра на Хари Потър очакват и читателите на новата книга от поредицата   (издателство \"Сиела\") на Соман Чейнани, където феновете на историята ще разберат какво се случва с Агата и Софи, когато на приятелството им е сложен и край и двете трябва да поемат по своя път.  За онези, които се чудят дали е вярно, че вещиците са зли същества, скрити под маската на мили старици, а пък магьосниците могат да сторят всяко вълшебство под небето, подходяща за четене ще е  (издателсво \"Сиела\") от датския автор Инид Блайтън. В нея могъщ заклинател събира всички вълшебни твари в царството, за да се провъзгласи за техен владетел, но е надвит в игра на гатанки от добродушен елф, а сърдит магьосник научава колко е важно да бъдеш усмихнат.  Екранни любимци За онези, които следят \"Ривърдейл\" пък ще е интересно да се потопят в първата книга от тийн трилогията  (издателство \"Егмонт\") на Микол Остоу, която прави крачка назад във времето, за да представи събитията от хитовия телевизионен сериал в нова светлина. Какъв е бил животът на героите, преди да се появят на малкия екран в първи сезон? Множество въпроси, които продължават да търсят своя отговор в сериала, намират обяснение в предисторията на Микол Остоу. \"Чрез книгите феновете на \"Ривърдейл\" за първи път ще имат възможността да надникнат в полицейския доклад на Хайръм, както и да хвърлят поглед върху откъс от романа на Каната. А тези, които нямат търпение да разберат какви съобщения си разменят Бети и Вероника, ще останат изненадани\", допълват от издателството. Комикс феновете пък може би ще открият начин да се увлекат в текст без чак толкова много картинки чрез третата книга от поредицата DC Icons   (издателство \"Сиела\") от Сара Дж. Маас. Тя дава алтернативен поглед към един от най-противоречивите персонажи на DC, която се завръща в Готъм и е на път да разбере може ли да избяга от миналото си и да се промени или не. Много често не в модерните истории от днес и въображаемото бъдеще, а именно в класиката се крие и ключът към четенето. Затова може да опитате с  (издателство \"Егмонт\") от Дона Джо Наполи. Четвъртата книга от поредицата на National Geographic с издания, предлагащи съвременен преразказ на древните митологии, представя някои истории, които се появяват още през древността, а други вероятно са възникнали в Средните векове. Голяма част от тях присъстват в различни колекции през Средновековието, а други са записани за пръв път едва в началото на XVIII век от европейски преводач на по-ранните сборници. Идеален вариант да се изстрелят с мислите си в други времена и нрави, но все пак исторически реални. Историята на древногръцкия владетел, герой, пълководец, цар, мистик, мисионер и потомък на Херакъл - Александър Велики може да послужи като урок по героизъм и чест, затова и в книгата си за него Никос Казандзакис   (издателство \"Сиела\") е насочена към юношеската аудитория. Сюжетът проследява неговия живот без той да е представен само в положителна светлина през очите на младия Стефан - момче, което израства заедно с Александър, а по-късно става негов офицер и го следва в походите му из далечни земи. Едно вдъхновяващо четиво за деца, които искат да бъдат велики, независимо в кое поприще.  Неотдавна за първи път на български излезе и   (издателство \"Колибри\") от един от най-популярните детски писатели - Ерих Кестнер с илюстрациите на Валтер Трир, които са почти толкова известни колкото самата история. Написана през 1949 г., непосредствено след Втората световна война, книгата и днес звучи като страстен апел за правата на децата, срещу насилието, глупостта и политическото невежество. Когато в един прекрасен ден лъвът Алоис, слонът Оскар и жирафът Леополд се срещат на чаша чай край езерото Чад в Северна Африка, те дълго мислят и заключават: светът на хората е несправедлив; възрастните не могат да правят нищо друго освен революции, нови болести, глад и войни И животните решават да организират конференция, за да помогнат на децата. Почетни гости са деца от петте континента, но заедно ще трябва да открият какво да сторят, за да бъдат чути.  За бъдещите ученици За по-малките почитатели на книгите и известните личности има сходна на \"Кратки пътеводителите в биографии забележителни\" поредица на име  (издателство Timelines) , предназначена обаче за деца над три години. В тях са с помощта на повече и много красиви картинки с по-малко текст накратко са преразказани историите на велики жени като Коко Шанел, Амелия Еърхарт, Тереза от Калкута и Даян Фоси. Какво е да си сърдит, върти ли се светът единствено около теб, какво изобилие от нюанси има във всяка ситуация и как да използваме ума си, не за да се притесняваме, а за да се успокояваме. Всички тези теми се превръщат в забавни истории, изпълнени с много смях в новите книжки от поредицата  издателство \"Рибка\") с автор на текста Слави Стоев, а на илюстрациите и оформлението Мила Лозанова. Заглавията им са също толкова забавни, колкото изглежда и съдържанието, подходящо за деца над четири години: \"Сърдита история\", \"Черно-бяла история\" и \"История с дупка\".", "date": "2019.06.10", "title": "Четенето като незадължително удоволствие"}
{"url": "https://www.dnevnik.bg/tehnologii/2019/06/10/3922150_dnes_jupiter_shte_moje_da_se_nabljudava_s_binokul/", "text": "Най-голямата планета в Слънчевата система - Юпитер, ще е достатъчно близо до Земята днес, за да бъде наблюдавана без телескоп, а само с бинокъл или дори с просто око, съобщава БТА. Ще могат да се видят и няколко от луните ѝ - Йо, Европа, Ганимед и Калисто. Земята и Юпитер ще застанат на една линия към Слънцето. Небесното явление ще може да се наблюдава цяла нощ, като с просто око или бинокъл ще могат да се видят цветовете, райетата и петната на Юпитер. Американската космическа агенция НАСА изследва отблизо газовия гигант от три години с космическия апарат \"Джуно\". Планетата има бурна атмосфера, обгърната е с пояси от облаци и вихрещи се бури. Най-известната от тях е Голямото червено петно. \"Джуно\" достигна Юпитер през 2016 г. след петгодишно пътуване.", "date": "2019.06.10", "title": "Днес Юпитер ще може да се наблюдава с бинокъл"}
{"url": "https://www.dnevnik.bg/sport/2019/06/10/3922911_grigor_dimitrov_zapochva_sezona_na_treva_ot_46-o/", "text": "Григор Димитров остава на 46-о място в световната ранглиста на АТП при обновяването на класацията след  \"Ролан Гарос\" . Най-добрият български тенисист се изкачи с една позиция още преди началото на Откритото първенство на Франция и запазва същото място, след като нямаше промяна в точковия му актив в надпрварата от миналата година. В Париж Димитров стигна до третия кръг и спечели 90 точки за ранглистата. В последните три години той отпада именно на тази фаза в надпреварата. След слабия сезон дотук активът на Григор Димитров в ранглистата на АТП е 997 точки. В рамките на по-малко от 100 точки пред него са петима тенисисти Пиер-Юг Ербер, Адриан Манарино, Пабло Куевас, Ришар Гаске и 41-ият в схемата Тейлър Фриц (1090 точки). Следващият турнир, в който Димитров ще участва е надпреварата на трева в \"Куинс\" (17-23 юни). Първоначално той трябваше се насочи към Хертогенбош за турнир от сериите 250, но няма да играе в първата седмица от турнирите на трева, за да се подготви по-добре за надпреварата във Великобритания, която е от категорията 500. Преди година Димитров започна в \"Куинс\" като втори поставен след Марин Чилич, но отпадна още във втори кръг след  4:6, 1:6 от Новак Джокович за 65 минути . В Лондон Димитров ще има да защитава 45 точки за ранглистата. Той е шампион в надпреварата от 2014 г. Междувременно стана ясно, че българинът продължава работата си с новия си треньора Радек Щепанек. Чехът остава в лагера на Димитров заедно с Андре Агаси за \"Куинс\" и \"Уимбълдън\". Първоначално уговорката между двамата беше до края на \"Ролан Гарос\". След турнира в Париж  чехът обяви , че \"целта на Григор Димитров е завръщане в топ 10 на ранглистата\". Според него съвместната им работа вече дава резултати. В челото на световната ранглиста не настъпват промени след края на \"Ролан Гарос\", като лидер остава Новак Джокович с 12 715 точки. Рафаел Надал е втори със 7945, следван от Роджър Федерер (6670) и Доминик Тийм (4685). Промяна настъпва в годишната ранглиста на осемте най-добри, която дава право на участие във финалния \"Мастърс\" в Лондон. В нея Надал вече е първи с 5505 точки пред Джокович с 4725. Федерер е трети с 3360, следван плътно от Тийм (3305).", "date": "2019.06.10", "title": "Григор Димитров започва сезона на трева от 46-о място в ранглистата"}
{"url": "https://www.dnevnik.bg/photos/2019/06/10/3922859_fotogaleriia_populistko_li_e_da_sum_populist_i_oshte/", "text": "В началото на седмицата \"Дневник\" представя традиционната класация на избраните сред препоръчваните комикси. Автор: peni_nikol.53.", "date": "2019.06.10", "title": "Фотогалерия: \"Популистко ли е да съм популист\" и още препоръчвани комикси"}
{"url": "https://www.dnevnik.bg/politika/2019/06/10/3922927_namaliavaneto_na_partiinata_subsidiia_i_dds_da_se/", "text": "Предложението партийната субсидия да бъде намалена на 1 лв. на получен глас и въвеждането на диференцирани ставки за ДДС за някои продукти, както и безплатните услуги в детските градини трябва да се обсъждат в пакет. това коментира пред Нова телевизия вицепремиерът по икономическата политика Томислав Дончев. Намалението на партийната субсидия е на ГЕРБ под натиск на \"Шоуто на Слави\", а на ДДС - на ДПС и БСП. \"Такъв е характерът на играта - когато правиш нещо, трябва да се съобразяваш с това, което е от другата страна (...) Когато някой тласка целия разговор на нивото на популизма, конвенционалните мерки не винаги дават резултат \", каза Дончев. По думите промяната във финансирането на партиите би променила политическия живот и рисковете са факт. Институциите и Сметната палата ще трябва да следят много по-внимателно откъде идват парите и как партиите ги харчат. а самите политически формации ще трябва да свият разходите за семинари и обучения и да правят по-семпли предизборни кампании. Диференцираният ДДС е мярка за стимул на търговците, а не на потребителите, каза Дончев и добави, че в свои разговори с премиери и министри от държави, които са въвели различна ставка за някои стоки, сега \"се чудят как да избягат\" от нея, защото се администрира трудно и дава чудесни възможности за измами. Помолен да коментира  призива на президента Румен Радев от Русия  България да е по-смела в договарянето на цената на природния газ, Дончев уточни, че идния месец започват преговори за промяна на договорните отношения между двете страни и темата за цената на газа ще е включена в тях. Той напомни, че България вече физически получава по-евтин втечнен газ от алтернативни източници и предупреди, че \"цената на газа не се формира от силно желание или твърдост на позицията, а по формула\". В отговор на въпрос Дончев отрече той да е вече вторият човек в ГЕРБ след оставката на зам.-председателя на партията Цветан Цветанов и добави, че са неочходими структурни промени в ръководството и промени в устава, които да включват \"механизми за незабавна реакция. когато има служител, който се е самозабравил\".", "date": "2019.06.10", "title": "Намаляването на партийната субсидия и ДДС да се обсъжда в пакет, предлага Дончев"}
{"url": "https://www.dnevnik.bg/evropa/2019/06/10/3922929_krainodesni_protestiraha_v_germanskiia_grad_kemnic/", "text": "Няколко десетки представители на крайната десница се събраха на протест в източногерманския град Кемниц вчера - ден след предполагаемо нападение срещу германец, извършено от сириец, предаде \"Франс прес\". Местната полиция съобщи, че разследва предполагаемата атака. Според демонстрантите при конфликт в събота 18-годишен сириец е ранил с нож в ръката 41-годишен германец. До инцидента се е стигнало по време на мюсюлмански уличен фестивал в центъра на Кемниц. По същото време местната крайнодясна група \"Про Кемниц\" организирала контрадемонстрация около барбекю. Миналата година Кемниц, на около 200 км южно от Берлин, стана сцена на ксенофобско насилие, припомня \"Франс прес\". То беше предизвикано от смъртта на германец, за когото се смята, че е бил намушкан с нож от сириец. Процесът срещу обвиняемия в момента се води в съседния град Дрезден. Адвокатите на подсъдимия твърдят, че той е невинен. На видеозапис на събитията от събота се вижда как десни екстремисти пекат свинско месо, като някои от тях скандират \"това е нашият град\". Групата \"Про Кемниц\" заяви в социалните мрежи, че раненият е бил един от техните \"другари\". Във вчерашния протест на крайната десница участваха около 50 души. Шейсетина души се включиха в контрапротест; 66 полицаи гарантираха реда и няма данни да се е стигнало до насилие. /БТА", "date": "2019.06.10", "title": "Крайнодесни протестираха в германския град Кемниц"}
{"url": "https://www.dnevnik.bg/evropa/2019/06/10/3922935_chehiia_ne_planira_da_priema_evroto_zaiavi_premierut/", "text": "Чехия свързва икономическия си растеж със запазването на националната валута и не планира да въвежда еврото, заяви премиерът Андрей Бабиш, цитиран от ТАСС и БТА. Бабиш каза това по време на работно посещение в Словакия. Чехия за разлика от съседната страна не планира да приема еврото, заяви Бабиш. По думите му нежеланието на Чехия да премине към еврото е свързано \"със сериозните проблеми, които преживява еврозоната\". Според Бабиш тези трудности може да бъдат преодолени само ако еврозоната напуснат Гърция и Италия, които не провеждат болезнените за народа, но необходими икономически реформи. Бабиш критикува плановете за увеличаване на бюджета на ЕС, които представи Европейската комисия. Според него това не трябва да се прави в момент, когато Великобритания напуска съюза, поради което ЕС ще се лиши от значителни бюджетни постъпления. Чешкият премиер е на мнение, че финансовото бреме, което Брюксел иска да наложи на оставащите 27 страни членки, може да се отрази отрицателно на социално-икономическата ситуация в тях. Според европейското законодателство всички държави, влезли в ЕС, рано или късно трябва да приемат общата валута. Изключения са Дания и Великобритания, които са договорили правото си на неучастие в еврозоната през деветдесетте години.", "date": "2019.06.10", "title": "Чехия не планира да приема еврото, заяви премиерът Бабиш"}
{"url": "https://www.dnevnik.bg/politika/2019/06/10/3922931_aleksandur_iordanov_predlaga_bulgariia_da_podari/", "text": "Според евродепутата Александър Йорданов (СДС, избран с общата листа с ГЕРБ) България не трябва да строи втора атомна централа, а да подари вече купеното руско оборудване на Китай или Венецуела. Той коментира темата пред Нова телевизия в контекста на 33-тата годишнина от аварията в Чернобилската АЕЦ и филма на НВО за нея. Правителството има право да действа както реши, а аз - Александър Йорданов, имам право да изразя своето гражданско мнение, добави той запитан дали влиза в разнобой с управляващите по темата. България стана собственик на реакторите след като беше осъдена в международния арбитраж да плати на Русия за поръчаното без договор оборудване. Сега  е обявен конкурс за търсене  на международен инвеститор, който да изгради централата. Разговори се водят основно с китайска държавна корпорация, както и с руската  Росатом.  Преди това правителството опита неуспешно да продаде реакторите на Иран.", "date": "2019.06.10", "title": "Александър Йорданов предлага България да подари реакторите за \"Белене\""}
{"url": "https://www.dnevnik.bg/evropa/2019/06/10/3922940_es_prizova_za_sdurjanost_v_raztursenata_ot/", "text": "Върховният представител на ЕС по външната политика и сигурността Федерика Могерини призова вчера за \"спокойствие и сдържаност\" в Молдова, която е разтърсена от политически криза, предаде \"Франс прес\". ЕС настоятелно призовава отново към спокойствие и сдържаност. Диалогът между демократично избраните представителите трябва да остане ключът към намирането на решение на сегашната политически криза, посочва Могерини в общо комюнике с еврокомисаря по разширяването и европейската политика за съседство Йоханес Хан. Проруският президент на Молдова Игор Додон вчера бе освободен от поста от Молдовския конституционен съд, който  назначи за временен президент  бившия премиер Павел Филип. Павел Филип е политически противник на Додон, незабавно разпусна парламента и свика предсрочни избори на 6 септември. Политическата криза, която не е нещо необичайно за страната, започна с парламентарните избори през февруари,  на които не се очерта ясно мнозинство . В комюникето си Могерини и Хан посочват, че ЕС е готов да работи с демократичното легитимно правителство. Зачитането на правовата държава и на демокрацията трябва да остане стожерът на нашите отношения, се допълва в него. /БТА", "date": "2019.06.10", "title": "ЕС призова за сдържаност в разтърсената от политическа криза Молдова"}
{"url": "https://www.dnevnik.bg/bulgaria/2019/06/10/3922943_selski_kmet_preprodaval_toka_na_kmetstvoto/", "text": "Община Сърница започна пълна проверка за стопанисването и управлението на кметство Медени поляни след получен сигнал, че местният кмет е продавал ток на няколко домакинства от трафопоста на кметската сграда, съобщи БНР. Хората плащали сметките си на Абдула Абдулах срещу \"хвърчащи ордери\", без да знаят колко електроенергия са изразходвали. Семейство с болно дете сигнализира, че от дни е с изключен ток, тъй като не гласувало правилно на последните избори за Европейски парламент. Случаят ще бъде предаден на прокуратурата. Кметът на Сърница Неби Бозов се е срещнал със семейството, което е останало без ток. \"По думите на жената не са гласували правилно и това било наказателна мярка\", каза той пред БНР. Абдула Абдулах е отказал да разговаря с общинския кмет и с представител на медията. От днес започва пълна проверка в кметството на Медени поляни. \"Това е много тревожно. За първи път разбирам, че има вързани абонати към кметството. При нас общината няма никакви сключени договори за отдаване под наем на електроенергия. Оказа се, че това е масова практика в селото. Това тепърва ние ще го проверяваме под каква форма те са давали електроенергия на хората. Електромерът е заключен и кметът отказа да пусне тока, нито да го отключи. Това и мен ме изненада, че в селото има такъв прецедент. С мутренски методи сплашват хората\", каза Неби Бозов пред БНР.", "date": "2019.06.10", "title": "Селски кмет препродавал тока на кметството на жителите"}
{"url": "https://www.dnevnik.bg/evropa/2019/06/10/3922945_rim_vzima_merki_sreshtu_loshoto_povedenie_na_turistite/", "text": "Прекалено много \"долче вита\" (в превод от италиански \"сладък живот\") може да ви коства изгонване от центъра на Рим, предаде \"Асошиейтед прес\". Кметицата на италианската столица Вирджиния Раджи представи наредба, забраняваща лошото поведение в града. Забраната включва яденето или пиенето около историческите обекти, катеренето по монументите, разхождане в полугол вид и влизането във фонтаните. Последното провинение беше емблематична сцена във филма на Федерико Фелини \"Сладък живот\", в който Анита Екберг танцуваше във фонтана \"Треви\" в Рим. В действителност повечето от мерките в наредбата досега са съществували като временни или пък са били рядко прилагани. Сега общинският съвет гласува те да станат постоянни. Който не се подчинява на правилата, ще бъде изгонен от историческия център на града за 48 часа. \"Центърът на Рим е зона, защитена от ЮНЕСКО\", припомни Раджи и обеща нулева толерантност за онези, които рушат града. Така Рим се присъединява към усилията на наводнените с туристи градове. Миналата година Флоренция въведе наредба, налагаща глоби до 500 евро за онези, които ядат на тротоарите или на входните врати на кооперациите в района на галерията \"Уфици\". Венеция в миналото забрани на туристите да ядат на площад \"Сан Марко\", освен ако не го правят в скъпите кафенета и ресторанти там. В Париж музеят \"Лувър\" затвори врати за цял ден, след като служителите казаха, че посетителите са прекалено много и те не могат да се справят с тях. В Амстердам властите планират забрана на обиколките с екскурзовод в квартала с червените фенери. Кметицата на Рим каза, че вече е започнала да пише писма на посланиците на страните, чиито граждани са заловени да се държат лошо. Още преди това общинската полиция започна да кара туристите в района на Испанските стъпала да спрат да пият бира и да си обуват обувките. Според приетите мерки Рим забранява и мнимите гладиатори, досаждащи на туристите в района на Колизеума и на други исторически места и искащи пари за селфи с тях. Досега в тази насока имаше временни забрани, които обаче не дадоха резултат. /БТА", "date": "2019.06.10", "title": "Рим взима мерки срещу лошото поведение на туристите"}
{"url": "https://www.dnevnik.bg/sviat/2019/06/10/3922963_stotici_hiliadi_se_subraha_na_protest_v_honkong_kitai/", "text": "Над милион жители на Хонконг излязоха на протест заради спорен план, който би дал възможност за екстрадиция в останалата част от Китай, съобщиха организаторите, цитирани от \"Франс прес\" и Би Би Си. Други източници съобщават за стотици хиляди участници. Френската агенция отбелязва, че това е най-голямата демонстрация в Хонконг след връщането му на Китай през 1997 г. Тя започна заради закон, даващ възможност за екстрадиция от Хонконг в останалата част на Китай. Местните власти предупредиха, че няма да се откажат от него, тъй като е необходим. Управляващата Хонконг Кери Лам обяви на пресконференция, че този проект не е бил по предложение на Пекин и че няма да наруши никоя от специалните свободи, на които се наслаждава територията. Китайските власти обвиняват \"чужди сили\" за протестите. Редакционна статия на държавния в. \"Чайна дейли\" остро критикува протестите с твърдението, че жители на Хонконг са били подмамени от опозицията и \"чуждите си съюзници\". Освен това \"всеки разумен човек\" би подкрепял \"отдавна необходимия законопроект\", който ще премахне вратичките в закона, позволяващи \"Хонконг да се превърне в пристан за престъпници\". Стигна се до сблъсъци с полицията, която използва палки и сълзотворен газ. Демонстрантите хвърляха бутилки и използваха метални прегради. Полицията пък се опита да прогони малка група протестиращи, които искаха да останат пред Законодателния съвет, местния парламент, уточни АФП. По-рано служителите на реда съобщиха, че 153 хил. души са потеглили от началната точка на шествието. Полицията, цитирана от ДПА и БТА, твърди, че в пика си демонстрацията е достигнала 240 хил. души, а според в. \"Саут Чайна морнинг пост\" става дума за половин милион души. Медиите в континентален Китай почти не отразиха протестите, а много чужди бяха блокирани. Поне трима полицаи и журналист са ранени. Какво се променя Повод за законопроекта стана убийството на 20-годишна бременна жена, за което се твърди, че е извършено от приятеля ѝ, жител на Хонконг, на тайванска територия. След бягството му в Хонконг той нямаше как да бъде екстрадиран заради липсата на споразумение. Властите искат да направят възможна екстрадицията в континентален Китай, както и в Тайван и Макао, при обвинения като убийство или изнасилване, като последната дума трябва да е на съда в Хонконг. Критици смятат, че ще се стигне до произволни задържания, несправедливи процеси и мъчения, на каквито стават жертва обвиняеми в Китай. Тъй като Хонконг е полуавтономен от връщането си на Китай през 1997 г., той се ползва с някои свободи, недостъпни на останалите китайци, съобразно принципа \"една страна, две системи\". Пет години след Движението на чадърите Най-голямата демонстрация в историята на Хонконг се състоя през 1989 г. Тогава 1.5 млн. души се събраха в тогава британската колония в подкрепа на продемократичните протести на площад \"Тянанмън\" в китайската столица Пекин, отбелязва ДПА. През есента 2014 г. заради предложена реформа в избирателната система, за която се смяташе, че увеличава контрола на Китай, стотици хиляди се включиха в 79-дневните протести на Движението на чадърите. Часове след вчерашните протести, депутатът Таня Чан получи условна присъда заради подстрекаване към безредици по време на демонстрациите преди пет години.", "date": "2019.06.10", "title": "Стотици хиляди протестираха в Хонконг, Китай обвини \"чужди сили\" (видео)"}
{"url": "https://www.dnevnik.bg/evropa/2019/06/10/3922957_mogat_li_chujdencite_da_zapulniat_nedostiga_na_zdraven/", "text": "Германия в момента изпитва недостиг на 100 хил. медицински сестри и според експерти търсенето само ще нараства през следващите няколко години. Чуждестранни работници могат да помогнат за запълване на недостига, но това е по-лесно да се каже, отколкото да се направи. На снимка Карлсруе е красив град. \"Исторически сгради, зелени паркове\" и работа в здравна клиника. Тунизийката Хела Ахамадех има договор, но чака за виза, за да може най-накрая да се премести в Германия, макар че 36-годишната жена ще трябва да остави за известно време съпруга и двете си деца. В клиниката в Касел очакват пристигането й, тъй като медицинските сестри не достигат. \"Запълването на свободните работни места става все по-трудно\", казва Инга Айзел от регионалната компания за здравеопазване Gesundheit Nordhessen Holding, която управлява клиниката в Касел. Според германската Федерална агенция по труда в домове за здравни грижи и клиники има над 40 хил. свободни места за медицински сестри. Според Германския съвет на медицинските сестри ситуацията всъщност е по-лоша. Браншовата организация оценява недостига на 100 хил. Тъй като се очаква броят на пациентите да нарасне рязко през идващите години, експерти посочват, че системата ще има нужда да наеме 150 хил. до 200 хил. нови здравни работници през идното десетилетие. казва Ролф Хьофер, ръководител на Де Пе Фау - друга асоциация на медицинските сестри. Германското правителство представи неотдавна план за подобряване на трудовите условия за здравните работници след години на оценяване на положението. \"Работата като медицинска сестра трябва отново да стане привлекателна. Това може да се случи единствено с повече персонал\", заяви здравният министър Йенс Шпан. Освен по-доброто заплащане и обучение основен елемент на този план е привличането на повече чуждестранни работници. В момента в Германия има около 1.6 милиона медицински сестри, но само 150 хил. идват от чужбина. Повечето от тях са от Филипините и Източна Европа, малко и от Тунис. \"Клиниките плачат за помощ, но по правило сме казва Ралф Витек, бивш германски дипломат в Тунис, който е създал агенция за наемане на медицински персонал в северноафриканската страна. По думите на Витек в базата му данни има над 400 потенциални кандидати, но на някои хора е била отказана виза, въпреки че имат трудови договори. Берлин се надява да отговори на това предизвикателство чрез създаване на централен офис за ускоряване на сертификацията на квалифицирани работници и осигуряване на одобрение за частните агенции за наемане на служители. В северния тунизийски град Бизерте болничната сестра Хела Ахмадех от седмици чака вест от германското посолство дали ще може да замине за Касел. Макар че има работа в Тунис, пред себе си жената не вижда шансове за напредък. Въпреки образователната й степен от колеж тя получава едва 1000 динара (335 долара) месечно. Междувременно в град Гернбах, Югозападна Германия, 25-годишната Амал Хадж Касем работи като медицинска сестра от около година. Тя също е от Тунис. В рехабилитационната клиника тя поема грижите за пациентите от момента, в който те излязат от интензивното отделение. \"В здравния сектор на Тунис има много проблеми - липса на персонал, липса на пари\", разказва Касем. Тя би искала да доведе и съпруга си в Германия и да имат семейство. \"В Германия ми харесва. Доволна съм от работата, но не знам какво крие бъдещето. Първото ми впечатление тук е, че хората са мили и готови да помогнат\", спомня си тя. Не за всеки началото в Германия е толкова гладко като при Касем. Неотдавнашно изследване на фондация \"Ханс Бьоклер\", която е близка до синдикатите, установява, че Има случаи на силна неудовлетвореност, едновременно от страна на чуждестранните служители и на утвърдения германски персонал. \"Често оплакване, което силно пречи на сътрудничеството, е липсата на езикови познания\", посочва Йохана Кнюпер от Германската асоциация на медицинските сестри. Според асоциацията все пак е ясно, че чужденците обогатяват живота в клиниките и могат да помогнат да се облекчи недостигът на работна ръка. При условие че политиците намерят точните параметри за постигане на успех. Ахмадех знае, че ще й е трудно, но е уверена в намеренията си. \"Искам да бъда добър пример\", казва тя. Надежда, която несъмнено споделят мнозина в германската здравна система. /БТА", "date": "2019.06.10", "title": "Могат ли чужденците да запълнят недостига на здравен персонал в Германия"}
{"url": "https://www.dnevnik.bg/zelen/2019/06/10/3922989_zapochvat_prostesti_sreshtu_zabranata_za_kumpirane/", "text": "От днес граждански организации започват протестна кампания срещу промените в Закона за устройство на черноморското крайбрежие (ЗУЧК), които миналата седмица преминаха второ четене в парламентарната комисия по регионална политика, благоустройство и местно самоуправление. Днес в 11 ч. организаторите, сред които са и Асоциацията на парковете в България (АПБ) и сдружението \"Да запазим Корал\" внасят сигнали към отговорните звена в правителството и парламента, като за \"Дневник\" своето становище предостави Асоциацията на парковете в България (виж  тук ). Част от инициативната група са още Българска асоциация за алтернативен туризъм, Българска фондация биоразнообразие; гражданската група \"Свободен Камен бряг\"; Софийски дискусионен форум; Интерактивна България; Гражданска инициатива \"За Делфините\" и \"Организация за закрила на българските граждани\". Предстоят и протести (в София под мотото  \"Море от бетон\" ) като  апел на страницата \"Бетономорие\"  призова още вчера граждани да се включат както с внасяне на становища, така и в предстоящите протестни акции. Промените От февруари насам Народното събрание разглежда предложения на правителството за промени в Закона за устройство на черноморнското крайбрежие. Въпреки дългогодишни дебати за нуждите от  регулирано къмпиране и осигуряване на места  за това, както и за  ограничаване на строителството  край плажовете в крайна сметка промените, които  ресорната парламентарна комисия прие , постановяват високи глоби за къмпингуващите на дюни и извън разрешени за къмпиране места, отлагат за бъдеще време и по воля на собствениците дали ще се обособят такива специални места и не определят глоби за строежи. Новите текстове също така разрешават достъпа на моторни превозни средства до брега - увеличават се задълженията на собствениците на имоти да осигуряват не само пешеходен достъп, но всякакъв до брега. Също така се освобождават от ограничения къмпингуването и автомобилите върху ембрионални дюни - дюни, които са в процес на формиране, но също както и останалите категории дюни дават почва на редки растения и са защитени от \"Натура 2000\" (виж  тук ,  тук  и  тук ). Не се разрешават кемпери и палатки върху зараждащите се дюни, но няма глоби за тях, докато за другите видове дюни (формираните и предимно пясъчни \"бели\" и обрасналите \"сиви\") има големи глоби.  Тези регламенти също създават различен правен режим за един и същ имот - върху ембрионалните дюни е разрешено паркиране на коли и поставяне на временни обекти, а върху останалите дюни това е забранено и се наказва с големи глоби. Ограниченията за различни видове дейности върху оформените бели и сиви дюни, но не и върху ембрионалните, вероятно ще предизвикат вълна от обжалвания върху всеки казус, защото разграничаването им е въпрос на ботаническа експертиза, и ще е невъзможно за общинските власти, които ще контролират достъпа, и туристите, които ще избират място за достъп до плажа. Ако се приемат в пленарна зала, глобите за паркиране и къмпингуване върху дюни влизат в сила веднага, а след година - и глобите за къмпингуване извън \"специално регламентирани\" места, които се очаква да се появят дотогава.", "date": "2019.06.10", "title": "Започват протести срещу забраната за къмпиране"}
{"url": "https://www.dnevnik.bg/bulgaria/2019/06/10/3922967_kratki_novini_v_strelcha_e_obiaveno_bedstveno_polojenie/", "text": ". Сержант почина от сърдечна недостатъчност в поделение в Карлово Заместник - командир на взвод във военно формирование 42 000 – Карлово, е починал в резултат на внезапно настъпила остра сърдечна недостатъчност тази сутрин, съобщиха от Министерството на отбраната. На сержант Ерол Бозали му прилошало. Бил извикан екип от местната болница, но въпреки предприетите действия за реанимиране, военнослужещият e починал. Сержант Бозали е на 46 години, семеен. На служба в Българската армия е от декември 2000 г. Собственикът на кучетата, които убиха човек, остава в ареста Районният съд в Своге остави в ареста Йордан Карагьозов,  чиито кучета убиха човек . Инцидентът стана миналата седмица в гориста местност в село Владо Тричков. Собственикът на животните беше арестуван и обвинен за това, че не е полагал грижи за тях. Съдът обоснова решението си с това, че има обосновано предположение за вината му. Също и с това, че има опасност да извърши ново престъпление. Решението на Районния съд в Своге подлежи на обжалване. \"Булгаргаз\" предлага по-евтин газ от 1 юли  Държавният газов доставчик \"Булгаргаз\" предлага синьото гориво да поевтинее с 0.6% от 1 юли. Такова предложение е внесено в Комисията за енергийно и водно регулиране. Компанията мотивира предложението си с договорените алтернативни доставки на природен газ след като миналата седмица бе оповестена доставката на първите количества втечнен природен газ от САЩ. Повече по темата четете  тук . Зам.-външният министър Юрий Щерк става посланик Със заповед на министър-председателя Бойко Борисов от длъжността заместник-министър на външните работи е освободен Юрий Щерк. Юрий Щерк беше предложен за извънреден и пълномощен посланик на България в Кралство Мароко със седалище в Рабат с решение на правителството от февруари. Посланикът на САЩ получи орден \"Стара планина\" Президентът Румен Радев удостои посланика на САЩ в България Ерик Рубин с орден \"Стара планина\" първа степен. Държавното отличие е за заслугите на дипломата за развитието на българо-американските отношения, съобщиха от \"Дондуков\" 2. В Стрелча е обявено бедствено положение  Кметът на Стрелча обяви бедствено положение до 17 юни заради проблеми с водоснабдяването. Водовземните съоръжения на реката са заливани многократно и затлачени с тиня, пясък, чакъл, камъни и дървета. Има опасност и за здравето на хората. Заради многократното спиране на водоподаването към града са изчерпени запасите от вода в резервоарите, самите резервоари са замърсени с тиня, на участъци от довеждащия водопровод са разрушени подпорни стени и са оголени тръби. Необходими са спешни и неотложни аварийно-възстановителни дейности за възстановяване на щетите.", "date": "2019.06.10", "title": "Кратки новини: Сержант почина от сърдечна недостатъчност в поделение в Карлово"}
{"url": "https://www.dnevnik.bg/sviat/2019/06/10/3922982_deistvashtiiat_prezident_na_kazahstan_e_izbran_sus_70/", "text": "Изпълняващият длъжността президент на Казахстан Касим-Жомарт Токаев печели състоялите се вчера президентски избори в страната с над 70 процента от гласовете, съобщи днес Централната избирателна комисия (ЦИК), цитирана от световните агенции и БТА. По-късно наблюдатели от Организацията за сигурност и сътрудничество в Европа обявиха вота за недемократичен. Токаев е получил 70.76 на сто според предварителните резултати, каза на брифинг заместник-председателят на ЦИК Константин Петров. Най-близкият му съперник, Амиржан Косанов, остава далеч назад с 16.2 процента. Вчера в Казахстан гласуваха на исторически първи президентски избори  без участието на дългогодишния държавен глава  Нурсултан Назарбаев, който изненадващо се оттегли през март тази година. Победата на Токаев, протеже на Назарбаев,  бе смятана за на практика гарантирана , след като той получи подкрепата на управляващата партия и на своя ментор. Избирателната активност е надхвърлила 77 процента. Неразрешен протест Около 500 души бяха задържани вчера в Казахстан за участие в неразрешени улични протести срещу според тях предрешените избори. Арестите са били основно в  наскоро преименуваната столица Нурсултан  и най-големият град в страната, Алмати. \"Франс прес\" определя демонстрациите като най-големите от три години. Според първия заместник-министър на вътрешните работи Марат Кожаев изборите протичат по план въпреки \"деструктивните призиви\" и \"пропагандната работа за дискредитиране на властите\". Протестите бяха свикани от забранената в страната организация \"Демократичен избор на Казахстан\", обявена миналата година за екстремистка. Лидерът ѝ и бивш банков директор Мухтар Аблязов живее във Франция и бе осъден задочно на 20 г. затвор за създаване и ръководене на престъпна организация. \"Не може да се гарантира, че преброяването е честно\" Наблюдателите от ОССЕ обявиха днес, че изборите са били белязани от нарушаване ан основни свободи и от нередности по време на гласуването. В изявление мисията съобщи, че вотът се е състоял в \"политическа среда, доминирана от управляващата партия и ограничила критичните гласове.\" Не може да е се гарантира и че преброяването е честно заради \"нередностите и неуважението към формалните процедури,\" продължава текстът. Това, заедно със задържането на мирни демонстранти, показва \"слабо уважение\" към демократичните стандарти.\" Представители на казахстанските власти, цитирани от сайта kazakhstan.kz, обаче обявиха, че по брой наблюдатели и други подобни критерии изборите са били по-честни от тези в Полша.", "date": "2019.06.10", "title": "Действащият президент на Казахстан е избран със 70% от гласовете, 500 души са задържани"}
{"url": "https://www.dnevnik.bg/bulgaria/2019/06/10/3922966_koi_e_pravilniiat_put_kum_povishenieto_v_rabotata/", "text": "В кариерата на всеки идва момент, в който не може да избяга от драматичния въпрос: \"Получавам ли възнаграждението, което заслужавам? Какво да направя, за да ме повишат?\". За повечето хора е много вероятно никога да не разберат отговора на този въпрос, само защото няма да попитат. За другите пък този вид разговори са източник на значителен стрес и неудобство. Не искаме да изглеждаме алчни в очите на прекия си ръководител и се страхуваме да не би темата да навреди на взаимоотношенията ни с него. Ето и няколко съвета как можем да подобрим и развием умението да предоговаряме за повишение в работата. Както вече споменахме, няма как да избегнете разговора с вашия ръководител. Не гледайте върху тази среща като на нещо притеснително и необичайно. Ако се справяте добре и вашият шеф е доволен от работата ви, няма нищо, което да ви спре. Ако не знаете как да започнете, предложете заедно да подготвите план за кариерното ви развитие – ясен, реалистичен, с измерими резултати и краен срок. Важно е да се уверите, че прекият ви ръководител е наясно с това, което сте постигнали на работното място. Бъдете инициативни и вършете повече, отколкото се очаква за вашата позиция в момента. Непрекъснато се усъвършенствайте, увеличавайте знанията си и развивайте уменията си. Не подценявайте облеклото при решаващата среща - хората, които носят делово и стилно облекло, обикновено получават и по-голямо доверие. Съветът тук е да се обличате за позицията, която искате, а не за тази, в която сте в момента. Бъдете постоянни в стремежа си за кариерно развитие, не очаквайте целенасочените промени, които правите, да доведат до моментален резултат. Ако все пак в компанията, в която сте в момента, не виждате реално развитие, то разгледайте актуалните обяви за работа на  Karieri.bg .  търси: EXPERT/SENIOR EXPERT Главен Експерт към Дирекция \"MIS\" в Управление \"Контролинг\"  търси: Front-end програмист React Native програмист  търси: Tax Graduates Administrative Assistant Tax Advisors  търси: Експерт, подбор и развитие Специалист Маркетинг Офис мениджър (по заместване)  търси: Мениджър за връзки с институционални инвеститори/ Relationship Manager Institutional Investors  търси: Комуникационен експерт търси: Responsable marketing, communication et relation avec les membres  търси: Бранд мениджър  търси: Senior Team Manager - Invoice to Pay Senior Team Manager - Record to Report Senior Team Manager - Credit to Cash Finance Internship Program - 6 months търси: HEAD OF INDUSTRIAL SPACE AND LAND DEVELOPMENT DEPARTMENT  търси: Авиомеханик", "date": "2019.06.10", "title": "Кой е правилният път към повишението в работата"}
{"url": "https://www.dnevnik.bg/kultura/2019/06/10/3922988_plovdiv_zapochva_da_chete/", "text": "Днес в Европейската столица на културата 2019 започва 17-ото издание на фестивала \"Пловдив чете\", което ще продължи от 10 до 16 юни и ще включва Алея на книгата, редица литературни събития с български и гостуващи автори, както и специални акценти за деца и тийнейджъри.  Официалното откриване на \"Пловдив чете\" е на утре, 11 юни, от 20 часа в Античния театър с концерт на Теодосий Спасов, Мирослава Кацарова и Орлин Павлов с вход свободен. По традиция на него ще бъдат връчени наградите \"Орфеев венец\" за най-изявен поет през изминалата година, както и \"Златна четка\" за най-добро художествено оформление на книга. Още днес има среща с четирима автори: Панчо Панчев, Силвия Недкова, Васил Балев и авторския колектив Гавраил Гавраилов, Весела Николаева и Михаил Михов. В срещи с читателите през следващите дни ще се включат още Хюс Кайер (Нидерландия), Марин Бодаков, Петър Денчев, Катерина Хапсали, Георги Тенев, Невена Митрополитска, Георги Мишев, Тильо Тилев, Елена Хайтова, Иван Желязков, Татяна Попова, Добромир Банев, Ирена Иванова, Маргарита Петкова и телевизионният водещ Костадин Филипов с дебютна книга.  Тази специално внимание е отделено и на младите читатели. С тях ще се срещнат писателите Петя Кокудева, Виктор Самуилов, Мая Дългъчева. Художничката Капка Кънева, известна със своите хартиени пластики, ще покаже как книгите оживяват с помощта на ножичка и хартия. Писателката и издателка Божана Апостолова ще бъде специален гост на среща под надслов \"Книга как се прави\" – пътешествие в света на книгоиздаването, вдъхновено от книгата на Ася Колева-Стоянова. Главният редактор на сайта detskiknigi.com Вал Стоева ще проведе обучение по оценка на книгите, които децата четат.  На 12 юни от 19 часа в Драматичен театър \"Н.О. Масалитинов\" (Камерна зала) издателство \"Жанет 45\" ще отбележи 30-годишен юбилей с Вечер на Божана Апостолова и книгите \"Сама и обща – 75 стихотворения\" и \"Завръщането на визона\". Специален гост на \"Пловдив чете\" 2019 е Хюс Кайер от Нидерландия с книгите \"Черните камъни\" и \"Книгата на всички неща\". Манол Пейков и Вал Стоева са модератори на срещата. Чуждестранно участие във фестивала включва още гости от Румъния с гостуването на издателство \"Парадокс\" и техния автор Варужан Восганян и книгата \"Децата на войната\". Издателство \"Персей\" пък ще представи испанския писател Маркос Хиралт Торенте и книгата му \"Краят на любовта\", спечелила Националната награда за литература на Испания - \"Стрега\". В срещата ще участва преводачът Румен Руменов, а модератор ще бъде литературният изследовател Пламен Тотев В рамките на фестивала ще се проведат също кръгла маса \"Изкуството на превода\" и дискусия на тема \"Прозата на европейския декаданс\", организирана от издателство СОНМ с участието на преводачи литературния критик проф. Милена Кирова и съставителя на поредицата Тодорка Минева. Издателство ICU пък представя четирима лауреати на Европейската награда за литература и техните книги с видеоучастие на авторите и преводачите и мултимедийна презентация.  В годината, в която Пловдив е Европейска столица на културата, във фестивалната програма има няколко събития, посветени на града. Издателство \"Летера\" представя албума \"Пловдив – древен и жив\" и книгата, която читателите нарекоха \"Пловдивската библия\" – \"Пловдивска хроника\" от Никола Алваджиев.  Тази година пловдивската Алея на книгата, която е част от фестивала, има нова локация – т.нар. Малка главна, продължението на ул. \"Райко Даскалов\", пред Халите. Там ще бъдат разположени 10 изложбени шатри, които ще представят 40 издателства. \"Пловдив чете\" по традиция ще обърне внимание и на художественото оформление на книгите. Във фестивала участва художникът Петър Станимиров – илюстратор на \"Пръстенът на нибелунга\" – фентъзи тетралогия и графична новела и автор на едноименния комикс. Издателство \"Парадигма\" запознава със сборника \"Гласовете на българския диаболизъм\" - интересен научен проект, иницииран от група млади изследователи, който е първият опит за целенасочено и систематично изследване на явлението \"български диаболизъм\". По време на \"Пловдив чете\" фондация \"Свободно поетическо общество\" ще представи и новата онлайн платформа freepoetrysociety.com. Специален проект на издателство \"Жанет 45\", който ще има продължение в тазгодишното издание на НОЩ - Пловдив, ще се събере в Австрийския културен павильон FLUCA. Там ще бъде инсталацията \"Забравените думи\" на визуалния артист Петко Танчев, в която той интерпретира в градска среда думи, употребявани в поезията от началото на ХХ век. Думи, чието значение разбираме, но които не използваме. \"Писма на Омар до бъдещата му съпруга\" е инсталация по текст на Рене Карабаш с гласа на Велизар Бинев и сценография от Пола Попова и Рене Карабаш. Инсталацията представя писмата на човек на име Омар, който пише до бъдещата си съпруга, която не познава. Или пък познава? Ще разбере онзи, който посети галерия PLOVEDIV, където ще се състои събитието. ", "date": "2019.06.10", "title": "Пловдив започва да чете за 17-и път"}
{"url": "https://www.dnevnik.bg/sport/2019/06/10/3922923_snimka_na_denia_duzinata_na_rafael_nadal/", "text": "                        2005, 2006, 2007, 2008, 2010, 2011, 2012, 2013, 2014, 2017, 2018 и 2019 – златните години на Рафаел Надал по пътя към 12-те му титли на \"Ролан Гарос\". Испанецът, определян за Краля на клея,   през уикенда и спечели 12-а Купа на мускетарите. Ето как се променяше през последните 14 години, държейки в ръце любимия си трофей", "date": "2019.06.10", "title": "Снимка на деня: Дузината на Рафаел Надал"}
{"url": "https://www.dnevnik.bg/razvlechenie/2019/06/10/3923011_braiun_adams_idva_za_koncert_v_plovdiv_prez_esenta/", "text": "Канадският изпълнител Брайън Адамс ще изнесе първия си концерт в Пловдив на 14 ноември в Многофункционална зала \"Колодрума\", обявиха организаторите от \"София мюзик ентърпрайсис\".   Шоуто му е част от световното турне Shine A Light, с което Адамс представя четиринадесетия си студиен албум със същото заглавие, който излезе през март тази година и оглави националната канадска класация. Заглавното парче е записано съвместно с британската сензация Ед Шийрън и вече има стотици хиляди гледания в YouTube.  С над 65 милиона продадени копия, първи места в класации в над 40 държави и множество разпродадени турнета по света кариерата на Адамс продължава вече повече от 30 години. Българската публика ще може да чуе на живо някои от най-големите му хитове като Run To You, Everything I Do (I Do It For You) и Please Forgive Me. Билетите за концерта влизат в продажба утре, 11 юни, от 10 ч. в мрежата на \"Ивентим\".", "date": "2019.06.10", "title": "Брайън Адамс идва за концерт в Пловдив през есента"}
{"url": "https://www.dnevnik.bg/na_put/2019/06/11/3922160_nai-murzeliviiat_restorant_v_sveta_zapochva_da/", "text": "Може би всеки човек е имал момент, в който е бил много гладен, но буквално е бил изтощен от работния ден и е нямал сили дори да вдигне вилицата. А има и хора, които са си просто мързеливи и искат да бъдат хранени като бебета. Точно за тези хора вече има специално предложение, което да удовлетвори изискванията им. Утре в Лондон отваря врати ресторант, в който клиентите ще ядат, без да използват ръцете си. Заведението се казва Hands Off! и предлага възможност на клиентите си да бъдат хранени от сервитьори с помощта на клечки. Сервитьорите ще имат грижата да наливат в устата им дори и напитките. Ресторантът е вдъхновен от местна традиция в столицата на Тайланд Банкок, където особено важните гости се почитат по този начин. Кувертът в лондонския ресторант ще струва 20 британски паунда. В менюто са включени основно специалитети от азиатската кухня. Ресторантът ще работи само четири дни, а причината за отварянето му е да събере средства, които ще бъдат използвани с благотворителна цел. 100% от приходите отиват за Mary's Meal - благотворителна организация, която осигурява храна за много бедни деца в училище, които не могат да си го позволят.", "date": "2019.06.10", "title": "Най-мързеливият ресторант в света посреща клиенти от утре"}
{"url": "https://www.dnevnik.bg/evropa/evropeiski_parlament/2019/06/10/3923008_na_zelenata_vulna_v_germaniia_triabva_da_se_gleda/", "text": "Германските Зелени положиха големи усилия, за да яхнат вълната на подкрепата, която получиха преди няколко години, но след скорошния им успех на изборите за Европейски парламент този път нещата, изглежда, може да са много по-дълготрайни, пише EurActiv, позовавайки се на \"Тагесшпигел\". В началото на юни анкета, проведена от института \"Форза\",  показа, че Зелените  изпреварват по подкрепа християндемократитите на Ангела Меркел, както и Християнсоциалния съюз. Скептици за \"зелената вълна\" побързаха да предупредят, че тези данни не трябва да се взимат твърде на сериозно. Зелената партия и преди е преживявала краткотрайни периоди на бърз успех. През лятото на 2011 г. социологически проучвания показаха, че Зелените са близо до 30% и Винфрид Кречман оглави правителството на провинция Баден-Вюртемберг, ставайки първият премиер на германска провинция от партията. Зелените казваха за себе си, че са партията на новите хора. Дори мисълта, че някогашният министър на здравеопазването Юрген Тритин може да стане следващият финансов министър, бе правдоподобна за много хора. На Зелените им отне много време да се възстановят от шока. В началото на 2017 г. политици от партията многократно бяха питани защо тя все още се нуждае от тях. А в Северен Рейн-Вестфалия Зелените изгубиха 15 места на изборите през 2017 г. Ето защо е препоръчително да се гледа с известна предпазливост, когато повече проучвания като организираните от \"Политбарометър\" и \"Дойчландтренд\" също поставят Зелените пред ХДС/ХСС. Не е изключено бързият успех да приключи също толкова бързо, но някои членове на Зелените се надяват, че този път нещата ще са различни. Лукас Бекман, един от членовете основатели на партията, наскоро говори за появата на \"нова воля\" под управлението на Аналена Бербок и Роберт Хабек. Те за момента смятат, че е важно да стабилизират успеха си, така че да продължат да получават 20% подкрепа в проучванията. Сегашните проучвания са моментна снимка и са свързани с  безнадеждното състояние на голямата коалиция , с кризата на социалната демокрация и с известна доза надежда. На евроизборите Зелените  станаха най-голямата сила в градове в Рурска област като Дортмунд, Гелзенкирхен и Бохум – бивши крепости на социалдемократите. Само преди две години Зелените получиха едва 6.4% на провинциалните избори в Северен Рейн-Вестфалия. Няма гаранция, че обществото ще им се довери в дългосрочен план. Опозиционните партии като цяло по-лесно събуждат надежди. За управляващите има по-голям риск да разочароват и да пропилеят надеждите.", "date": "2019.06.10", "title": "На \"зелената вълна\" в Германия трябва да се гледа предпазливо"}
{"url": "https://www.dnevnik.bg/biznes/2019/06/10/3923022_kitaici_iskat_turisticheskiia_biznes_na_tomas_kuk/", "text": "Томас Кук\" (Thomas Cook) - най-старата туристическа компания в света, потвърди, че е получила предварително предложение от най-големия си акционер, китайската Fosun Tourism, за придобиване на туристическия бизнес. Новината изстреля цената на акциите на британския оператор с 20%. Fosun Tourism вече има присъствие на европейския пазар чрез собствеността си върху ваканционния бизнес на групата Club Med. Британската компания вече обмисля продажбата на авиационната си флотилия, както и предложение за дейността ѝ в скандинавските страни. Това се случва след поредица от предупреждения от ръководството за проблеми с приходите и печалбите и нуждата да се намерят средства за покриване на задължения, припомня \"Ройтерс\". От \"Томас Кук\" казват, че не е сигурно, че предложението на китайците ще доведе до формална оферта. Ще обсъдим всяка друга възможност сред стратегическите варианти, чрез които бихме могли да наберем колкото се може повече стойност за нашите акционери, допълва компанията. \"Ройтерс\" посочва, че състоянието на \"Томас Кук\" е такова, че компанията е на прага на пълно раздробяване на бизнеса ѝ. Причините са намаляващо търсене за ваканционните ѝ пакети, твърде горещото лято на 2018 г., отказало мнозина от пътуване, както и големите дългове. През май компанията разпространи третото за по-малко от година предупреждение на борсата, че изпитва затруднения с постигането на обещаните резултати и през задаващия се летен сезон допълнителни проблеми ще донесат по-високите цени на горивата, разходите за настаняване в хотели и борбата за привличане на клиенти чрез все по-големи отстъпки в пакетите.", "date": "2019.06.10", "title": "Китайци искат туристическия бизнес на \"Томас Кук\""}
{"url": "https://www.dnevnik.bg/sviat/2019/06/10/3923005_noviiat_prezident_na_moldova_svika_predsrochni_izbori/", "text": "Изпълняващият длъжността президент на Молдова и досегашен премиер Павел Филип обяви, че свиква извънредни парламентарни избори в страната месеци след последните. С действията, отхвърлени от парламента, се задълбочава политическата криза, отприщена от противопоставянето между временно отстранения държавен глава Игор Додон и най-богатия човек и лидер на Демократическата партия (от която е Филип) Владимир Плахотнюк. Парламентът обвини президента и Плахотнюк, че превземат държавни институции часове след отстраняването на Додон заради отказа му да разпусне парламента. Кризата се задълбочи, след като дълго неуспялата да излъчи мнозинство законодателна институция успя да постигне сделка за правителство. Тя бе плод на необичаен компромис между изтъкващия връзките си с Русия Додон и проевропейския блок ACUM на Мая Санду, избрана за премиер. Как се стигна дотук Според Демократическата партия на Плахотнюк сделката е постигната ден след указания по конституция срок, който тече от изборите на 24 февруари - три месеца. Между политическите сили обаче имаше разногласие кога започва обратното броене - дали веднага след вота или откакто се потвърди мандатът на новите депутати (9 март). Конституционният съд заложи на втория вариант и срокът бе до 7 юни, но сделката за правителството бе сключена след него - на 8 юни. Додон обяви, че има право да не свиква извънредни избори, а тогавашният премиер Филип оспори твърдението. Затова Филип, поемайки правомощията на Додон  след отстраняването му , подписа указ за разпускане на парламента и гласуване през септември (избраната дата, 6 септември, е петък, въпреки че вотът в Молдова обикновено е в неделя). Демократическата партия свика и палатков лагер на привърженици в столицата Кишинев, а самият Плахотнюк свика многохиляден митинг. По-късно Украйна обяви, че заради събитията създава допълнителни мерки за сигурност по границата с Молдова, за да не допусне \"изостряне на ситуацията в Кишинев чрез чужда намеса във вътрешните процеси\". Независимо от това избраната за премиер Мая Санду обяви, че смята в понеделник да свика заседание на кабинета. Според нея срокът не е изтекъл, защото конституцията говори за \"три месеца\", а не за 90 дни. Молдова в последните години се управляваше от проевропейска коалиция, в която водеща стана Демократическата партия на Плахотнюк (самият той бе кандидат за премиер, но бе отхвърлен), макар социалистите на Додон да станаха първа политическа сила. Сделката бе постигната след посещение на руския вицепремиер Дмитрий Козак, което съвпадна с визита на еврокомисаря за разширяването Йоханес Хан и директора на подразделението за Източна Европа в Държавния департамент на САЩ Брад Фредън. Коментарите - от \"двувластие\" до \"белезници за Додон\" Според Би Би Си в страната има опасения, че продължителната политическа криза може да доведе до сблъсъци и насилие по улиците. Молдова влиза в период на дългосрочно двувластие, отбелязва пък деловото издание РБК. \"Не бих се учудил, ако до вечерта сложат на Додон белезници, защото обвиненията срещу него са много сериозни. Додон загуби по всички линии\", коментира пред в. \"Взгляд\" молдовският аналитик Сергей Назария, предава БТА. \"Додон е изобличен, че получава финансиране за своята партия от Русия, което дава на опонентите му възможност да го обвинят в държавна измяна и опит за организиране на държавен преврат\", заявява той. В молдовската криза един след друг се включват външни играчи, отбелязва в. \"Комерсант\". Местната парламентарна коалиция на проруските социалисти с проевропейския блок \"Сега\" получи официално одобрение първо от Москва. После появата ѝ бе приветствана от Брюксел. САЩ засега не подкрепят категорично новата власт. Междувременно потъващият в изолация Плахотнюк, лидер на демократите, прави опити да запази контрола над страната, но не е сигурно, че ще успее, пише кореспондент на руския ежедневник от Кишинев. Малко след материала на \"Комерсант\" САЩ признаха изборите на 24 февруари за \"конкурентни\" и състояли се \"при уважение на основните права\", отбелязва \"Интерфакс\". Телевизиите от най-големия медиен холдинг в Молдова, които са под контрола на олигарха, излъчиха на 8 юни видеозаписи със скрита камера от среща на  Владимир Плахотнюк  и Игор Додон, говорили за създаване на коалиция от социалисти и демократи. Гласовете понякога не съвпадат с картината. Чува се обаче как Додон и Плахотнюк \"обсъждат, че една от точките на коалиционното им споразумение трябва да е федерализация на страната чрез обединяване с Приднестровието, отцепило се от Молдова в началото на 90-те\" години на миналия век, пише изданието. За тази точка при евентуално коалиране на социалистите с демократите уж настоявал руският вицепремиер Дмитрий Козак, натоварен с молдовските въпроси, с когото Игор Додон се срещал няколко пъти напоследък.", "date": "2019.06.10", "title": "Временният президент на Молдова свика предсрочни избори и задълбочи кризата"}
{"url": "https://www.dnevnik.bg/biznes/2019/06/10/3923015_prez_april_nai-mnogo_noshtuvki_ima_v_hotelite/", "text": "През април функциониращите хотели и леглата в тях са почти без промяна спрямо същия месец на предходната година, но се увеличават нощувките в базите с 4 и 5 звезди. Това показват данните на Националния статистически институт. Общо през месеца са работили 2052 места за настаняване с над 10 легла - хотели, мотели, къмпинги, хижи и други места за краткосрочно настаняване, което е с 0.7% повече спрямо година по-рано, а леглата в тях са с 10% повече. Общият брой на нощувките е 962.7 хил., или със 7.6% повече в сравнение със същия месец на предходната година, като най-голямо увеличение на нощувките (с 12.3%) се наблюдава в местата за настаняване с 4 и 5 звезди. В тези хотели са реализирани 77% от общия брой нощувки на чужди граждани и 36.9% на българи. В местата за настаняване с 3 звезди са осъществени 15.1% от нощувките на чужди граждани и 31.7% на българи, докато в останалите места за настаняване (с 1 и 2 звезди) те са съответно 7.9 и 31.4%. Броят на пренощувалите се увеличава с 4.3% в сравнение със същия месец на 2018 г. и достига 450.7 хил., като е регистрирано увеличение както при българските граждани, така и при чуждите, съответно с 4.3 и 4.2%. Българите са 281.8 хил. и са останали средно за 2 нощувки. Чуждите граждани са 168.9 хил. и са реализирали средно по 2.4 нощувки, като 75.1% от тях са нощували в хотели с 4 и 5 звезди. Общата заетост на леглата е 22.9%, като се увеличава с 0.9 процентни пункта в сравнение с април 2018 година. Най-висока е в хотелите с 4 и 5 звезди - 26.6%, следват местата за настаняване с 3 звезди - 23.8%, и с 1 и 2 звезди - 16.5%.  Приходите от нощувки през април 2019 г. достигат 51.7 млн. лв., или с 9.9% повече в сравнение с април 2018 година. Регистрирано е увеличение на приходите както от български граждани - с 14.5%, така и от чужди граждани - с 6%.", "date": "2019.06.10", "title": "През април най-много нощувки има в хотелите най-висока категория"}
{"url": "https://www.dnevnik.bg/bulgaria/2019/06/10/3923034_kritikuvaliiat_rukovodstvoto_shef_na_netinfo_e/", "text": "С решение на Съвета на директорите на \"Нетинфо\" Христо Христов е освободен от позицията изпълнителен директор, се казва в официално съобщение на \"Нова Броудкастинг Груп\", мажоритарен собственик на медийната група. Ръководството на \"Нова\" информира, че оценява постиганото от Христов и му благодари за работата в компанията. Наскоро Христо Христов, който държи 3% от капитала на \"Нетинфо\", обяви в профила си във \"Фейсбук\", че вижда \"засилена намеса в редакторската политика на сайтовете \"Гонг\", \"Вести\" и \"Дарикнюз\". Преди това дългогодишният журналист от спортния сайт gong.bg и негов главен редактор от създаването му преди 12 години Николай Александров напусна, според официалната версия по \"взаимно съгласие\", но неофициално - след натиск от страна на новите собственици на \"Нова броудкастинг груп\" – братята Домусчиеви, които притежават и футболния клуб \"Лудогорец\", докато  Александров е открит привърженик на ЦСКА . \"Нова\" държи 70% от акциите на \"Нетинфо\" (освен 3% на Христов останалите 27% са собственост на Радосвет Радев). Сайтовете \"Гонг\", \"Вести\" и \"Дарикнюз\" са част от сделката, при която фирма на Кирил Домусчиев и брат му Георги купи \"Нова броудкастинг груп\". Днес \"Нова\" съобщи, че в \"Нетинфо\" е назначен прокурист. Това е Стефана Здравкова, представена като човек с богат опит в развитието на устойчиви бизнес модели, предимно в технологични компании. Преди новото й назначение Стефана Здравкова е била Директор за България на eMAG, а между 2008 и 2015 г. последователно е била Директор \"Продажби\" на Logitech Europe и Toshiba Europe в България. Професионалната й биография включва още мениджърски позиции в компаниите Siemens Mobile и XEROX Bulgaria, се казва в съобщението на \"Нова\", която \"ще разчита на нейната експертиза и висок професионализъм за запазване на лидерската позиция на Нетинфо на пазара в България и за постигане на бизнес целите на компанията\". Освен смяната на Христов със Здравкова в медийната група има и друго назначение. Станка Крушарска ще заеме позицията \"Финансов директор\" на Нова броудкастинг груп. Тя е представена като човек с 14 години опит областта на корпоративното банкиране, като последните пет е заемала длъжността директор \"Корпоративно банкиране\" в банка \"Пиреос България\", а преди това е работила в \"Банка ДСК\" и \"Хеброс банк\". След като в началото на април телевизията смени собственика си беше освободена Силва Зурева - дългогодишен член на борда на директорите на \"Нова телевизия\".  Последва я Виктория Бехар , която за два месеца заемаше позицията \"Стратегическо развитие\" на новините и актуалните предавания на телевизията. Наскоро \"Клуб З\" съобщи, че новото ръководство на \"Нова телевизия\" е предложило на трима разследващи журналисти от медията промяна на трудовите взаимоотношения. Трудовите договори на Миролюба Бенатова, Генка Шикерова и Марин Николов ще бъдат прекратени, като им се предлага да произвеждат продукция, която после да предлагат на телевизията. Бенатова и Николов потвърдиха пред \"Клуб З\" информацията.", "date": "2019.06.10", "title": "Критикувалият ръководството шеф на \"Нетинфо\" е освободен"}
{"url": "https://www.dnevnik.bg/kultura/2019/06/10/3923021_noshtta_na_muzeite_i_galeriite_se_zavrushta_v_plovdiv/", "text": "След едногодишна пауза Нощта на музеите галериите в Пловдив се завръща под мотото \"Общо място\". 14-тото издание на фестивала ще се състои на . Основни теми в него ще бъдат идентичността, семейната памет, личните граници и тяхното преминаване. През годините Нощта на музеите галериите е привлякла над половин милион посетители в града. Тя изиграва важна роля в кандидатурата за Пловдив - Европейска столица на културата 2019, съобщават организаторите от фондация \"Отворени изкуства\". Основните акценти на фестивала сред големия брой събития са инициирани и продуцирани специално за него от фондация \"Отворени изкуства\". Те са обособени в специалната кураторска програма, съставена от Владия Михайлова от галерия \"Васка Емануилова\". Част от тях ще представят една по-малко популярна част от Стария град около Източната порта. Други ще запознаят посетителите с работата на обещаващи артисти от Австрия и България, представена от кураторите на Колекция EVN в централната част на града. Изложбата Open Art Files, посветена на историята на съвременното българско изкуство, ще отвори отново вратите на детмаг \"Снежанка\". Неин куратор ще бъде Вера Млечевска, която курира и  Българския павилион на 58-ото Биенале на изкуствата във Венеция . Освен специалната програма по традиция във фестивала ще се включат пловдивски музеи, галерии и ателиета. Част от събитията, които те ще представят, са реализирани като проекти към Нощта на музеите и галериите, а друга част са от годишната им програма. Във фестивала ще участват и читалища, библиотеки, религиозни храмове и общностни центрове. Детската програма, или така наречената Малка нощ, ще предложи приключения за най-малките посетители на тридневния фестивал. Споделените пространства на Пловдив - улици, площади и градини, ще бъдат трансформирани и ще се превърнат в истински медии чрез дигиталните събития на Creative Media Lab в Античния театър. Те ще изследват взаимодействието между изкуство и нови технологии, преобразувайки средата с интерактивна лабораторна атмосфера. Куратор на Creative Media Lab е визуалният артист, сценограф, художник и видеодизайнер Петко Танчев.", "date": "2019.06.10", "title": "Нощта на музеите и галериите се завръща в Пловдив след едногодишна пауза"}
{"url": "https://www.dnevnik.bg/sviat/2019/06/10/3923031_za_pruv_put_vodeshtite_biznes_izdaniia_na_rusiia/", "text": "Ведомости\", \"Комерсант\" и РБК - трите водещи издания на Русия за бизнес новини, се включиха днес в безпрецедентна акция в защита на разследващ журналист, чието арестуване и обвиняване в опит за производство на наркотици предизвикаха вълна от протести и осъдителни реакции в страната и чужбина. Първите страници на трите вестника в понеделник са еднакви и на тях се обявява с огромни букви \"Аз/Ние сме Иван Голунов\" и разпространяват общ текст, в който по повод задържането на известния разследващ журналист се казва: \"Не смятаме за убедителни представените от следствието доказателства за виновността на Иван Голунов, а обстоятелствата около задържането му предизвикват голямо съмнение в това, че при провеждането на следствените действия е нарушено законодателството. Не изключваме задържането и последващият арест на Голунов да са свързани с професионалната му дейност. Изискваме подробна проверка на действията на служителите на МВР, причастни към задържането на Иван Голунов, за това дали те съответстват на закона и настояваме данните от тази проверка да бъдат предоставени на средствата за масова информация. Очакваме от органите на реда безукорно прилагане на закона и изискваме максимална прозрачност при провеждане на разследването, като внимателно ще следим неговия ход и призоваваме към това да се включат съответните обществени организации.\" Голунов  бе задържан късно в четвъртък  и органите на реда разпространиха твърдения за намерени в жилището му наркотици и съответните снимки, като се оказа, че само една е от този апартамент и на нея няма дрога. В събота и неделя журналистът бе прегледан в болница, където бе установено, че има травми най-вероятно от употребата на сила при задържането му, а след това съдът в Москва го пусна под домашен арест до 7 август. Ако бъде признат за виновен, той е заплашен от затвор между 10 и 20 години. В понеделник правозащитната група \"Агора\", която го защитава, съобщи, че специалистите на МВР не са открили нарковещества при контролните натривки от дланите и пробите от ноктите на Голунов. Главната прокуратура съобщи, че е готова да разгледа жалбите за възможни нарушения при ареста му, а московското МВР предаде делото на главното следствено управление на министерството. Голунов твърди от самото начало, че наркотиците са подхвърлени при задържането му от органите на реда и че той е преследван зарази разследването му на служители от спецслужбите ФСБ със столичния пазар за погребални услуги.", "date": "2019.06.10", "title": "За пръв път водещите бизнес издания на Русия защитиха журналист с еднакви страници"}
{"url": "https://www.dnevnik.bg/politika/2019/06/10/3923053_asociaciia_prozrachnost_bez_granici_promianata_na/", "text": "Като организация, ангажирана с проблемите, свързани с противодействие на корупцията, в това число и с наблюдение на изборния процес, Асоциация \"Прозрачност без граници\" изразява своето категорично неодобрение на противоречивия, хаотичен и реактивен подход за промяна в законодателството относно финансирането на политическите партии. Това се казва в становище на нeправителствената организация за  промените в законите за политическите партии  и за държавния бюджет. В четвъртък парламентарната бюджетна комисия  одобри проекта  на премиера Бойко Борисов за актуализация на държавния бюджет, който предвижда  партийната субсидия да стане 1 лев  и беше внесен в парламента сутринта същия ден.  В рамките на един и същи ден Народното събрание разглежда два паралелни законопроекта, които Министерският съвет предлага без да е постигнал кохезия относно размера и начина на определяне на държавната субсидия за партиите, припомнят от организацията. Според тях фиксирането на размера на държавната субсидия на 1 лев за получен глас на последните парламентарни избори, съчетано с липсата на безплатен достъп до обществените медии по време на предизборна кампания и с ограничената практика за дарения, включително и забрана за официално финансиране от юридически лица, ще постави партиите в невъзможност да поддържат минимално ниво на дейност на партийните структури. : мотивите и в двата законопроекта са бланкетни; липсва оценката на въздействието във втория законопроект; не е консултирано общественото мнение, пише в позицията. В преходните и заключителни разпоредби на законопроекта за изменение на Закона за политическите партии липсва изменителна правна норма, която препраща към Закона за държавния бюджет. Въз основа на дългогодишния си опит и експертиза в тази област Асоциация \"Прозрачност без граници\" оценява, че   и за тях не се търсят адекватни решения. Така например съществени проблеми в тази област продължават да бъдат: ·   (сегашният чл. 27 от Закона за политическите партии препраща към друг закон, който се променя ежегодно по инициатива на изпълнителната власт и с решение на парламента в края на всяка календарна година, и не е систематична част от основния закон, регламентиращ дейността на политическите партии; фактът, че един ден след разглеждането на първия законопроект Министерският съвет е внесъл предложение за промени в Закона за държавния бюджет за 2019 г. е още едно потвърждение за този проблем); ·  , който (а) създава огромна диспропорция между партиите, които получават държавна субсидия и останалите партии, (б) бюрократизира партийните структури и (в) обезсърчава партиите да търсят легална финансова подкрепа от своите симпатизанти чрез малки и редовни дарения, които всъщност биха дали стабилна база на партийните структури; ·   на партиите от техните членове и дарители (в тази връзка винаги е отбелязвана добрата практика за финансиране на партиите в Германия, но тя никога не е била подлагана на обсъждане в българския парламент); ·   да извършва проверка за съответствие между реално получените и реално изразходваните пари в предизборните кампании (в тази насока бяха извършени редица промени, но и досега контролът на Сметната палата остава преди всичко контрол по документи); ·  , като например за благотворителност. ·   на партиите и особено въпросът за безплатното отразяване в обществените медии, които се издържат от парите на всички данъкоплатци и имат задължението да предоставят трибуна на различни гледни точки в обществото и да информират пълноценно гражданите. Въпросите за финансирането на политическите партии и на предизборните кампании са сериозни, засягат базисни структури в демократичното общество и се отразяват както на изборния процес, така и на начина, по който функционират политическите партии и основните институции в държавата. Именно затова към тях трябва да се подхожда с отговорност и с мисъл за последствията, които произтичат от едно или друго законодателно решение. В тази връзка подчертаваме, че смисълът от държавното финансиране на политическите партии е в това да бъде оказвана подкрепа на партиите, така че да поддържат ефективни партийни структури, които работят в интерес на избирателите и не попадат в зависимост от икономически интереси на големи корпоративни дарители. Държавната субсидия се предоставя, за да защитава политическия плурализъм, да подкрепя политически субекти, които са получили значителна избирателна подкрепа и да служи като бариера срещу корупцията. Двата разглеждани законопроекта трябва да бъдат синхронизирани в рамките на законодателната процедура. Призоваваме политическите лидери и народните представители да проведат задълбочена дискусия, с участието на заинтересувани страни, представители на академичната общност и експерти по темата, за да намерят адекватно решение на редица проблеми, произтичащи от модела на партийно финансиране. До преизчисляване на субсидиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Тълкованието на Слави Трифонов е, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. ", "date": "2019.06.10", "title": "\"Прозрачност без граници\": Промяната на партийното финансиране е хаотична"}
{"url": "https://www.dnevnik.bg/sport/2019/06/10/3922969_beshe_li_ograben_sebastian_fetel_v_gran_pri_na_kanada/", "text": "Себастиан Фетел пресече финала на  Гран при на Канада  пръв, но победата беше присъдена на Люис Хамилтън. Стартът беше белязан от много емоции и спорно решение, породило много коментари. Стюардите в Монреал наказаха Фетел с допълнителни 5 секунди към резултата за опасна маневра 22 обиколки преди края. Пилотът на \"Ферари\" изгуби контрол при влизането в комбинацията на трети и четвърти завой и пресече напряко през шикана. При връщането си на състезателната линия той попречи на своя преследвач Люис Хамилтън. В резултат дойде наказанието и промяната в класирането. Но справедливо ли е то? Моралният победител \"Не исках да печеля по този начин. Бях близо да го изпреваря на пистата и исках да сторя точно това. Знам колко е неприятно за Себастиан, защото той не го заслужаваше, но такива са правилата\", каза Хамилтън. Британецът прояви и пословичното си спортсменство, като покани съперника си на най-високото стъпало. Решението попречи на \"Ферари\" да вземе първата си победа през 2019 г. в единствения старт от началото на сезона, в който тимът беше конкурентен на \"Мерцедес\". От \"Ферари\" определиха Фетел за морален победител. Ръководството на Скудерията опита да успокои германеца, за да се яви на награждаването и пресконференцията. След състезанието от \"Ферари\" съобщиха на международната федерация (ФИА), че планират да обжалват решението на рейс контрола и стюардите. Тимът има срок от 96 часа да подаде официална жалба, която трябва да се гледа от Апелативната комисия към ФИА. В комюникето, разпространено от стюардите след състезанието, се посочва точката, по която е наказан Фетел (38.3). В същото време обаче наказанията по тази точка, които се отнасят за добавяне на време и са наложени в последните три обиколки на състезанието или след неговия край, не могат да бъдат обжалвани. Двоен аршин или неясен правилник \"Разочарован съм, защото това което се случва, не е спортът, в който се влюбих като дете. Допуснах грешка, върнах се на пистата и Люис просто трябваше да реагира, това е състезание. За мен в това се корени нашият спорт и всички по-стари пилоти и фенове ще се съгласят с мен\", каза Фетел на пресконференция. Германецът изрази съжаление за отминалите времена във Формула 1, където подобни наказания не са налагани. \"Иска ми се да можех да се състезавам със сегашните ми умения в златната ера на Формула 1, със старите коли и пилоти\", добави четирикратният световен шампион. \"Не става въпрос само за моето наказание, а за това как се превръщаме в адвокати, тълкуваме точки и наказания от един правилник, който не е ясен така или иначе. Това не е Формула 1.\" В самия правилник не е указано кога се налага наказание от 5 секунди или повече, а се оставя всяка ситуация да бъде тълкувана от стюардите. Италианската телевизия, която предава стартовете от Формула 1, припомни аналогичен случай от преди три години. В Гран при на Монако през 2016 г. Хамилтън блокира Макс Верстапен от \"Ред бул\", след като беше минал през новия шикан. Тогава обаче не последва наказание за пилота на \"Мерцедес\" и той взе победата в Княжеството. Дъжд от критики Светът на Формула 1 прие с голямо възмущение станалото в Канада и се обедини около мнението, че решението на стюардите \"развали едно хубаво състезание\". Световният шампион от 2009 г. Дженсън Бътън, който беше част от екипа на Sky Sports в Монреал дълго анализира ситуацията. \"Себастиан допусна грешка и това е факт, но действието се развива с над 160 км/ч и стюардите трябва да са наясно, че той не може да спре на едно място. Колата му се изпързаля и всичко стана за части от секундата. За мен това наказание е незаслужено\", обясни британецът, който е бивш съотборник на Хамилтън в \"Макларън\". Според Бътън на тясната писта в Канада трябва да се спазват правилата от уличните трасета, където пространството е ограничено. \"Това решение оставя горчив вкус в устата след едно великолепно състезание.\" Американската легенда Марио Андрети (шампион от 1978 г.) също разкритикува стюардите за взетото решение. \"Мислех, че функцията на стюардите е да наказват решения при опасни действия, а не при грешки, продиктувани от здраво каране. Това, което се случи в Канада, е неприемливо за нашия спорт.\" Световният шампион от 1996 г. Деймън Хил изрази съжаление, че решението е лишило надпреварата от оспорвани финални обиколки. Британецът припомни и Гран при на Франция от 1979 г., белязано от епичната битка на Жил Вилньов и Рене Арну. И до днес дуелът им на пистата в Дижон е считан за един от най-великите в историята на Формула 1 заради многобройни контакти между двамата и разлика на финала от малко над десета от секундата. \"Какво стана със слогана \"Оставете ги да се състезават\", написа в социалните мрежи бившият пилот Алекс Вурц. Шампионът от 1992 г. Найджъл Менсъл пък нарече резултата \"фалшив\". \"Срамно решение, което ни отне удоволствието от битката между двама големи шампиони, които караха прекрасно. Всичко завърши с фалшив резултат.\" Бившият съотборник на Фетел в \"Ред бул\" Марк Уебър също беше краен в мнението си. Австралиецът, който докато караше имаше обтегнати отношение с германеца написа: \"Някой от стюардите състезавал ли се е изобщо през живота си? Не гледах състезанието, но сега видях \"инцидента\". Странно наказание\".", "date": "2019.06.10", "title": "Беше ли ограбен Себастиан Фетел в Гран при на Канада"}
{"url": "https://www.dnevnik.bg/bulgaria/2019/06/10/3923051_sudut_prekrati_delata_sreshtu_otkaza_na_peevski_i/", "text": "Върховният административен съд (ВАС) остави без разглеждане двете жалби и прекрати делата на сдружение БОЕЦ срещу решения на Централната избирателна комисия (ЦИК), с които Мустафа Карадайъ и Делян Пеевски бяха заличени като евродепутати, макар че бяха избрани за представители на ДПС в Европейския парламент. Двамата се отказаха и ЦИК прие заявленията им, а това доведе до оспорване от БОЕЦ, които внесоха две жалби във ВАС. Според гражданското сдружение Карадайъ и Пеевски могат да се откажат единствено като  подадат оставки пред Европейския парламент , а ЦИК е приел отказа им в разрез със закона. Според ВАС обаче гражданското сдружение няма правен интерес да обжалва решението на ЦИК. (Решението за Пеевски може да видите  тук , а решението за Карадайъ -  тук ). \"За оспорващите не е налице правен интерес и по смисъла на чл. 147, ал. 1 от АПК, която разпоредба изисква с обжалвания административен акт да са нарушени или да са застрашени техни права, свободи или законни интереси или с решението да им се вменяват задължения, каквито до момента не са имали. В случая оспорваното решение на ЦИК по никакъв начин не се отразява на тяхната правна сфера\", пишат в двете решения съдиите от ВАС. Магистратите се позовават и на разпоредбата на чл. 394 от Изборния кодекс, в която е посочено кой може да обжалва – другите кандидати за членове на европарламента, партиите и коалициите или представител на инициативен комитет, ако е независима кандидатура. За сдруженията и избирателите защитата на обществения интерес може да се осъществи единствено чрез сезиране на прокуратурата за тяхната защита, посочват от ВАС. И прекратяват двете дела, тъй като БОЕЦ нямат правен интерес да оспорват решенията на ЦИК и отказа на Пеевски и Карадайъ да работят в европарламента. На 31 май ЦИК обяви окончателния списък на избраните български представители в ЕП. Това са Искра Михайлова, Атидже Алиева и Илхан Кючук. От БОЕЦ възразиха, че Алиева и Михайлова не са избрани по вота на гласоподавателите, а са в списъка, защото избраните в листата преди тях Мустафа Карадайъ и Делян Пеевски заявиха, че се отказват от местата си като евродепутати. Отказът е станал, след като двамата са подали заявления в изборната комисия, че не желаят да бъдат обявявани за избрани за членове на Европейския парламент. \"По същество заявлението представлява оттегляне на съгласието на кандидата по чл. 365, ал. 1, т. 3 на Изборния кодекс за участие в изборите, което е необходимо изискване за регистрация. При положение че такова съгласие вече не е налице, ЦИК заличава от съответната кандидатска листа и не обявява лицето за избрано за член на ЕП\", се посочва в решението на комисията за Пеевски (вижте решението  тук ). Според представители на ЦИК тя не може да откаже на двамата от ДПС, защото това е личен акт. По същия начин Делян Пеевски бе заличен от листата на ДПС и на предишните европейски избори през 2014 г., след като се  отказа да бъде евродепутат . Това стана, след като в рамките на 10 часа част от членовете на тогавашната комисия си промениха мнението - както предната вечер защитаваха тезата, че избраният няма право на отказ след изборния ден, а само преди изборите, така на следващата сутрин гласуваха за заличаването на Пеевски от листата, пише  в. \"Капитал\".  Аргумент против решението е, че оставката се подава до Европейския парламент и едва тогава ЦИК ще се произнесе по обявяването на следващия кандидат в листата.", "date": "2019.06.10", "title": "Съдът прекрати делата срещу отказа на Пеевски и Карадайъ да са евродепутати"}
{"url": "https://www.dnevnik.bg/analizi/2019/06/10/3922538_faliraneto_na_bnt_e_suznatelno_usilie/", "text": "Технически погледнато, Кошлуков трябва да обяви БНТ в неплатежоспособност, така или иначе не си плащат дълговете. Не е вярно, че са само по времето на Константин Каменаров е натрупан този но основната част е \"негова заслуга\". Трупан е през последните десет години. Проблемът е, че по Закона за радиото и телевизия лицензията на медия, която е в неплатежоспособност - трябва да се оттегли. Дългът е основно към контролирания от Виваком НУРТС (Пеевски и ВТБ), но е странно, че годишната сума е 11 милиона лева, а дългът скача с повече от 25 милиона лева само за година.и половина - тоест . Един от тях е \"Стани богат\", в който умишлено отговорите са изключително трудни при слаби награди. Ако видите сметките ще разберете, че се плащат значителни суми на външни хора. А това означава, че фалирането на БНТ е съзнателно усилие за вкарването на БНТ в умишлена свръхзадлъжнялост, и още по-очевидно е, че това е част от цялостния план за овладяване на ефира - след придобиването на Нова ТВ, тихата сделка зад кадър за БТВ. но то няма да дойде скоро и от този парламент. СЕМ трябва да понесе своята отговорност, заради липсата на контрол.", "date": "2019.06.10", "title": "Фалирането на БНТ е съзнателно усилие"}
{"url": "https://www.dnevnik.bg/evropa/2019/06/10/3923050_germaniia_vzima_merki_sreshtu_izmamite_s_detski/", "text": "\"Законът няма за цел да криминализира граждани на ЕС от България и Румъния например. Точно обратното: нашата цел е да ги защитим. Ние не искаме те да бъдат примамвани към Германия с фалшиви обещания.\" Това обяви християндемократът Томас де Мезиер, бивш вътрешен министър на Германия, по време на дебата за новия закон срещу нелегалните практики при заплащането на работници и срещу измамите с детските надбавки. Той бе приет миналата седмица. От години германските общини се оплакват от измами със социални помощи и детски надбавки, извършвани от граждани на ЕС. В местните медии редовно се появяват информации за съвместни акции на полицията, митническите служби и Семейната каса, при които многократно са установявани злоупотреби, в които са замесени граждани от български и румънски произход. Много от тях обаче стават жертва на измамници - безскрупулни посредници ги примамват към Германия с обещания за добри трудови условия. Истината обаче често е друга: непочтени работодатели ги назначават като надничари срещу нелегално ниски трудови възнаграждения. Какво точно се променя? Новият закон има за цел да засили борбата срещу този вид престъпления. Той предвижда регионални клонове на отдел \"Работа на черно\" към Службата по финансов контрол да получат нови кадрови попълнения, а самите служители да имат повече правомощия в работата си - когато извършват контролни проверки или провеждат разследвания. Така например вече ще са позволени и контролни акции на самите борси за надничари. Това предпазва работниците от нелегалните практики при заплащането, тъй като немалко работодатели, които наемат оттам работници, им плащат много под минималната почасова ставка. Този закон обаче е от полза и за мнозинството почтени работодатели, които са стриктни в това отношение. Що се отнася до злоупотребите с детски надбавки, тук ще бъдат разширени правомощията на Семейната каса. Тя ще има правото сама да проверява отделни случаи, за да установи дали не са налице някакви нарушения, например на правото на свободно придвижване в ЕС. Изплащането на детски надбавки може да бъде преустановено дори и само при наличието на подозрение за измама. Освен това отсега нататък новопристигналите в Германия граждани на ЕС ще получават детски надбавки през първите три месеца от пребиваването си в страната само ако могат да докажат някакъв месечен доход. \"За доброто на Германия\" Мерките целят да спрат порочната практика \"чужденци да идват в Германия само заради детските надбавки\", както се изрази депутатът от ХДС Йоханес Щайнигер. По думите му безработни граждани на по-бедни страни от ЕС възприемат германските детски надбавки като социални помощи. Всички представители на ХДС/ХСС, участвали в дебата за новия закон, призоваха съответните институции и местните служби да започнат да прилагат закона бързо и последователно. Само тогава той ще има ефект, убедени са те. \"Правим това за доброто на Германия\", изтъкна Александер Радван от Християнсоциалния съюз. Според него с този закон ще бъдат предотвратени огромни щети.", "date": "2019.06.10", "title": "Германия взима мерки срещу измамите с детски надбавки"}
{"url": "https://www.dnevnik.bg/sviat/2019/06/10/3923025_hiliadi_dobrovolci_i_vodolazi_chistiha_plajove_v/", "text": "Хиляди доброволци събраха тонове пластмаси и отпадъци от скалите и плажовете по бреговете на района на баските в Испания. Като част от Световния ден на океаните водолази извадиха ръждясали боклуци от дъното в навечерието на летния сезон, съобщи \"Ройтерс\". Активистите със сини тениски не само прочистваха от бутилки и други отпадъци, но и пресяваха пясъка по плажовете, за да отсеят парченца пластмаса. На брега на Бискайския залив се намира природният резерват Урдайбай, защитаващ едни от най-важните влажни зони на Иберийския полуостров. Той заема площ от около 220 кв.км при устието на река Ока и е местообитание за много прелетни птици. От 1984 г. районът има статут на защитена територия от ЮНЕСКО.", "date": "2019.06.10", "title": "Хиляди доброволци и водолази чистиха плажове в Испания"}
{"url": "https://www.dnevnik.bg/sport/2019/06/10/3923101_hubchev_opravda_zakusnialata_selekciia_na_levski_s/", "text": "Левски\" започна подготовката си за новия сезон с 12 футболисти и  новия си треньор Петър Хубчев . Според специалиста това обаче не е толкова лошо, след като може да проведе индивидуални разговори и задълбочени тренировки с всички присъстващи. След идването на Хубчев на треньорския пост \"Левски\" освободи десет играчи, а още двама не влизат в плановете на треньора. Дотук не е привлечен нито един нов, а Хубчев оправда това с търсенето на подходящите. \"Имаме няколко футболиста, с които разговаряме. Някои дори играха вчера, на други първенствата им вървят. От десетина дни по цял ден се занимаваме със селекцията. Искаме да знаем, че ако бъркаме, грешката е в нас. Търсят се точните хора, но всичко иска време\", каза Хубчев. Треньорът уточни, че на стадион \"Георги Аспарухов\" ще бъдат взимани футболисти, които \"са мотивирани да дойдат в \"Левски\". \"На базата на бюджета ни се опитваме да сглобим отбор. Искаме да имаме пет или шест водещи футболисти и около тях да интегрираме млади футболисти, независимо дали са българи или чужденци\", каза Хубчев. Треньорът добави, че  Валери Божинов  е освободен по футболни причини.", "date": "2019.06.10", "title": "Хубчев оправда закъснялата селекция на \"Левски\" с търсенето на подходящи хора"}
{"url": "https://www.dnevnik.bg/bulgaria/2019/06/10/3923094_asociaciiata_na_evropeiskite_jurnalisti_sledi_sluchaia/", "text": "Асоциацията на европейските журналисти – България, следи казуса с търговската марка на вестник \"Телеграф\", чието заличаване според публикация в изданието е постановено от Софийската районна прокуратура, съобщава организацията. Посочва, че в деня, в който случаят придоби публичност, се е свързала с Васил Захариев, главен редактор на вестника, за да поиска копие от прокурорското постановление, за да се запознае с него в пълнота. \"Телеграф\" публикува факсимиле от документа със заличени данни. До момента документът не е предоставен на организацията. За случая се разбра в петък, повече по темата четете  тук . Асоциацията припомня позицията си, че държавните институции трябва да са много внимателни, когато предприемат действия по отношение на журналисти и медии, и добре да обясняват мотивите си, за да не се създаде усещането за репресия и цензура. Както правилно отбелязва и в. \"Телеграф\" в статията си от 7 юни, оспорването на търговска марка е въпрос от гражданското право. Остава обаче загадка защо, след като е наясно с това, главният редактор на вестника е сезирал МВР за предполагаемо престъпление от сайт със сходно име. Единствено съд би могъл да реши казуса, ако съществува спор за търговската марка \"Телеграф\", се посочва в позицията на асоциацията.", "date": "2019.06.10", "title": "Асоциацията на европейските журналисти следи случая с марката на \"Телеграф\""}
{"url": "https://www.dnevnik.bg/gradska_sreda/2019/06/10/3923116_toploto_vreme_povdignalo_plochite_po_tramvainoto_trase/", "text": "Причината да се надигнат плочи по трамвайното трасе на ул. \"Граф Игнатиев\" и на площад \"Славейков\" през уикенда вече е установена от инженерите експерти на общинска дирекция \"Транспортна инфраструктура\", заяви днес кметът Йорданка Фандъкова. Тя дословно цитира констатацията им: \"температурно разширение на напречните отводнители, които са монтирани директно до релсите\". Температурите в събота и неделя в София доближиха 30 градуса, показа справка в синоптичните прогнози. \"Трябва да съберем проектантите и да видим какъв е проблемът с температурните разширения. Направих справка, че законите на термодинамиката се учат в пети клас. Надявам се тези, които са проектирали, да не са бягали от час\", заяви зам.-кметът по транспорта Дончо Барбалов и изрази надежда скоро да се намери решение на проблема. Ремонтът на трамвайните релси беше първият етап от обновяването на ул. \"Граф Игнатиев\" и беше приет в края на 2018 г., обясни кметът. \"Това е първото лято, в което трасето се експлоатира и – дефекти. Обявявам налагане на максималната санкция за изпълнителя на този участък – 280 хиляди лева\", каза Фандъкова. Трамвайното трасе е проектирано от общинското предприятие \"София проект\" и е изпълнено от фирмата \"Джи Пи груп\". \"Те са длъжни да отстранят дефектите за своя сметка, защото обектът е приет, но е в гаранция\", допълни Фандъкова. Тя изрази притеснение за компетентността на проектантите, тъй като те е трябвало да изчислят колко точно да са дебели фугите между плочите по трамвайните линии. На 28 май при приемането на обновените тротоари по ул. \"Граф Игнатиев\" и площад \"Славейков\", което е вторият етап от ремонта, директорът на общинската дирекция \"Транспортна инфраструктура\" Даниел Евлогиев обясни, че са наложени санкции от 109 хиляди лева на \"Джи Пи груп\" за некачествено изпълнение, но констатираните дефекти няма да се отстраняват, защото не пречели на експлоатацията. Общата сума на обществената поръчка за ремонта е 24.5 милиона лева.", "date": "2019.06.10", "title": "Топлото време повдигна плочите по трамвайното трасе на \"Граф Игнатиев\", обяснили на Фандъкова"}
{"url": "https://www.dnevnik.bg/intervju/2019/06/10/3923104_menidjurut_na_huauei_za_bulgariia_ne_izpadaite_v/", "text": "Ситуацията около санкциите, които американската администрация обяви срещу китайския технологичен гигант \"Хуауей\" (Huawei), продължава да се променя, но отразяването ѝ в медии и социални мрежи създаде объркване какво точно се случва и какви са заплахите. \"Дневник\" потърси информация директно от източника - Лонгруи Циу, който е регионален мениджър на Huawei Consumer Business Group за България и Северна Македония.  - Читателите ви знаят, че много неща се случват в момента между САЩ и \"Хуауей\" и не знаем какъв ще бъде крайният резултат. На този етап едва ли някой може да заяви директно и ясно какво ще се случи. Това е събитие от много висок порядък и дори ние като компания не можем да кажем какъв ще бъде изходът от този спор. Аз отговарям за потребителските продукти на \"Хуауей\" в България и Македония и имам известна информация за спора със САЩ, но значително повече мога да обсъждам местните процеси в този сегмент. Да, бих могъл да коментирам отношенията на нашата компания с американската администрация, но това ще е само в личен план, моите лични впечатления и мнение, не цялата група. - Знам това, което нашият основател Рен Жънгфей каза неотдавна на подобен въпрос - че няма личния телефон на Доналд Тръмп и че разговорите са с администрацията на американските корпоративни партньори. - Крайните потребители на наши продукти винаги ни питат три основни въпроса. Първият е \"Мога ли все още да използвам приложенията на \"Гугъл\" в моето устройство?\". Отговорът е много ясен и категоричен - да, няма никакъв проблем, всичко работи и ще работи нормално. Вторият засяга обновяването на сигурността на операционната система и приложенията. Ние предоставяме и ще продължим да предоставяме обновяване и коригирането на проблеми на Android, няма никакъв проблем в това.  Третият въпрос е за ъпгрейд на наши устройства с по-нови версии на Android и по това в момента преговаряме с \"Гугъл\". В момента е отворена програма за бета-тестване на Android Q, в която Huawei участва с Mate 20 Pro. Препоръчвам на българските потребители да се информират директно от съобщенията на американската компания. Там ясно бе казано на 20 май: \"За потребителите на нашите услуги Google Play и функциите за сигурност от Google Play Protect ще продължат да работят на съществуващите Huawei устройства.\" - Да, отношенията и в новата ситуация са същите, \"Гугъл\" продължава да изпълнява партньорските си ангажименти и в момента. Споменаваният в медийни публикации 90-дневен срок, отпуснат от \"Гугъл\", не е тримесечен лиценз за \"Андроид\" или приложенията, а бизнес формат за продължаване на всички досегашни отношения в същия вид. Много хора бъркат двете неща и това е грешка - устройствата им няма да спрат след 3 месеца, няма да изгубят и обслужването си от \"Гугъл\". - Тук отново ще припомня, че каквото и да се случи, устройствата, които притежават хората, ще продължат да работят и да се обновяват, както сега. Що се отнася до т.нар. план Б, по принцип всяка нормална компания има такъв резервен план. Мога да потвърдя, че компанията има алтернативи - за устройства, чипове или програми - но аз знам само малка част от тази подготовка. Приблизително половината ни компоненти за чипове и оборудване идват от американски компании, другата половина са наши. Ако те спрат да ни снабдяват, ще заместим с наше производство и тази половина. Личното ми мнение е, че дори нашите компоненти може би са дори по-добри, особено за европейския пазар. Но официалната позиция на компанията е ясна – ние предпочитаме да останем с \"Андроид\" и \"Гугъл\", промяна няма. - Разбира се, проверихме има ли реакция и последици от американските действия и първите ми впечатления са, че ситуацията в България е доста стабилна. В момента \"Хуауей\" е във водещите заглавия на новините, много се пише за събитията. За съжаление, някои български медии не отразяват правилно какво се случва доверяват се на чуждестранни медии и агенции и може би в бързането първи да публикуват поставят сензационни заглавия. Но като цяло повечето публикации и коментарите в социални мрежи (в рамките на 77%) са неутрални в този спор, около 20% са позитивни, негативните са в рамките на 7%, и то в зависимост от конкретен ден.  В България брандът ни е в добро \"здравословно състояние\". Виждаме колко емоционално ни подкрепят във фен клубове на \"Хуауей\" със снимки и послания, за които благодарим. Но знаем също, че в комуникацията има проблем с това не само какво четат хората, но и как го свързват с личния си опит. Дори ясно да е обяснено, че едно решение засяга бъдещето, някои от тях го възприемат като засягащо веднага личните им устройства. А това означава, че е нужно още обясняване, за да няма погрешни интерпретации. Затова тези дни създадохме специален сайт  huaweimatters.com/bg/ , който да обяснява и да дава в България отговори конкретно на сегашната ситуация.  - Те също потвърждават, че работата ни продължава без промени, току-що започна и отдавна планираната ни лятна промоция на P30 с безжичната водоустойчива тонколона Soundstone и ние сме им благодарни, особено в сегашната сложна обстановка. Убедени сме, че имаме капацитет и потенциал да преминем през трудностите и да продължим това партньорство. - Стратегията ни за българския пазар не се е променила - \"Хуауей\" работи за изграждане на цялостна комплексна среда от наши устройства и услуги. Става дума за смартфони, таблети, персонални компютри, устройства с изкуствен интелект... общо 8 групи устройства. Това е процес, в който се включват все повече продукти, и той ще продължава до безкрайност, т.е. предвижда и това, което ще се появи в бъдеще.  - Това е стратегия, която вече прилагаме. Въвеждаме нови и нови устройства, но навлизането им е зависимо и от наличието на нова инфраструктура, нови приложения. Това са все неща, които не зависят само от \"Хуауей\" - въвеждането ангажира разработчици, тестване в българската среда, време за доставки и т.н. - Ще отговоря с едно сравнение - разрешаването на проблеми със сигурността на тези мрежи е като във футбола, трябва ви добър отбор. Сигурността е обща отговорност и от нея печелят всички. Не можеш да разчиташ на един играч - трябва да се включат правителствата, институциите на Европейския съюз, партньорите в бизнеса, всички.  Нужно е да седнем и заедно да обсъдим правилата, на кое да обърнем повече внимание, кои са рисковете, колко са големи... Това е съвсем нова технология и никой не знае какви са предизвикателствата, за нея нямаме опит от миналото, който изцяло да пренесем в тази сфера. Няма нужда взаимно да се обвиняваме, \"Хуауей\" има най-добро желание и предлагаме подобни дискусии, как да подобрим 5G изследванията и разработките, защото никой не знае всичко за тази нова технология.  - Нашият президент заяви в Брюксел, че рискуваме да изпаднем в епоха на издигане на стени, докато всъщност трябва да разговаряме повече. В глобалния свят издигането на стени на първо място ще навреди на веригите за снабдяване, от което ще страдат всички. - Основателят на \"Хуауей\" Рен Жънгфей заяви неотдавна в интервю за група журналисти, че ние никога не сме вършили нещо подобно като компания и никога няма да го направим. Никога китайското правителство не е искало от нас подобно нещо.  Европейският пазар, който е много важен за нас, за пръв път се среща с компания като \"Хуауей\". Ние сме подложени на подробен одит и проверки, едва ли друга компания е била обект на такова внимание. В един момент се чувстваме едва ли не голи - до такава степен сме открити за въпроси и проверки.  - Не разполагам с конкретни данни по вашия въпрос. Но имаме основен принцип в компанията - прозрачност, публичност, включително за високите технологии. Чуждестранни компании също постъпват по подобен начин, не смятам, че Китай прави нещо различно. В много отношения ние се учим от това, което правят компании в САЩ и Европа.  Това е и една от причините да успяваме в Китай, където в нашия сектор има чисто държавни компании. Защо те не успяват и не са конкурентоспособни, ако смятате, че връзката с държавата е толкова решаващ фактор? Нашият отговор е, че сме фокусирани върху нуждите на клиентите ни. Непрекъснато опитваме да подобряваме продуктите и услугите си, влагаме огромна част от приходите си - а размерът им е публично достъпен - в разработки и изследвания, за което идеален пример е уникалната камера на новият ни флагман Р30 Pro.  Почти непрекъснато правим - включително на българския пазар - промоции на продукти и специални услуги с отстъпки за сервиз. Така доказваме на потребителите, че сме способен партньор - на местно и на глобално ниво - на който могат да имат доверие. Затова толкова бързо наехме нови служители в България. Личното ми желание е \"Хуауей\" да се превърне в стандарт в България за високо качество. Отново ще кажа - не изпадайте в паника, не се поддавайте на невярна информация, всички устройства на \"Хуауей\" работят и ще се обновяват, екраните ви няма за угаснат. ", "date": "2019.06.10", "title": "Мениджърът на \"Хуауей\" за България: Не изпадайте в паника, устройствата ви няма да угаснат"}
{"url": "https://www.dnevnik.bg/bulgaria/2019/06/10/3923147_da_se_suzdadat_antiteroristichni_centrove_predlaga/", "text": "Трябва да бъдат създадени антитерористични центрове, в които възможно най-бързо да се получава и обработва информацията и действията между институциите да бъдат координирани. Това съобщи министърът на вътрешните работи Младен Маринов по случая със  задържания 16-годишен ученик в Пловдив , който подготвял терористичен акт. Маринов каза, че идеята за тези центрове е обсъждана с главния прокурор Сотир Цацаров, заместника му Иван Гешев и на ниво Министерски съвет. Министърът припомни, че и в момента действа Национален контратерористичен център, който работи в структурата на Държавната агенция \"Национална сигурност\" (ДАНС) и е точката за контакт с външните партньори. Според Маринов обаче има промяна на обстановката, а това налага и промяна в организацията на институциите, ангажирани с борбата с тероризма. На въпрос дали е имало други случаи, подобни на този в Пловдив, Младен Маринов заяви, че в интерес на работата е добре те да не стават обществено достояние. \"Аз не бих искал това дете да влиза в обществения фокус. По този начин ние го лишаваме от възможността то да се адаптира в която и да е друга среда. С това дете трябва да се работи в посока то да се изведе от тази среда, в която е влязло\", каза министърът, цитиран от \"Фокус\". Той обясни, че непрекъснато трябва се провежда информационна кампания сред учениците. \"Това не е работа само на МВР. Трябва да залегне в Закона за тероризма. Там има изписани мерки, които всяка институция трябва да изпълнява\", допълни Маринов. Инспектори от детска педагогическа стая започват от днес работа с 16-годишното момче от Пловдив, разследвано за тероризъм, защото е общувало с вербовчик от \"Ислямска държава\". Психологът Младен Владимиров коментира пред БНР, че отделянето от семейството, за което настояват от прокуратурата, \"няма да има добър резултат върху детето\" и призова психолозите \"да бъдат по-щадящи\". Според експерти психолози, когато момчето се върне на училище с етикет на \"жертва\" или \"терорист\", рискува да бъде отхвърлено от съучениците си или превърнато в герой от по-проблемните деца. Заради това е по-добре самоличността му да не става публично достояние.", "date": "2019.06.10", "title": "Да се създадат антитерористични центрове, предлага вътрешният министър"}
{"url": "https://www.dnevnik.bg/kultura/2019/06/10/3923061_za_pruv_put_nagrada_toni_beshe_vruchena_na_aktyor_v/", "text": "Актрисата Али Строукър получи отличието за поддържаща женска роля за участието си в нова версия на класическия мюзикъла \"Оклахома!\" на 73-ото издание на наградите \"Тони. Така тя се превърна в първия актьор в инвалидна количка, който взема отличието, предаде \"Ройтерс\". С най-много статуетки от церемонията в \"Рейдио сити мюзик хол\" си тръгна мюзикълът \"Градът на ада\" (Hadestown). Постановката, която грабна 8 приза, е за пътешествието на една двойка до подземното царство. Тя е базирана на старогръцкия мит за Орфей и Евридика. Рейчъл Чавкин, която взе наградата за режисура на мюзикъл за работата си по \"Градът на ада\", отбеляза, че е единствената жена с мюзикъл на Бродуей тази година. Тя призова театралният свят да не затваря очи пред тази отрицателна тенденция. \"Това е провал на въображението\", каза Чавкин на публиката. За най-добра театрална пиеса беше избрана \"Лодкарят\" на британския драматург Чез Бътъруърд. В нея той се занимава с болезнената тема за насилието в Северна Ирландия през 80-те години на XX век. Постановката по текста донесе наградата за най-добър режисьор на Сам Мендес. Брайън Кранстън взе отличието за водеща мъжка роля. Той играе телевизионен водещ в \"Мрежата\", адаптация по едноименния филм от 1976 г. Кранстън посвети наградата си на истинските журналисти и обърна внимание на постоянните атаки на американския президент Доналд Тръмп към медиите. Актьорът заяви, че врагът на хората не са медиите, а демагогията. Наградата за водеща женска роля отиде при 87-годишната Илейн Мей, а отличието за главна мъжка роля в мюзикъл взе Сантино Фонтан за участието си в \"Тутси\" по едноименния филм от 1982 г. За превъплъщението си в музикалната легенда Шер в \"Шоуто на Шер\" Стефани Блок грабна \"Тони\" за водеща женска роля в мюзикъл.  Призът за поддържаща женска роля в мюзикъл взе Силия Кийнън-Бългър, която участва в адаптацията по романа на Харпър Ли \"Да убиеш присмехулник\". Английският актьор Бърти Карвъл, който влиза в образа на медийния магнат Рупърт Мърдок в постановката \"Мастило\", взе отличието за поддържаща роля при мъжете. Актрисата Розмари Харис и драматургът Терънс Макнели получиха статуетки за цялостно творчество. Наградите \"Тони\" са учредени през 1947 г. и носят името на театралната актриса Антоанет Пери, наричана Тони. Те се присъждат за най-добрите продукции на Бродуей и са смятани за театралния еквивалент на наградите \"Оскар\". ", "date": "2019.06.10", "title": "За пръв път награда \"Тони\" беше връчена на актьор в инвалидна количка"}
{"url": "https://www.dnevnik.bg/sviat/2019/06/10/3923167_kljuchov_suvetnik_na_trump_iska_do_4_godini_otlagane/", "text": "Ръсел Вогт, и.д. директор по въпросите на бюджета в администрацията на Белия дом, е поискал отлагане с до 4 години (спрямо сегашните 2) на ключови части от закон, с който се налагат ограничения срещу дейността на \"Хуауей\" (Huawei Technologies) в САЩ. Мотивите са, че американските компании, използващи оборудване и технологии на китайския гигант, се нуждаят от повече време за адаптиране към новата ситуация,  съобщи \"Уолстрийт джърнъл\" . Изданието се позовава на писмо от 4 юни на Вогт до вицепрезидента Майк Пенс и 9 конгресмени, с чието съдържание са се запознали репортери. Според WSJ то е вид потвърждение от най-високо място във федералната администрация за това, че има затруднения с бързото спиране на бизнеса на фирми от САЩ с китайската компания. В текста се казвало, че би последвало \"драматично намаляване\" на броя на фирмите, които ще могат да снабдяват правителството, както и че непропорционално ще бъдат ударени разчитащи на грантове от бюджета компании в селските райони на страната, където \"Хуауей\" е популярен доставчик. Вашингтон често обвинява \"Хуауей\" в шпионаж и кражба на интелектуална собственост, както и че е под контрола на китайското правителство, военните или разузнавателните служби. Компанията категорично отхвърля тези обвинения и обжалва в съда законността на ограниченията, които ще бъдат въведени през закона за бюджета за отбрана на САЩ, обяснява \"Ройтерс\". Със закона National Defense Authorization Act (или NDAA) се забранява употребата на федерални средства за купуване на продукти от \"Хуауей\" в името на националната сигурност. Забраната още не е влязла в сила. Писмото на Вогт засяга друга част от закона, изискваща трети доставчици и компании по договори за оборудване и услуги да не участват в подобни покупки или да правят бизнес с такива, които в значителна степен използват оборудване на \"Хуауей\" и още близо 70 свързани с нея фирми. \"Целта е да сме сигурни, че тези компании, работещи с американското правителство или получаващи федерални дарения или кредити, имат достатъчно време да спрат да правят бизнес с\"Хуауей\" и другите описани фирми в NDAA\", се казва в официално съобщение на службата на Вогт, откъдето настояват, че това не е промяна в политиката на Вашингтон. Този процес няма да спре сроковете на друго много по-сериозно като ефект за китайците действие - на министерството на външната търговия, което включи \"Хуауей\" в специален списък на фирми, с които може да се търгува единствено с позволение на администрацията. Този списък е резултат от президентска заповед от май и засяга изключително много доставчици на компоненти или програмно осигуряване за китайската компания.", "date": "2019.06.10", "title": "Ключов съветник на Тръмп иска до 4 години отлагане на санкции срещу \"Хуауей\""}
{"url": "https://www.dnevnik.bg/sport/2019/06/10/3923179_rasistko_i_grubo_posreshtane_na_turskite_futbolisti_v/", "text": "Само ден след  победата на турския национален отбор по футбол срещу световния шампион Франция  вълненията в състава на Шенол Гюнеш бързо се промениха. С пристигането на тима в Рейкявик за гостуването на Исландия в квалификация за Евро 2020 напрежението се покачи неочаквано, а ситуацията се разви до дипломатически скандал. \"Расистко\", \"грубо\", \"неуважително\" и \"недопустимо\". Така в Турция беше определено посрещането на футболистите в Рейкявик. Отборът трябвало да стои три часа на летището, като членовете му преминали задълбочена проверка. Исландските власти не са дали обяснение за действията на служителите, пише trtworld.com. Говорителят на президента Реджеп Ердоган - Ибрахим Калън, използва \"Туитър\", за да изрази недоволството си. \"Нашата държава и народът са с националния отбор, който ще даде най-добрия отговор на терена\", заяви той. Комуникационният директор на турското президентство посочи, че отношението към футболистите \"не е в тона на дипломатическата учтивост, нито на спортсменското поведение\". Министерството на външните работи на Турция е изпратило протестна нота до Исландия чрез норвежкото посолство, съобщава NTV. \"Чакахме три часа. Взеха чантите на всички ни. Това, което направиха, беше неуважително\", заяви полузащитникът Емре Белозоглу. Турция е начело в група Н след три победи в три мача. Двубоят с Исландия е във вторник.", "date": "2019.06.10", "title": "\"Расистко\" и \"грубо\" посрещане на турските футболисти в Исландия предизвика скандал"}
{"url": "https://www.dnevnik.bg/gradska_sreda/2019/06/10/3923214_obshtinata_objalva_v_suda_sankciite_ot_15_mlnlv_za/", "text": "Ние винаги имаме такива взаимоотношения с управляващия орган\", заяви Йорданка Фандъкова по повод наложената финансова корекция в размер на 1.5 милиона лева от Министерството на регионалното развитие и благоустройството (МРРБ) на Столичната община. МРРБ е установило нередности в договора на общината с фирмите \"Джи Пи груп\" и \"ПСТ груп\", спечелили обществените поръчки за ремонта на Зона 2 - ул. \"Граф Игнатиев\", и на Зона 4 - площад \"Св. Александър Невски\". Размерът на двете поръчки е над 40 милиона лева. Финансовата корекция е била наложена през март, тъй като МРРБ като наблюдаващ орган по оперативна програма \"Региони в растеж\" е установило, че Столичната община е наложила по-високи изисквания за образователен ценз при подбора на кандидатите за обществената поръчка. Изискването на общината за експертите по качеството било да имат висше инженерно образование, но според МРРБ това е ограничило другите кандидати в търга, съобщи в. \"Сега\". Санкцията на МРРБ, наречена финансова корекция, е в размер на 5% от стойността на всеки от двата договора. За \"Джи Пи груп\" тя е 787 722 лева, а за \"ПСТ груп\" - около 900 000 лева. \"Обжалваме тези корекции и една от основните причини, заради която ни бяха наложени, са завишените изисквания към специалистите, да са с висше образование. Днешната тема (дефектите по трамвайното трасе на ул. \"Граф Игнатиев\") показва, че колкото са по-високи изискванията, толкова е по-голяма гаранцията, че нещата ще се вършат като хората\", заяви Фандъкова. Столичната община обжалва финансовите санкции на МРРБ в Административния съд - София. Делото е в начален етап, първото заседание се очаква да е през октомври. Кметът Фандъкова поясни, че ако съдът не опрости наложената корекция от МРРБ, общината ще компенсира тези липси с налагането на още максимални санкции на фирмите - изпълнители на ремонтите на Централната градска част. Днес Фандъкова обяви, че налага 280 000 лева глоба на фирмата - изпълнител на ремонта, за дефектите по трамвайното трасе на ул. \"Граф Игнатиев\", появили се през уикенда. \"Този проект не е приключен като цяло, така че предстои още какво да се случва. Санкциите, които налагам, не са последните, както за тази Зона 2, така и за другата (Зона 4)\", закани се Фандъкова.", "date": "2019.06.10", "title": "Общината обжалва в съда санкциите от 1.5 млн. лв. за ремонтите в центъра"}
{"url": "https://www.dnevnik.bg/sviat/2019/06/10/3923215_kaliforniia_reshi_da_plashta_zdravni_osigurovki_na/", "text": "Калифорния ще стане първият американски щат, който ще плаща пълни здравни осигуровки на пълнолетни хора, живеещи незаконно в САЩ, предаде агенция \"Асошиейтед прес\". Либералният щат  продължава да се разграничава от правителството на американския президент  Доналд Тръмп. Демократите в  законодателното събрание на Калифорния  постигнаха споразумение като част от по-голям план за изразходване на 213 млрд. долара от пари от щатски и федерални данъци през следващата година.  Споразумението означава, че хора с ниски доходи на възраст между 19 и 25 години, живеещи незаконно в Калифорния, ще имат право да се ползват от програмата за здравно осигуряване за бедни и инвалиди./ БТА", "date": "2019.06.10", "title": "Калифорния реши да плаща здравни осигуровки на нелегални имигранти"}
{"url": "https://www.dnevnik.bg/bulgaria/2019/06/10/3923229_problemi_s_planov_remont_e_prichinata_za_spirane_na/", "text": "ЧЕЗ Разпределение България\" извършва реконструкция на подстанция \"Фестивална\". Проектът е на стойност 4.5 млн. лв. и се очаква да приключи през ноември 2019 г. Изпълнението му е причината за честите прекъсвания на тока на някои жители в тези райони. Това се разбира от съобщение на компанията. В него се посочва, че подстанция \"Фестивална\" осигурява електрозахранването на 40 хил. потребители в кварталите \"Младост\" 1 и 2, \"Дружба\" 1 и 2, Гара Искър, Горубляне, \"Полигона\", както и потребителите в района на 7-и километър. В рамките на проекта, въз основа на одобрен инвестиционен проект и разрешение за строеж, в подстанцията се реконструират разпределителни уредби средно напрежение, извършва се демонтаж на съществуващи, доставка и монтаж на нови съоръжения и оборудване. Проектът е един от най-сложните за реализация сред изпълняваните от дружеството. С цел осигуряване на безопасната работа на служителите и защитата на живота и здравето им се извършват оперативни превключвания за извеждане на съоръженията от работа и осигуряване на алтернативно електрозахранване. Компанията предприе всички възможни мерки за гарантиране на сигурността на услугата на потребителите по време на ремонта и минимизиране на смущения в електрозахранването, като предвиди и временна възлова станция, която да изпълнява функциите на подстанцията, докато трае нейната реконструкция, съобщават от ЧЕЗ. Претоварване на алтернативно осигуреното електрозахранване обаче доведе до аварийни прекъсвания в кв. \"Дружба\" в столицата в работните дни на миналата седмица и днес. \"ЧЕЗ Разпределение\" се извинява за причиненото неудобство и полага усилия да сведе прекъсванията на електрозахранването до възможния минимум. С изпълнението на проекта компанията многократно ще подобри качеството и сигурността на електрозахранването на голяма част от София и ще осигури възможност за присъединяване на нови клиенти в източните райони на столицата, уверява ЧЕЗ.", "date": "2019.06.10", "title": "Проблеми с планов ремонт е причината за спиране на тока в \"Дружба\""}
{"url": "https://www.dnevnik.bg/analizi/2019/06/10/3923236_nevejestvoto_rajda_strah_strahut_rajda_gniav_gnevut/", "text": "Когато мнозинството от хората в България са затворени в някакви битови, социални кутийки и се опитват да решават казуса на оцеляване, допускам, че не им е до това да се мъчат да разбират големия свят. Ако вземем пирамидата на Маслоу, хората, които оцеляват ден за ден, дори не се интересуват от съседите си. Това е едно от обясненията. и според мен това се поддържа умишлено, тъй като е известно, че когато хората са заети със задоволяването на базовите си нужди, това е, първо, в интерес на онези, които могат лесно да ги управляват, и второ, няма условия за развитие на демократично общество. Науката доказва, че за да има устойчива демокрация, трябва да има устойчива средна класа. В България тя е в зародиш и е нестабилна. Когато има криза, голяма част от тази средна класа също започва борба за оцеляване. Всичко това го казвам, тъй като е свързано с кръгозора и мисленето на човека. Едва когато има доходи, за да задоволява първичните си нужди, индивидът започва да осмисля процесите, от които е част. Това е моето обяснение защо толкова трудно в България прониква мисленето по отношение на глобалния свят, къде сме ние в него и най-вече защо възприемаме всичко като някаква екзистенциална заплаха от външния свят. Защото не можем да си го обясним. Когато има невежество, невежеството ражда страх, страхът ражда гняв, гневът – омраза. Дори да идват нови политици, те са принудени по някакъв начин да влязат в това русло, в мисленето, обувките и стилистиката на електората, за да получат гласове. И после трудно се променя този наратив. Аз не очаквам да стане скоро през политиката. По-скоро, както всяка промяна в България, това ще стане под силно влияние отвън. Тук има няколко хипотези. Едната е по отношение на пръчката и моркова от Европейския съюз, в зависимост от развитието на самия ЕС. Например ако искаме да получаваме финансиране от еврофондовете, трябва да има върховенство на закона. Това е едната линия. Другата е геополитическата, където също има знаци в това отношение. Колкото по-важна става България в геополитически план за САЩ конкретно, толкова по-голям шанс има за промяна. Турция, която винаги е била ключов съюзник на Америка и на НАТО в региона, е доста несигурен партньор в днешни времена и това засилва значението на страни като България и Румъния, които са в съседство. Всъщност Румъния е доста по-напред по отношение на американското влияние, защото има по-малка агентура на трета държава, която пречи на всичко това. Въпреки че сме от 15 години в НАТО, нямаме купено нито едно западно оръжие и продължаваме да наливаме милиони в поддръжката на руските оръжия. Това може би ще се промени, ако преговорите за купуването на американската ескадрила самолети продължат успешно. Още повече че съществуващата власт в момента все повече се компрометира; тя не е устойчива, не може да продължи във времето. Това е знак на надежда, че може би ще има промяна в България в идващите години. А ако се промени политиката, това ще даде много възможности и за хората тук, и за тези, които са в чужбина, да се върнат. Разбира се, това е в контекста на позитивно развитие в глобален аспект, тъй като ние сме брънка от голямата верига събития, от битката на ценности в света. Нищо не е вечно, както историята показва.", "date": "2019.06.10", "title": "Невежеството ражда страх, страхът ражда гняв, гневът – омраза"}
{"url": "https://www.dnevnik.bg/sport/2019/06/10/3923082_fotogaleriia_da_probiagash_morenite/", "text": "Близо 50 души се впуснаха в екстремното надбягване Red Bull Moreni Challenge на Витоша.", "date": "2019.06.10", "title": "Фотогалерия: Да пробягаш морените"}
{"url": "https://www.dnevnik.bg/razvlechenie/2019/06/10/3923231_bradli_kupur_i_irina_shaik_se_razdeliat_sled/", "text": "Актьорът Брадли Купър и руският супермодел Ирина Шейк се разделят след четиригодишна връзка, потвърди сп. \"Пийпъл\". 44-годишният Купър и 33-годишната Шейк решиха официално да прекратят връзката си и приятелски да решат как да споделят попечителството над дъщеря им Леа де Сейн, която се роди през март 2017 г., съобщава вътрешен източник на изданието. Представители на двете знаменитости все още не са коментирали публично раздялата. Номинираният за \"Оскар\" актьор и супермоделът започнаха връзката си през пролетта на 2015 г. Двамата поддържаха отношенията си далеч от публичното пространство, а през февруари 2019 г. в интервю за сп. \"Гламър\" Шейк коментира, че предпочита връзката им да е извън светлините на прожекторите. Филмът на Брадли Купър \"Роди се звезда\", който тази година беше номиниран за 8 награди \"Оскар\", остана в историята на церемонията по връчването на статуетките най-вече с  музикалния дует  на актьора и режисьор на лентата заедно с Лейди Гага. Той предизвика десетки възторжени публикации в \"Туитър\". В коментарите често се срещаха призиви Брадли Купър да изостави приятелката си заради Лейди Гага. Малко след това певицата пък потвърди слуховете, че е  \"бременна\", но с нов албум,  и в шоуто на Джими Кимъл коментира появилите се спекулации в социалните мрежи след раздялата й с  годеника й Кристиано Карино , когато феновете започнаха да коментират, че всъщност тя е влюбена в Купър. По повод емоционалното изпълнение на живо от сцената на оскарите Гага заяви: \"Социалните медии, честно казано, са тоалетната на интернет и онова, което сториха на поп културата, е дъното.\" След това допълни: \"Хората видяха любов и представете си, това е, което искахме да видите. Това е любовна песен.\"", "date": "2019.06.10", "title": "Брадли Купър и Ирина Шейк се разделят след 4-годишна връзка"}
{"url": "https://www.dnevnik.bg/bulgaria/2019/06/10/3923334_lozan_panov_objalva_revizionen_akt_za_16_hil_lv/", "text": "Председателят на Върховния касационен съд (ВКС) Лозан Панов е обжалвал пред Административния съд София-град ревизионния акт за 16 000 лева, който Националната агенция за приходите (НАП) издаде миналата година. Той е подал жалбата миналата седмица, а това означава, че НАП е отхвърлил жалбата му срещу акта и сега казусът ще влезе в съда, съобщава  Lex.bg . Съдията по делото Диана Стамболова е насрочила заседанието за 17 септември. Проверката за доходите на председателя на ВКС започна покрай случая с данъчната му декларация през 2017 г. Тогава Панов я подаде пред Инспектората към Висшия съдебен съвет (ИВСС), но не и пред Сметната палата. Според Панов не е нужно да подава една и съща декларация пред два органа, но въпреки това той  бе глобен с 1000 лв.  с решение на Административния съд София-град. Заради неподадената декларация пред НАП започна и проверка на Панов за доходите и разходите му в периода 2011 - 2016 г. В началото на миналата година тя е приключила със заключение, че няма невнесени или укрити данъци и други нарушения на данъчните закони. Само след 3 месеца обаче е започнала пълна данъчна ревизия за същия период, която през септември завършва с ревизионен акт, според който Панов дължи 16 000 лева данък върху доходите си. НАП твърди, че Панов е укрил доходи от хонорари, от наеми и при купуването на ½ от бунгало в местността Прибой на варненския кв. \"Галата\". Според данъчните инспектори цената от 26 000 лева, която Панов е платил за него през 2013 г., е шест пъти по-ниска от реалната, а тя според експерти била 122 000 лева.", "date": "2019.06.10", "title": "Лозан Панов обжалва ревизионен акт за 16 хил. лв. дължими данъци"}
{"url": "https://www.dnevnik.bg/sviat/2019/06/10/3923340_amerikancite_sa_po-sklonni_da_priemat_za_prezident_gei/", "text": "Американците са по-склонни да отхвърлят кандидат за президент заради възрастта му, отколкото заради сексуалната му ориентация. Това показва проучване на агенция \"Ройтерс\", проведено от \"Ипсос\", направено по повод 50-ата годишнина от  Стоунуолските протести  за права на гей хората. Според него 48% от пълнолетните американци са \"много\" или \"донякъде\" склонни да не подкрепят кандидат, ако той е на възраст над 70 години. 34% не биха подкрепили хомосексуален кандидат. Проучването е измервало подкрепата за различни демографски характеристики, а не за конкретни кандидати. Президентът  Доналд Тръмп , който ще поиска втори мандат, ще стане на 73 години идната седмица. Демократите ще изберат своя представител от общо 24 (засега) разнообразни кандидати. Сред тях има и двама, които са в 70-те си години – бившият вицепрезидент  Джо Байдън  и сенаторът от Върмонт  Бърни Сандърс , както и един гей – кметът на Саут бенд, Индиана,  Пийт Бутиджеж. Преди десетина години бе спорно за един кандидат за президент дори да подкрепи гей правата, коментира пред \"Ройтерс\" Андрю Флорес от Американския университет във Вашингтон.", "date": "2019.06.10", "title": "Американците са по-склонни да приемат за президент гей, отколкото седемдесетгодишен"}
{"url": "https://www.dnevnik.bg/sviat/2019/06/10/3923346_kanada_shte_zabrani_plastmasata_za_ednokratna_upotreba/", "text": "Бутилки, сламки, найлонови торбички: Канада ще забрани редица изделия от пластмаса за еднократна употреба от 2021 година. Това обяви днес премиерът на страната  Джъстин Трюдо , цитиран от АФП. \"Замърсяването с пластмаса е световен бич\", каза пред медиите Трюдо, обявявайки, че списъкът с продуктите, които ще бъдат забранени, ще бъде съставен след оценки на учени. Всяка година един милион птици и над 100 000 морски млекопитаещи се в света биват наранявани или умират, заплитайки се в  пластмасови отпадъци , или обърквайки ги с храната, се посочва в комюникето на канадския премиер. Трюдо посочи, че страната му следва примера на Европейския съюз и модела, възприет от Брюксел. Европейският парламент реши с голямо мнозинство през март да наложи широкообхватна забрана на  пластмасовите стоки за еднократна употреба , за да намали замърсяването от неразградимите предмети, които в крайна сметка се оказват във водните басейни и полетата. Европейските страни изразиха подкрепата си, но трябва да гласуват мярката, за да влезе тя в сила. Европейската забрана обхваща широк спектър от пластмасови предмети, за които има подходящи алтернативи - от сламки до клечки за уши - от 2021 година. Одобреният от европарламента документ поставя целта 90 процента от  пластмасовите бутилки  да се рециклират до 2025 година, а отпадъците от 10-те категории, които най-често се оказват в океаните, да бъдат намалени наполовина. ЕС оценява, че промените ще струват на европейската икономика между 259 млн. и 695 млн. евро годишно. Според ЕП производството на пластмаса в момента е 20 пъти по-голямо отколкото през 60-те години. За забраната на пластмасовите предмети за еднократно употреба допринесе и решението на Китай от миналата година да забрани вноса на пластмасови отпадъци. /БТА", "date": "2019.06.10", "title": "Канада ще забрани пластмасата за еднократна употреба след две години"}
{"url": "https://www.dnevnik.bg/sviat/2019/06/10/3923350_putin_smeni_poslanika_v_surbiia/", "text": "Президентът Владимир Путин  смени в понеделник  посланика на Русия в Белград и изпрати на негово място бившия посланик в Босна и Херцеговина, който в момента ръководи Четвърти европейски департамент на външното министерство в Москва. Не са посочени причини за смяната на Александър Чепурин с Александър Боцан-Харченко. Започналият през 2012 г. мандат на Чепурин съвпадна с две посещения на Путин в Белград, но и с опита за преврат в Черна гора, който според обвинението е бил подготвен с помощта на руснаци, действащи и от Сърбия; с бавене на строителството на участъка за продължаване на \"Турски поток\" от българската до унгарската граница и напоследък с инцидента с руски служител на ООН в Косово, който според властите в Прищина е възпрепятствал операция срещу организираната престъпност в населените предимно със сърби северни части на страната. Михаил Красношчеков бе ранен и се наложи посолството в Белград да настоява за освобождаването му. Президентът Рамуш Харадинай заяви, че той е обявен за персона нон грата и няма да му се позволи да се върне в Косово. От ООН отвърнаха, че това е технически невъзможно заради специалния му статут на служител на организацията. Вероятно най-драматичната промяна бе  признанието  в края на май от президента Александър Вучич, че Сърбия е е изгубила Косово. В словото си в парламента на 27 май той опита да убеди депутатите, че страната най-после трябва да приеме, че е изгубила контрол над бившата провинция, и да потърсят компромис в отношенията с властите в Прищина. Боцан-Харченко ръководеше в периода 2009 - 2014 г. посолството в Сараево, а това е и време на бързо сближаване между Москва и сръбския лидер Мирослав Додик. Преди това той бе руски представител в комисията за преговорите за Косово. След мандата в Босна той оглави в министерството в Москва департамента, отговарящ за Балканите - от Словения до Турция и Кипър.", "date": "2019.06.10", "title": "Путин смени посланика в Сърбия"}
{"url": "https://www.dnevnik.bg/sviat/2019/06/10/3923269_meksiko_udurja_natiska_na_trump_no_dokoga/", "text": "Мексико успя да избегне най-крайната имиграционна отстъпка, изисквана от президента на САЩ Доналд Тръмп в споразумението, с чието постигане бяха избегнати митата, с които Тръмп заплашваше. Но Мексико се оказва в още по-слаба позиция отпреди, изправена пред потенциален нов натиск от Тръмп, който този месец формално започва кампанията за преизбирането си. Според споразумението, постигнато в петък,  Мексико се съгласи  да използва голяма част от новосъздадената си Национална гвардия, за да удържа притока на имигранти, напиращи да влязат от Гватемала, и да приеме вероятно около десетки хиляди хора, търсещи убежище в САЩ, докато те очакват съдебните решения по кандидатурите им. Преговарящите във Вашингтон начело с външния министър Марсел Ебрард успяха да отбият главното искане на Тръмп: Мексико да бъде обявена за безопасна трета страна - статут, който би задължил централноамериканците, пресичащи Мексико, да търсят безопасно убежище там, а не в САЩ. Двете страни обаче се договориха за предприемане на допълнителни действия, ако до 90 дни одобрените мерки не дадат желания резултат - драстично намаляване на броя на нерегистрираните мигранти, достигащи американската граница, от сегашните равнища, които са най-високи от над 10 години. Само миналия месец бяха задържани 132 000 мигранти без документи. Бившият шеф на Световната търговска организация (СТО) Паскал Лами нарече подхода на Тръмп да притиска своя съсед и съюзник \"вземане на заложник\", което е израз на широко споделяните в Мексико опасения, че президентът на САЩ ще прибегне до нови заплахи, за да изтръгне още по-големи отстъпки. Тези страхове се подсилват от това, че Тръмп и в редица други случаи е  използвал Мексико като \"боксова круша\" , за да мобилизира електоралната си база още в началото на своята първа предизборна кампания през 2015 г. Всички признаци сочат, че той възнамерява да държи имиграцията и трансграничните въпроси във фокуса на втората си предизборна кампания, която официално започва на 18 юни. \"Смятаме, че заплахите, исканията и туитовете на Тръмп срещу Мексико ще продължат, особено предвид това, че всичко е обвързано с политиката, свързана с изборите през 2020 г.\", каза Габриела Силер, икономист в мексиканската банка \"Банко Басе\". Силер очаква курсът на мексиканската валута - песото, да се повиши при отварянето на борсите днес заради облекчението, че търговската война е избегната, но според нея този ефект ще бъде краткотраен. Песото, което през последните месеци понесе тежки удари поради страховете от търговска война, в петък поскъпна с с 0.5 процента, след като Тръмп написа в \"Туитър\", че има \"добри шансове\" за постигане на споразумение с Мексико. Капитулация Бившият мексикански президент Висенте Фокс - отдавнашен критик на президента Андрес Мануел Лопес Обрадор, туитна, че като позволява на САЩ да диктуват как например Мексико да използва силите си за сигурност, правителството вече е отстъпило част от своя суверенитет. Израз на подобни настроения даде и левоцентристкият политик Анхел Авила, от другата страна на политическия вододел от Фокс. Той нарече споразумението капитулация. \"Мексико не трябва да милитаризира южната си граница\", каза Авила, който оглавява Партията на демократичната революция. Други обаче смятат, че Лопес Обрадор е имал твърде стеснен избор извън това да направи известни отстъпки в преговорите, защото повишените мита, с които заплашваше (Тръмп), биха причинили икономическо разорение в Мексико, чиято икономика отбеляза спад през първото тримесечие на тази година. Франсиско Лабастида, бивш кандидат за президент, каза, че измеренията на сегашната имиграционна криза са заплаха за самата държава Мексико и е необходимо да се действа независимо от Тръмп. \"На Мексико така или иначе щеше да се наложи да промени миграционната си политика поради собствени причини, свързани с националната сигурност\", каза той, настоявайки, че страната не може да се справи със сегашния брой мигранти. Карлос Паскуал, бивш посланик на САЩ в Мексико, похвали споразумението и каза, че то е за предпочитане пред спиралата на размяна на удари в търговска война, но призна, че то оставя Мексико уязвима от допълнителен натиск. \"Мексико е икономически слаба и винаги ще бъде уязвима, ако Съединените щати пожелаят да използват икономическата политика, за да наложат своята политика за национална сигурност\", каза експосланикът. \"Това несъмнено оставя дамоклев меч да виси над главата на Лопес Обрадор\", посочи той, използвайки метафората за наличието на постоянно надвиснала заплаха. /БТА", "date": "2019.06.10", "title": "Мексико удържа натиска на Тръмп, но докога"}
{"url": "https://www.dnevnik.bg/politika/2019/06/10/3923352_korneliia_ninova_ne_beshe_silen_lider_a_silov_lider/", "text": "Корнелия Нинова не беше силен лидер, а силов лидер, каза днес пред БНТ членът на Националния съвет на БСП, зам.-председател на парламентарната група на левицата Антон Кутев. Според него силният лидер трябва да събира, а не да разделя, а Нинова се е скарала с всички извън партията и с почти всички в партията. \"Корнелия Нинова ще се запомни с опита си да промени доста основно партията, къде успешно, къде не. Направи много полезни неща и много грешки\", отбеляза Кутев, коментирайки свършеното от лидера на партията, който  подаде оставка след загубата на изборите . Като успех на Нинова той посочи победата на Румен Радев на президентските избори. \"Тогава тя рискува, но проблемът е, че Корнелия Нинова скачаше от риск в риск и залагаше себе си\", е мнението на Кутев. Според него  пленумът на БСП през уикенда  е довел до изчистване на позиции и се върви в правилната посока. \"Има много обяснения защо загубихме изборите. Аз не вярвам, че можехме да спечелим - 130 хиляди гласа са много. Но можеше да се изравним, можехме по-добре, но кампанията не беше направена както трябва\", подчерта Антон Кутев. Като основно грешка в кампанията той вижда залагането на популизма. \"Големите партии не може да изпадат в популизъм, вместо да решават проблеми, да излизат от парламента\", поясни той.", "date": "2019.06.10", "title": "Корнелия Нинова не беше силен лидер, а силов лидер, смята Антон Кутев"}
{"url": "https://www.dnevnik.bg/evropa/2019/06/10/3923090_kogato_germaniia_premahna_sramniia_paragraf_175/", "text": "През 1994 г., когато Нелсън Мандела става първият чернокож президент на ЮАР, когато тунелът под Ламанша между Великобритания и Франция е пуснат, когато Джордж Форман си осигурява титлата на световен шампион по бокс, в Германия също се случва нещо историческо. За Манфред Брунс, хомосексуален бивш федерален прокурор, то е много повече - от десетилетия той се бори за премахването на параграф 175 от Наказателния кодекс (НК), което се случва на 11 юни 1994 - тогава срамният текст, останал още от Кайзерово време, е заличен. Спазван стриктно от нацистите С това се слага край на продължилото над един век преследване на хомосексуалните. Едновременно с основаването на Германския райх през 1871 година параграфът е приет като мярка срещу \"неестествените интимни връзки\" между мъже, което деяние се наказва със затвор до 6 месеца. Националсоциалистите прилагат много строго мярката и дори я затягат още повече. Така една целувка или един похотлив поглед са били напълно достатъчни, за да се озовете зад решетките за хомосексуално поведение. За по-тежките случаи - при \"истински разврат\" - присъдата е достигала дори до 10 години лишаване от свобода. След войната новосъздадената Федерална република възприема националсоциалистическата версия на параграфа (ГДР се връща към първоначалния текст) и с помощта на т.нар. нацистки \"розови списъци\" след 1949 г. са организирани над 100 хиляди съдебни процеса срещу хомосексуални. В голямата си част те приключват с осъдителни присъди. ГДР дава пример на Запада \"Ако не беше Обединението, никога нямаше да се стигне до премахването на този параграф\", казва Манфред Брунс. На проведената тогава кръгла маса именно смятаните за твърде изостанали източногерманци се застъпват за това параграф 175 от НК и забраната за аборти да не са част от правния мир на федералната държава. По онова време и германското общество вече е узряло за такава промяна, но не и политиците от ХДС и ХСС, казва Брунс. \"Това, което в съседни страни като Франция и Холандия се възприемаше като нещо нормално, не се вписваше изобщо в мирогледа на консервативните сили в Германия. Много от тях се опасяваха, че хомосексуалността може да се разпространи като горски пожар.\" Така параграф 175 от НК в крайна сметка остана в сила цели 123 години. Личната история на Манфред Брунс олицетворява може би най-добре дългия път, който хомосексуалните хора в Германия е трябвало да извървят в тяхната борба за равни права. Брунс е роден в германския град Линц, на брега на Рейн, през 1934 година в семейство на католици. Десетилетия наред прокурорът крие хомосексуалните си наклонности, жени се и става баща на три деца. Изгражда успешна професионална кариера и става федерален прокурор във Федералния съд в Карлсруе. Така започва дългата битка През 1983 г., когато партията на канцлера Хелмут Кол печели убедително изборите за Бундестаг, гръмва аферата \"Кислинг\" - 4-звездният генерал и заместник-главнокомандващ на войските на НАТО в Европа Гюнтер Кислинг е обвинен в хомосексуалност. По това време Брунс вече е разкрил пред съпругата си, че е хомосексуален, и решава да каже истината и в службата. Неговият началник, главният прокурор Курт Ребман, обаче не проявява никакво разбиране и премества Брунс в друго съдилище с аргумента, че неговото сексуално поведение представлявало \"риск за сигурността\". Една година по-късно цяла Германия научава, че Манфред Брунс е хомосексуален. Прокурорът е поканен в телевизионно токшоу, а на следващия ден вестник \"Билд\" излиза със заглавие \"Федералният прокурор Брунс признава: Аз съм гей!\". Така започва и битката на Манфред Брунс срещу срамния параграф, той става говорител на Асоциацията на лесбийките и гейовете в Германия, а през 1994 г. бившият президент Роман Херцог го удостоява с Федералния кръст за заслуги. \"Това е страхотно\" Дори и днес Манфред Брунс, който живее щастливо с партньора си от 26 години, все още работи за ЛГБТ асоциацията като правен съветник. Мотивацията за неговия ангажимент остава една и съща през всичките години: \"Трябваше да направя нещо, за да не се повтаря моята история.\" Днес Манфред Брунс най-накрая е постигнал целта си. Даже може би и повече: \"През 1989 г. за първи път поискахме бракът да бъде разрешен за всички, постигнахме го през 2017 година. Днес в Германия хомосексуалността не е пречка да станеш дори и министър, което е страхотно\", не крие радостта си от това Манфред Брунс.", "date": "2019.06.10", "title": "Когато Германия премахна срамния параграф 175"}
{"url": "https://www.dnevnik.bg/biznes/2019/06/10/3923354_bulgariia_shte_nastoiava_otnovo_da_se_razgleda_paketa/", "text": "Ще настояваме отново да бъде разгледано на първо четене законодателното предложение по отделните досиета на пакета \"Мобилност I\", каза на брифинг министърът на транспорта, информационните технологии и съобщенията Росен Желязков, цитиран от агенция \"Фокус\". Според приетите на първо четене текстове шофьорите на ТИР-ове трябва да почиват извън кабината на камиона, да се връщат на всеки четири седмици в България, а размерът на командировъчните да бъде според държавата, в която са изпратени. Министърът обясни, че по покана на министерството е била направена среща с почти всички български евродепутати от новия европейски парламент. \"Някои не можаха да дойдат, но важното е, че се усети консенсусът на националната позиция по отношение на пакета \"Мобилност I\", обясни Желязков. Той посочи, че в момента има институционална несигурност поради това, че двама от докладчиците на пакета вече не са членове на ЕП. \"Настояваме отново да бъде разгледано на първо четене законодателното предложение по отделните досиета. Ще търсим подкрепата и на другите държави, с които имаме сходни виждания, като по този начин увеличим Групата на единомислещите\", каза още транспортният министър. Той посочи, че има три полета на действие – Съвет, Комисия по транспорт и индустрия. \"Важно е да се направи максимален ефект на всички три нива, за да се оптимизират досиетата\", обясни Желязков. Той посочи, че в края на юли е поискана среща с новото председателство на парламента и транспортната комисия, ако към този момент има новоизбрани председатели. \"Имаме пълно единодушие за тази триада от действия, която ще предприемем\", каза още Желязков. Според него България има достатъчно време да убеди ЕК, ЕП и Европейския съвет в нуждата от по-балансирани текстове по пакета \"Мобилност I\". Шансът за успех се увеличавал и от смяната на състава на евродепутатите. Министърът посочи, че ще бъде поискана оценка и на ниво Европейски парламент, като ще се търси оценка и на ниво индустрия. \"Всички теми ще покажат, че предложението на ЕК, свързано основно със социалните права на работещите в сектора и запазване на екологията на Европа, няма да бъде добър като резултат от сегашните текстове\", каза още Желязков. Той посочи, че в сегашния си вид пакетът ще наруши социалните права и ще утежни екологичната обстановка в Европа.", "date": "2019.06.10", "title": "България ще настоява отново да се разгледа пакета \"Мобилност I\""}
{"url": "https://www.dnevnik.bg/sviat/2019/06/10/3923358_vatikana_obiavi_djendur_teoriiata_za_opit_da_se/", "text": "Ватиканът осъди т.нар. \"джендър теория\" или теорията за половата роля като \"объркана концепция за свобода\" в нов  документ , цитиран от агенция \"Ройтерс\". Текстът, озаглавен \"Мъж и жена ги сътвори\" (цитат от книга Битие от Стария завет), е инструкция към католическите преподаватели как да се отнасят към темата. Той е дело на Конгрегацията за католическо образование, която отговаря за религиозното образование. Според тази институция идеята, че  социалният пол  се обусловява от личните чувства, а не от биологията, е опит \"да се унищожи природата\". \"Концепцията за  социалния пол  се смята за зависеща от субективното мислене на всеки човек, който може да си избере социален пол, некореспондиращ на неговия или нейния  биологичен пол  и, съответно, на начина, по който другите приемат този човек\", пише в текста. Според него теориите за социалния пол \"често не се основават на друго, освен на объркана концепция за свобода в сферата на чувствата и желанията, или на моментни желания, провокирани от емоционални импулси и волята на индивида в противовес на каквото и да е, основано на истините на съществуването.\" В текста, според Би Би Си, се казва още, че социалниятпол не е нещо, което хората решават, а е предопределено от Бог: \"Светот описание разкрива мъдростта на Божието творение, която е определила цел на човека неговото тяло, неговата мъжественост и женственост\". Документът казва още, че образователните институции трябва да преподават \"според истинската природа на човешките личности\" и на основата \"на ясна и убедителна антропология\". Това противоречи на съвременното разбиране, че социалният пол е нещо доста по-сложно и комплексно в сравнение с биологичния пол, с който се ражда човек. Ватикана обаче посочва, че децата и младежите трябда да бъдат учени да уважават всек ичовек, така че никой да не страда от тормоз и друга дискриминация. Понятието \"полова роля\" се появява през 1955 г., когато е формулирано от американския психолог Джон Уилям Мъни като опит да се обхванат \"всички неща, които човек казва или прави\", за да установи в общността, че има статут на жена или мъж. Десет години по-късно Мъни променя термина в \"публично изразяване на половата идентичност\". Меган Моан от Би Би Си коментира, че решението идва изненадващо и в спорен момент - когато по света се отбелязва месецът в защита на ЛГБТ общностите. Тя допълва, че върху 31 страници има безспорно определение, че в света има само два пола и се осъжда всякакво отклонение от това разбиране, а който твърди, че има полова идентичност, различаваща се от биологическата, се опитва да се държи провокативно. Това е тежък удар по онези, които предупреждаваха, че една подобна позиция на църквата само ще отблъсне преследвани хора в момент, когато много от съвременните общества са признали, приели и отбелязват с уважение ЛГБТ хората в редиците си.", "date": "2019.06.10", "title": "Ватикана обяви \"джендър теорията\" за \"опит да се унищожи природата\""}
{"url": "https://www.dnevnik.bg/photos/2019/06/10/3923127_fotogaleriia_svetovnite_snimki_na_denia_-_10_juni_2019/", "text": "Деца си играят в езеро в Кочи, Индия.", "date": "2019.06.10", "title": "Фотогалерия: Световните снимки на деня - 10 юни 2019 г."}
{"url": "https://www.dnevnik.bg/sport/2019/06/10/3923356_otkriha_granicata_na_tialoto_pri_fizichesko_natovarvane/", "text": "Къде е границата на човешките възможности при физическо натоварване? Вероятно мнозина са си задавали този въпрос и впоследствие са изпадали в размисъл... Изследване на Science Advances дава отговор на питането. Според проучването лимитът се достига при точка, в която обмяната на веществата в организма (т. нар. метаболизъм) е 2.5 пъти по-ускорена в сравнение с обмяната при човек в покой, цитира Би Би Си. Това се изразява в изгарянето на 4000 калории за ден от средностатистически човек. Изводът от изследването е, че всеки резултат над тази стойност не е устойчив за здравето в дългосрочен план, защото тялото не може да усвои, абсорбира и обработи достатъчно калории и хранителни вещества, за да поддържа по-високо ниво на енергиен разход. Проучването определя бременните жени като \"специалисти по издръжливост\", като те живеят почти на границата на това, с което човешкото тяло може да се справи. По време на бременността обмяната на веществата при жените е 2.2 пъти повече, отколкото при метаболизма в покой. Проучването показва, че пробягването на само един маратон не е близо до границата на човешката издръжливост. Изследването е започнало с пробягването на близо 5000 км за 140 дни от атлети в САЩ. Други състезатели са бягали шест маратона в рамките на седмица, като са били наблюдавани какъв ефект може да има това за тялото им. В проучването са взети резултати за енергийния разход от най-голямото колоездачно състезание \"Тур дьо Франс\" и някои полярни експедиции.", "date": "2019.06.10", "title": "Да достигнеш лимита, или къде е границата при физическо натоварване"}
{"url": "https://www.dnevnik.bg/sport/2019/06/10/3923361_ilian_iliev_e_iznenadan_che_futbolisti_sa_predpocheli/", "text": "Треньорът на \"Черно море\" Илиан Илиев заяви, че е изненадан, че някои български футболисти са предпочели други отбори от първенството. Думите му дойдоха при първата тренировка на състава. \"Черно море\" остана без част от основните си играчи покрай скандала от последния кръг на миналия сезон, когато клубът  отстрани шестима футболисти преди мача с \"Лудогорец\" . От тогава ръководството на варненския клуб така и не даде информация за действията си. Твърденията са, че играчите са минали изследване с детектор на лъжата за евентуална симулативна игра срещу ЦСКА. Бившият капитан Георги Илиев, който е сред отстранените, каза, че това  са измислици на \"болни мозъци\" . От БФС и прокуратурата обявиха пред \"Дневник\", че не са получавали никакви сигнали по случая. \"Неприятното е, че напуснаха основни хора. Особено в защитата трябва да сме внимателни, защото там е ясно какви търсим. Хора, с които преговаряхме, искахме да дойдат при нас, предпочетоха други отбори - малко изненадващо за мен\". \"Черно море търси централен бранител, ляв бек, халф и нападател. Отборът започна подготовка с 18 футболисти, сред които са новопривлеченият португалец Жордао Кардозо и централен бранител от Кабо Верде, който е на проби.", "date": "2019.06.10", "title": "Илиан Илиев е изненадан, че футболисти са предпочели други отбори пред \"Черно море\""}
{"url": "https://www.dnevnik.bg/sviat/2019/06/10/3923364_v_bitkata_za_posta_na_mei_ostanaha_deset_kandidati/", "text": "Десет кандидати бяха номинирани днес да участват в надпреварата за наследник на Тереза Мей като лидер на Консервативната партия и премиер на Великобритания. Това съобщи т.нар. Комитет 1922 на торите, цитиран от Ройтерс, предаде БТА. Сред кандидатите са фаворитът и бивш външен министър Борис Джонсън, наследникът му на поста Джереми Хънт, министърът на околната среда Майкъл Гоув, бившият министър за Брекзит Доминик Рааб, министърът на здравеопазването Мат Ханкок и този на вътрешните работи Саджид Джавид. Останалите кандидати са министърът на международното развитие Рори Стюарт, бившият министър Естер Маквей, бившият лидер на Камарата на общините Андреа Ледсъм и депутатът от консерваторите Марк Харпър. По-рано от състезанието обяви, че се оттегля депутатът Сам Джима. Той беше единственият кандидат, който подкрепяше идеята да бъде организиран нов референдум за Брекзит. В четвъртък ще бъде първият тур на гласуванията сред депутатите на торите, в които те постепенно ще стесняват броя на кандидатите, докато не останат само двама. Последните двама, които останат, след това ще се явят на вътрешни избори, на които ще гласуват членовете на партията. Как ще премине процеса, четете  тук .", "date": "2019.06.10", "title": "В битката за поста на Мей останаха десет кандидати"}
{"url": "https://www.dnevnik.bg/politika/2019/06/10/3923348_ne_moje_da_se_garantira_che_namalenoto_dds_shte_namali/", "text": "Не може да се твърди, че с намаляването на ДДС ще паднат цените и най-облагодетелствани ще бъдат най-бедните, каза днес пред Би Ти Ви икономистът Георги Ганев. Той дори прогнозира, че по-скоро печелившите ще са богатите, които купуват скъп хляб и скъпи лекарства, а техните цени вероятно ще паднат най-много. Коментарът му беше по повод  поисканото от БСП и ДПС  намаляване на данъка за стоки като хляб, книги, лекарства и други. Ганев е на мнение, че  полиците се надцакват  кой на коя по-атрактивна стока ще предложи намаляване на ДДС, но обобщи, че всички предложения поставят въпроси. \"Отговорността изисква да се направят сметка, да се направи модел на въздействие, да се каже колко ще намалеят цените, как ще се отрази това на икономиката. Да се посочи кой, как и колко ще бъде засегнат, какво целим\", допълни той. Ганев каза, че има и случаи пра намаляване на ДДС цените да нарастват. В отговор на въпрос икономистът посочи, че намаляването на данъка на ограничен кръг стоки няма да създаде проблем за бюджета. Коментирайки предложението за намаляване на субсидиите на партиите от 11 на 1 лев, Георги Ганев каза, че партиите имат имат нужда от пари, защото в днешно време скъпо е да достигнат идеите ти до всички граждани. \"На партиите им трябва финансиране и ако то не е от държавата, познайте кой ще ги финансира\", завърши той. През миналата седмица от партия ГЕРБ за втори път внесоха предложение за намаляване на субсидията.  През 2017 година то не мина. Днес вицепремиерът по икономическата политика  Томислав Дончев изрази мнение , че предложението партийната субсидия да бъде намалена на 1 лв. на получен глас и въвеждането на диференцирани ставки за ДДС за някои продукти, както и безплатните услуги в детските градини трябва да се обсъждат в пакет.", "date": "2019.06.10", "title": "Не може да се гарантира, че намаленият ДДС ще намали разходите на бедните, смята икономист"}
