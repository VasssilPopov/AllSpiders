{"url": "https://www.dnevnik.bg/sport/2018/12/28/3367851_uefa_i_fifpro_vidiaha_nespazvane_na_protokola_za_borba/", "text": "УЕФА и Международната федерация на професионалните футолисти (ФИФПро) осъдиха действията на феновете на \"Интер\", които обиждаха на расова основа бранителя на \"Наполи\" Калиду Кулибали. Сенегалецът беше обект на вербална атака с маймунски звуци от публиката на \"нерадзурите\". \"И двете организации сме на мнение, че расистските възгласи към Кулибали, който трябваше да напусне терена след получаването на втори жълт картон, са неприемливи и нямат място във футбола\", се казва в изявлението. УЕФА и ФИФПро приветстваха  наказанието на \"Интер\" , който ще играе следващите си два домакински мача пред празни трибуни. Според двете организации обаче длъжностните лица не са взели правилните мерки за справяне в със ситуацията по време на мача. \"Силно обезпокоени сме от този неприемлив расистки инцидент и от това, което излиза на повърхността, като неспазване на широко признатия тристепенен протокол за борба с расизма\", пише още в изявлението на УЕФА и ФИФПро. При наличието на инцидент с расизъм първоначално съдията е длъжен да спре играта и да поиска дикторът да предупреди публиката. Втората стъпка изисква играчите да се приберат в съблекалните, докато бъде решен въпросът. Последната мярка е мачът да бъде спрян. Треньорът на \"Наполи\" Карло Анчелоти заяви, че три пъти е поискал двубоят да бъде спрян, но призивите му не са били уважени. Той  предупреди, че при следващи подобни прояви отборът може сам да напусне терена . От УЕФА и ФИФПро допълниха, че подкрепят всяка допълнителна мярка на футболните власти за справянето с расизма по стадионите.", "date": "2018.12.28", "title": "УЕФА и ФИФПро видяха неспазване на протокола за борба с расизма в случая с Кулибали"}
{"url": "https://www.dnevnik.bg/regioni/2018/12/28/3367831_vakanciiata_na_uchenicite_v_plovdiv_be_uduljena_zaradi/", "text": "Кметът на Пловдив Иван Тотев удължи зимната ваканция в училищата на територията на общината. Неучебни за пловдивските ученици ще бъдат 3 и 4 януари (четвъртък и петък). Така първият им учебен ден за 2019 г. ще е на 7 януари. Причината е подготовката за откриващото събитие на домакинството на Пловдив като Европейска столица на културата, което ще се проведе на 12 януари. От вчера  за 20 дни е спряно движението по двете платна на централния пловдивски булевард \"Цар Борис Трети Обединител\"  в отсечката от кръстовището с улиците \"Цанко Дюстабанов\" и \"Граф Игнатиев\" до тунела. Местната власт е решила там - в пространството между централната поща и булеварда, да бъде изградена 30-метрова сцена за амбициозния тричасов спектакъл със заглавието \"Ние сме всички цветове\". Очакват се над 30 камиона, които да доставят елементите на сцената и цялата техника, необходима за провеждането на церемонията. В тази връзка е създадена и временна организация на движението в Пловдив.", "date": "2018.12.28", "title": "Ваканцията на учениците в Пловдив бе удължена заради \"Пловдив 2019\""}
{"url": "https://www.dnevnik.bg/sport/2018/12/28/3367828_menidjurska_agenciia_e_poiskala_levski_da_bude_obiaven/", "text": "Мениджърската агенция \"Глобъл Мениджмънт\" ЕООД е подала молба в Софийския градски съд с искане  \"Левски\"  да бъде обявен в несъстоятелност, съобщи \"Дарик\". Справка в Търговския регистър показва, че фирмата е собственост на футболния агент Николай Жейнов. Според информацията клубът има задължения към мениджъра и от година и половина двете страни не успяват да стигнат до споразумение. Преди ден  Окръжният съд във Варна осъди \"Левски\" да плати 37 500 евро на \"Черно море\"  по споразумение за Мехди Бурабия. Наскоро  фирмата за чартърни полети \"Титан 77\"  също поиска  обявяване на \"Левски\" в несъстоятелност заради задължения . Клубът се намира в тежко положение, след като беше  изключен от европейските клубни турнири  и получи глоба от 100 хиляди евро заради нарушаване на финансовия феърплей. Сините могат да избегнат наказанието, ако до 28 февруари 2019 г. платят сумите, които са идентифицирани като просрочени задължения към 30 септември 2018 г. Заъдълженията на \"Левски\" са на стойност 1 000 040 евро. Те са дължими към края на втория мониторингов период (30 септември), на който клубът е бил подложен. Около 700 хиляди евро от тях са към Националната агенция по приходите (НАП), 290 хиляди евро към футболисти и 50 хиляди евро към друг клуб. В отворено писмо сините обявиха, че остават спокойни и  имат план за действи е. Според собственика на тима Спас Русев  всичко е \"предвидено и планирано\" . Преди това изпълнителният директор Красимир Иванов увери, че клубът няма да фалира.", "date": "2018.12.28", "title": "Мениджърска агенция е поискала \"Левски\" да бъде обявен в несъстоятелност"}
{"url": "https://www.dnevnik.bg/evropa/2018/12/28/3367812_kosovo_naloji_oshte_100_mita_za_stoki_ot_surbiia_i/", "text": "Правителството на Косово увеличи митата за втора група вносни продукти от Сърбия, засилвайки натиска върху Белград да сложи край на кампанията, целяща да убеди други държави да оттеглят решението си за признаване на Косово, предаде \"Ройтерс\". Правителството в Прищина  миналия месец увеличи митата за вноса  на продукти местно производство от Сърбия и Босна до 100 от 10 процента. Днес косовските власти направиха същото за вноса на произведени в други държави продукти от Сърбия и Босна. Обяснявайки решението, косовският премиер Рамуш Хардинай каза, че действията на Сърбия за непризнаване на Косово са \"акт на агресия\". Официални лица от Косово заявиха пред \"Ройтерс\", че няколко страни са оттеглили решението си да признаят Косово. Сърбия остро критикува действията на Прищина. \"Ние сме за свободна търговия, нормални отношения и равни възможности за всички. Това, което те правят, е безумно\", коментира Марко Джурич, директор на сръбската правителствена служба за Косово. \"Прищина обяви война на големи световни брандове\", допълни той. Чуждестранните стоки, които ще бъдат засегнати от днешното решение, включват \"Кока-Кола\" и продукти на \"Нестле\" и на австрийския производител на сокове \"Раух\". Босна, Косово и Сърбия заедно с Албания, Черна гора и Молдова са част от Централноевропейското споразумение за свободна търговия (ЦЕФТА), което има за цел да им помогне да хармонизират икономическите и правните си системи в съответствие с изискванията на ЕС. Брюксел заяви, че решението на Косово представлява явно нарушение на споразумението.", "date": "2018.12.28", "title": "Косово наложи още 100% мита за стоки от Сърбия и Босна"}
{"url": "https://www.dnevnik.bg/bulgaria/2018/12/28/3367834_nov_sluchai_na_afrikanska_chuma_po_svinete_e_otkrit_v/", "text": "Българската агенция по безопасност на храните (БАБХ) констатира нов случай на африканска чума при дива свиня в община Алфатар, област Силистра. Животното е отстреляно в ловно поле, част от Държавно горско стопанство – Силистра, дивечовъден участък Алеково. Поредният случай на африканска чума при дива свиня е установен в инфектираната зона. Тя беше обявена за такава през октомври тази година. БАБХ ще извършва постоянни клинични прегледи за африканска чума при домашни свине и ще се вземат проби от всички умрели или показващи клинични признаци диви и домашни свине.", "date": "2018.12.28", "title": "Нов случай на африканска чума по свинете е открит в Силистренско"}
{"url": "https://www.dnevnik.bg/bulgaria/2018/12/28/3367835_podpisan_e_dogovorut_za_izgrajdaneto_na_putia_mejdu/", "text": "Председателят на управителния съвет на Агенция \"Пътна инфраструктура\" инж. Светослав Глосов  подписа договора  за проектиране и строителство на 16.98 км от път I-8 Калотина – Софийски околовръстен път в участъка между Драгоман и Сливница от км 15+500 до км 32+447,20 и етапни връзки. Предвижда се строителството да започне през следващата година и да завърши в края на 2021 г., съобщава Агенция \"Пътна инфраструктура\". Изпълнител на отсечката ще е \"ГБС Инфраструктурно строителство\" АД. Стойността на договора е 97.8 млн. лв. без ДДС. Участъкът ще бъде изграден изцяло със средства от републиканския бюджет. Отсечката ще бъде с по две ленти за движение в посока и лента за аварийно спиране. Срокът на договора е 910 календарни дни, от които 180 дни са за изработването на техническия проект, а 730 дни са за строителство. На 15 ноември 2018 г. беше подписан и договорът за проектиране и строителство на 14,5 км от път І-8 в участъка от ГКПП Калотина до пътния възел при Драгоман (от км 1+000 до км 15+500). Тази отсечка ще се изгражда от \"СТРАБАГ БПА\" ДЗЗД с участници: \"Щрабаг\" ЕАД, \"Страбаг Сп. з.о.о.\", Полша, и \"Битумина ГмбХ-България\" ЕООД. Стойността на договора е 137.491 млн. лв. без ДДС. Част от средствата за финансиране са осигурени по Механизма за свързване на Европа на ЕС, а останалите са от републиканския бюджет. Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли \"Калотина\" и \"Драгоман\". Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута и е най-краткият път, свързващ Западна Европа с Близкия и Средния Изток. Участъкът ГКПП Калотина – София осигурява връзка към трансевропейски коридор \"Ориент/Източносредиземноморски\".", "date": "2018.12.28", "title": "\"ГБС Инфраструктурно строителство\" ще строи пътя между Драгоман и Сливница за 98 млн. лв."}
{"url": "https://www.dnevnik.bg/sport/2018/12/28/3367824_dulgogodishniiat_prezident_na_arsenal_pitur_hil-uud/", "text": "Бившият президент на \"Арсенал\" Питър Хил-Ууд почина на 82-годишна възраст, съобщи аглийският тим в сайта си. Бизнесменът беше част от ръководните структури на клуба в продължението на 50 години, когато отборът постигна най-големите си успехи. Хил-Ууд влиза в управителния борд на \"Арсенал\" през 1962 г., а от 1982 г. е президент на клуба. Той е с основна заслуга за привличането на мениджърите Джордж Греъм и Арсен Венгер, които имаха успешни периоди начело на тима. От клуба отчетоха ролята на Хил-Ууд за преместването на тима от \"Хайбъри\" на стадион \"Емиратс\" през 2006 г. С президент Хил-Ууд \"Арсенал\" спечели по пет пъти титлата във Висшата лига, ФА къп, \"Къмюнити шийлд\" и два пъти Купата на лигата. Бизнесменът се оттегли от поста си през 2013 г. заради здравословни проблеми и преживян инфаркт, като беше сменен на поста от Чипс Кесуик.", "date": "2018.12.28", "title": "Дългогодишният президент на \"Арсенал\" Питър Хил-Ууд почина на 82 години"}
{"url": "https://www.dnevnik.bg/sviat/2018/12/28/3367838_vlastite_v_krim_stroiat_blizo_60-kilometrova_stena_po/", "text": "Властите в Крим от дълго време строят близо 60-километрова стена по границата с Украйна, съобщава БТА, като се позова на РИА Новости. Стената в северната част на полуострова значително ще повиши нивото на сигурност, заяви днес говорител на кримския парламент. Европейският съюз възприема анексията на Крим от Русия като нарушение на международното право и настоява да бъде съхранена териториалната цялостност на Украйна. В боевете в Източна Украйна между подкрепяните от Москва сепаратисти и украинската армия от 2014 г. насам са загинали повече от 10 хил. души, сочат данни на ООН. Убитите от началото на тази година досега са над 100. В конфликтната зона бе обявено прекратяване на огъня, което ще влезе в сила в полунощ в събота. Според украински медии официалният представител на Киев в тристранната Контактна група на Минските преговори Евген Марчук е заявил, че прекратяването на огъня трябва да бъде използвано за възстановяването на жизненоважна инфраструктура. Прекратяването на огъня няма краен срок, съобщи днес Организацията за сигурност и сътрудничество в Европа.", "date": "2018.12.28", "title": "Властите в Крим строят близо 60-километрова стена по границата с Украйна"}
{"url": "https://www.dnevnik.bg/sviat/2018/12/28/3367839_iznosut_na_ruski_gaz_za_evropa_e_dostignal_nov_rekord/", "text": "Износът на руски газ за Европа е достигнал нов рекорд през 2018 година въпреки дипломатическото напрежение и стремежа на Европейския съюз да намали зависимостта си от Русия, съобщи руската газова компания \"Газпром\", цитирана от БТА. \"Газпром\", която държи монопола за износ на газ чрез газопроводи, е продала в Европа и Турция 201 милиарда кубични метра газ през изминалата година или с около 3.5 на сто повече в сравнение с 2017 г.\", посочи пред журналисти нейният генерален директор Алексей Милер. Този износ представлява по-голямата част от продажбите за Европа, а друга част, която е открита за конкуренцията, е износ на втечнен природен газ. Постоянното нарастване на европейското търсене на руски газ се изтъква от Русия в защита на новите й проекти за газопроводи - през Турция и Балтийско море - въпреки възраженията на ЕС, който от години твърди, че иска да диверсифицира източниците си на доставка. \"Газпром\", която е наследник на съветското министерство на газа, покрива около една трета от европейското потребление. Общото производство на газ на групата, което преди няколко години достигна най-ниско равнище от разпадането на СССР на фона на засилената конкуренция, се е възстановило с над 5 процента през 2018 година до 497.6 милиарда кубични метра, уточни Милер.", "date": "2018.12.28", "title": "Износът на руски газ за Европа е достигнал нов рекорд през 2018 г., обяви \"Газпром\""}
{"url": "https://www.dnevnik.bg/photos/2018/12/28/3344075_fotogaleriia_protest_pari_protest_pari/", "text": "Тази година премина под знака на много протести. Поводите за тях бяха различни - от системата за подпомагане на хората с увреждания, мръсния въздух, концесията на \"Ски зона Банско\", Истанбуслката конвенция, изказванията на вицепремиера Валери Симеонов, ниските заплати в БНР, до високите цени на горивата, застраховката \"Гражданска отговорност\", по-високия данък върху старите коли и др. Управляващите намираха решение най-често с отпускане спешно на пари за спиране на недоволството. Пари се раздаваха дори при заплаха за протест. Снимката е от национален протест на хората с увреждания срещу промените, свързани с медицинската експертиза и новата методика за определяне на трудоспособността. Намеренията на властта за промени в начина за определяне на помощта и подпомагането за хората с увреждания, изкара през април хиляди българи на протест. В отговор властта изтегли готвените изменения и обеща пълен пакет закони, които да реформират изцяло сектора. Докато течаха обсъждания управляващите все пак прокараха почти тихомълком изменения в начина за определяне на процента увреждане и съответно помощта за това. Вече само основното заболяване се взима предвид при изчисляване на процента увреждане, което понижи категорията инвалидност на много българи. Властите обещават да проследят ефекта от промяната в началото на следващата година, а хората отново се готвят за протести.", "date": "2018.12.28", "title": "Фотогалерия: Протест – пари, протест – пари"}
{"url": "https://www.dnevnik.bg/sport/2018/12/28/3367840_andersun_oburna_nadal_i_si_uredi_sreshta_s_djokovich/", "text": "Кевин Андерсън ще защитава титлата си от силния демонстративен турнир в Абу Даби. Южноафриканецът направи обрат в полуфинала срещу носителя на 17 титли от Големия шлем в тениса Рафаел Надал. Испанецът, който е четирикратен шампион в турнира, отстъпи с 6:4, 3:6, 4:6 за 1.52 часа игра. Това беше първи мач на Надал от 113 дни насам заради лекуване на травма и операция в глезена. В другия полуфинал водачът в ранглистата Новак Джокович не срещна съпротива от Карен Хачанов. Сърбинът се справи с 6:4, 6:2 за малко над час игра. Двубоят за титлата е в събота от 17.00 ч., като победителят ще прибере 250 хиляди долара. Два часа по-рано Надал и Хачанов излизат в спор за третото място в турнира, но най-вероятно мачът няма да се проведе заради отказ на испанеца.", "date": "2018.12.28", "title": "Андерсън обърна Надал и си уреди среща с Джокович на финала в Абу Даби"}
{"url": "https://www.dnevnik.bg/sport/2018/12/28/3367846_klop_tvurde_rano_e_da_mislim_za_titlata_vuv_visshata/", "text": "Мениджърът на \"Ливърпул\" Юрген Клоп заяви, че отборът му не лети в облаците с мисли за спечелване на Висшата лига. Според германския специалист тимът му предстои да извърви дълъг път, като възпитаниците му трябва да останат фокусирани върху предстоящите важни двубои срещу \"Арсенал\" и шампиона \"Манчестър сити\". \"Твърде рано е да мислим за това. Ако имаме преднина от шест точки при един мач до края, тогава моментът ще бъде голям. Предстоят толкова много мачове и не е времето да мислим за титла, а за следващия съперник\", каза Клоп преди двубоя срещу \"Арсенал\". \"Ливърпул\" посреща \"топчиите\" в сблъсък между два от претендентите за класиране сред първите четири. Двубоят е в събота от 19.30 ч., а на 3 януари мърсисайдци гостуват на \"Сити\". Сгъстената програма от мачове покрай празниците се развива отлично за \"Ливърпул\". След преполовяването на шампионата тимът на Юрген Клоп е все още непобеден и оглавява класирането с 51 точки. Червените имат преднина от шест точки пред \"Тотнъм\" и седем пред шампиона \"Сити\", който загуби последните си два мача. \"Ливърпул\" се надява да разбие коледната прокоба  и да стане шампион. В последните десет сезона мърсисайдци за трети път оглавяват класирането, но предишните два пъти не успяваха да задържат преднината си до края на сезона. За сравнение всички други отбори в този период успяха да триумфират с титлата.", "date": "2018.12.28", "title": "Клоп: Твърде рано е да мислим за титлата във Висшата лига"}
{"url": "https://www.dnevnik.bg/sviat/2018/12/28/3367848_ispaniia_e_gotova_za_sdelka_s_velikobritaniia_pri/", "text": "Испанското правителство ще приеме спешни мерки, подготвяйки се за ситуацията Великобритания да напусне Европейския съюз без споразумение между Лондон и Брюксел, съобщи премиерът Педро Санчес. \"Тези мерки ще бъдат приети с указ, който ще бъде представен най-късно в началото на февруари\", заяви той на пресконференция, на която направи равносметка на изминалата година, съобщава БТА. Основната цел на мерките е да гарантират запазването на сегашните търговски връзки и на правата, с които се ползват в момента британците в Испания - при условие, че Лондон отговори с реципрочност към правата на испанските граждани във Великобритания. \"Искам да призова към спокойствие испанците, които живеят във Великобритания и британците в Испания: техните права ще бъдат запазени, независимо по кой сценарий ще се развият събитията\", обеща Санчес. Той добави, че разработването на мерките се извършва в тясно сътрудничество с Брюксел и с останалите страни членки на ЕС, а дискусиите са в напреднал стадий. На 19 декември Европейската комисия обяви, че за да се избегне хаос в деня на Брекзита, е взела мерки за секторите, които ще бъдат засегнати най-тежко от евентуална липса на споразумение. Целта е да се избегне рязка раздяла на 29 март догодина, което може да постави в затруднение граждани и предприятия както във Великобритания, така и в страните членки на ЕС, особено свързаните с финансовия сектор, въздушния транспорт, митниците и политиката в областта на климата. Британският премиер Тереза Мей договори споразумение с останалите 27 страни от ЕС на 25 ноември в Брюксел, но то среща силна съпротива във Великобритания. Несигурността около неговата ратификация засилва вероятността от Брекзит без споразумение.", "date": "2018.12.28", "title": "Испания е готова за сделка с Великобритания при Брекзит без споразумение"}
{"url": "https://www.dnevnik.bg/sviat/2018/12/28/3367850_nai-malko_dvama_zaginaha_pri_eksploziia_v_avtobus/", "text": "Двама виетнамски туристи са загинали, а още 10 души са ранени при експлозия на туристически автобус в египетската столица Кайро, съобщава БТА. Според министерството на вътрешните работи автобусът е минал през заложено самоделно взривно устройство, докато се движил близо от пирамидите в Гиза. По информация на българското посолство в Кайро към този момент няма данни за пострадали български граждани.", "date": "2018.12.28", "title": "Най-малко двама загинаха при експлозия в автобус близо до пирамидите в Гиза"}
{"url": "https://www.dnevnik.bg/sviat/2018/12/28/3367574_shte_svaliat_li_protestite_v_sudan_edin_ot_nai-dulgo/", "text": "Суданският лидер Омар Башир спря протестно шествие към президентския дворец в столицата Хартум, като даде свобода на действие на полицията с надеждата да предотврати въстание в стила на Арабската пролет. Близо едноседмичните протести обаче извадиха на показ слабостите, които застрашават 29-годишния му контрол над властта. Въпреки твърдата ръка на полицията, която според медийните информации е убила най-малко 37 протестиращи, реакцията на Башир беше плаха. Той напусна столицата преди шествието към президентския дворец, а действията му за справяне с икономическата криза, предизвикала изблика на гняв, бяха бавни и колебливи. И може би най-тревожното за Башир (ислямист, който дойде на власт с военен преврат през 1989 г.) - могъщите въоръжени сили и агенциите за сигурност не го подкрепиха категорично в размириците. Продължителните улични битки с полицията тази седмица в столицата Хартум може би само са окуражили суданците отново да се изправят срещу силите за сигурност. \"Днес ние, суданският народ, преминахме точката, от която няма връщане назад, по пътя към промяната. Ще използваме всички варианти за мирни народни акции, докато не свалим режима, който продължава да пролива кръв. Днес повече от всякога сме уверени в общата ни способност да постигнем това\", заяви след шествието коалицията от профсъюзи, която го организира. Башир, който е над 70-годишен, потуши два предишни изблика на протести и може пак да го направи, но властта на един от най-дълго управлявалите лидери в Близкия изток очевидно се руши. Суданският лидер се задържа на власт въпреки поредица сериозни неуспехи през последното десетилетие. Първият беше през 2010 г., когато беше обвинен от Международния наказателен съд в извършване на престъпления срещу човечеството и геноцид в района Дарфур. Той успя да изгради външни връзки, които осуетиха пълната му изолация, но стигмата остана. По-тежки последствия имаше отцепването от Судан през 2011 г. на предимно анимисткия и християнски Юг. Раздялата, одобрена от жителите на Южен Судан на референдум, се осъществи по силата на подписаното от Башир мирно споразумение, което сложи край на изтощителна десетилетна гражданска война. Заедно с независимостта си обаче Югът се сдоби и с три четвърти от петролното богатство на Судан. Оттогава икономиката на Севера трайно е в криза. През последните месеци което предизвика рязък скок на цените и влоши още повече трудностите, изпитвани от повечето судански граждани. Те вече страдаха от недостига на гориво и президентският указ за повишаване цената на хляба се оказа искрата, която подпали последните протести. Башир също не си помогна особено. Преди шествието във вторник той замина за район южно от столицата. Пътуването беше предварително планирано, но масово беше изтълкувано като бягство. Там той се опита да се покаже силен, но речта му на митинг на открито, на който присъстваха неколкостотин души, беше вяла, пълна с цитати от Корана, които обещават, че Бог ще се погрижи за народа. Башир обеща икономически реформи, но не уточни подробности. Обвини за кризата неназовани врагове на Судан и нарече протестиращите предатели, наемници, агенти и еретици. След това остана на импровизираната сцена, за да изпълни характерния си танц под звуците на местна музика, размахвайки бастуна си. Вътрешна подкрепа Башир все още доминира в суданската политическа класа. Лоялни депутати събират подкрепа за конституционни промени, които биха му позволили да се кандидатира на изборите през 2020 г. Истинската база на властта му обаче е армията, която е доминираща сила в Судан от обявяването на независимостта през 1956 г. Подкрепата й за него по време на размириците обаче беше сдържана. В декларация няколко дни след началото на протестите армията заяви, че застава зад държавното ръководство, но не спомена Башир поименно. Вместо това говореше за опазването на сигурността и \"постиженията\" на страната. По-късно през седмицата командирът на мощни паравоенни сили, подчинени пряко на Башир, отправи едва прикрити критики към неговото управление. Генерал-лейтенант Мохамед Хамад Даклу, командващ Силите за бърза подкрепа, призова правителството да \"гарантира сигурността на обществените услуги, да изпълни задълженията си и да създаде възможност за достоен живот\" на суданския народ. Той заяви, че трябва да бъде намерено \"реалистично и радикално решение\" за суданската икономическа криза, и призова да се потърси отговорност на \"корумпирани личности, които саботират икономиката\". Регионални съюзници  Друга възможна присъда за Башир е мълчанието на арабските му съюзници. Само две страни от Персийския залив - Бахрейн и Катар, изразиха публично подкрепа за Башир. Не се чу нито дума от най-важните му поддръжници - Саудитска Арабия и Обединените арабски емирства. Двете страни отдавна подкрепят финансово Хартум и Башир се постара да укрепи още повече тези връзки, като изпрати судански войски в Йемен, за да воюват на тяхна страна срещу подкрепяните от Иран бунтовници. Тяхното мълчание красноречиво показва колко несигурен партньор е Башир в техните очи. В различни моменти суданският президент беше изградил тесни връзки с водещите регионални съперници на Саудитска Арабия и емирствата - Иран, Турция и Катар, очевидно опитвайки се да ги настройва едни срещу други, за да измъкне повече от тях. Северният съсед на Судан - Египет, също се въздържа да изрази подкрепа за Башир. Египетският президент Абдел Фатах ас Сиси години наред ухажваше Башир, надявайки се да спечели неговата подкрепа в спора с Етиопия за нейния проект за огромен язовир, за който Египет се опасява, че ще намали неговия дял от река Нил. Непостоянният Башир обаче се сближи с Етиопия и започна да подклажда отдавнашен граничен спор с Египет. Западните страни, общо взето, отбягват Башир, откакто беше обвинен от Международния наказателен съд, но остават ключови донори на помощи за Судан. САЩ, Канада, Норвегия и Великобритания поискаха от Хартум да разследва \"достоверните съобщения\", че суданските сили за сигурност са използвали бойни муниции срещу протестиращи. В съвместно изявление те напомниха за конституционното право на суданците да организират мирни протести и определиха исканията им като \"легитимни\". /БТА", "date": "2018.12.28", "title": "Ще свалят ли протестите в Судан един от най-дълго управлявалите лидери"}
{"url": "https://www.dnevnik.bg/sport/2018/12/28/3367609_video_ekstremnite_emocii_ot_pirin_ultra_2018/", "text": "Организаторите на ултрамаратона \"Пирин ултра\" представиха официалното видео от състезанието. Тази година в надпреварата се впуснаха общо 204 участници от 25 страни. Късата дистанция – 66 км с денивелация от 4400 м, беше и финален осми старт от световните серии по скайрънинг, който определи и победителите за сезона в дисциплината Sky Extra. В състезанието имаше много силна конкуренция. Победител при мъжете  стана испанецът Пере Аурел Бове , който записа рекорд на трасето – 7.44:40 часа, или с над час по-малко от предишното върхово постижение – 9.01:59 часа. При жените за пръв път българска представителка застана на почетната стълбичка на кръг от световната купа. След оспорвана надпревара за второто място Антония Григорова стана трета с 9.39:03 часа. На по-малко от минута преди нея финишира Емили Хоугууд от Зимбабве с 9.38:41 ч. Победата заслужи американката Британи Петерсън (9.01:59 ч). Организаторите посочват, че регистрацията за 2019 г. вече е отворена.", "date": "2018.12.28", "title": "Видео: Екстремните емоции от \"Пирин ултра 2018\""}
{"url": "https://www.dnevnik.bg/bulgaria/2018/12/28/3367603_zakonut_za_detsko_pravosudie_e_vse_taka_s_neiasno/", "text": "Приемането на изцяло нов закон за детско правосъдие, който да отговаря на международните стандарти и да отмени правилата, които действат над 50 години у нас, изглежда с все по-неясно бъдеще. Работата по проекта е спряла, тъй като социалното и правосъдното министерство не могат да постигнат съгласие къде да бъдат разписани правилата за малолетните деца, извършили противообществени прояви, и коя система да поеме грижите за тях. Според правосъдното министерство отговорността трябва да се поеме от социалното министерство и правилата да бъдат уредени в Закона за закрила на детето. Позицията на социалното ведомство е точно в обратната насока - че мерките и грижата за децата, които под 14 години извършат противообществена проява или престъпление, следва да се уреди в новия закон за детско правосъдие. Това става известно от отговори на правосъдното министерство, предоставени на \"Дневник\". Комуникацията по темата е от юли тази година, като до края на 2018 година по въпроса няма развитие. Законопроектът, озаглавен \"Закон за отклоняване от наказателно производство и налагане на възпитателни мерки на непълнолетни лица\", отлежава вече близо три години. Той беше изготвен от екипа на заместник-министъра на правосъдието Вергиния Мичева-Русева (по времето на втория кабинет на Бойко Борисов). Основната цел на текстовете е да отменят остарелия закон за борба с противообществените прояви на малолетни и непълнолетни, който действа, с редица изменения, от 50-те годините на ХХ век. Проектът на правосъдното министерство беше публикуван за пръв път през септември 2016 година. Той  предвиждаше  превръщането на поправителните домове в специални центрове, закриването на интернатите, нова система от мерки за проявите на непълнолетните, като най-леката мярка да е предупреждение, а най-тежката - настаняване в специално приемно семейство или във възпитателен център. След оставката на второто правителство на Борисов в края на 2016 г. обаче работата по проекта спря и през лятото на 2017 година беше формирана работна група, която да обобщи различните предложения, свързани с него. В началото на 2018 година проектът беше поставен на ново обществено обсъждане. След него именно въпросът за това къде да бъдат включени малолетните лица, извършили противообществени прояви или престъпления, се е очертал като спорен. От правосъдното министерство са предложили въпросът да бъде уреден с изменения в Закона за закрила на детето. Според становището на социалното ведомство обаче, предоставено от правосъдното министерство, ако \"социалната система поеме изцяло подкрепата за малолетните деца, извършили деяния, които биха се квалифицирали като престъпления, ако тези деца са наказателнонеотговорни, това ще бъде предпоставка за непълна реформа в системата на детското правосъдие\". Според министерството на труда \"социалната система няма подходящи инструменти да осъществява в цялост работата с деца, извършили сериозни правонарушения, независимо на каква възраст са те\". По въпроса дали не може грижата за малолетните да бъде разписана в поправки в Закона за закрила на детето от социалното министерство смятат, че първо би следвало \"да се постигне консенсус по този въпрос в цялостната реформа\". От министерството уточняват, че за следващата година е предвидено разработването на нов закон за закрила на детето и семейството. През 2008 г. и 2016 г. Комитетът по правата на детето на ООН препоръча децата под 14-годишна възраст да се третират изцяло извън системата на наказателно правораздаване въз основа на социални и защитни мерки. Според българския наказателен кодекс малолетните деца, т.е. тези под 14 години, са наказателно неотговорни. В момента на деца, които извършат противообществени прояви или престъпления под тази възраст, се налагат възпитателни мерки и много често те попадат в т.нар. интернат (възпитателно училище интернат - ВУИ, или социално-педагогически интернат - СПИ), като според действащата уредба това се случва в краен случай. \"Под тази възраст (14 години - бел. ред.) децата, дори когато са извършили деяния, осъществяващи състава на престъпление, се третират в рамките на системата на закрила и им се определят мерки за закрила по реда на Закона за закрила на детето. Това на практика става и към настоящия момент, без да е променяно законодателството. В кризисните центрове за деца, настаняването в които става по реда на този закон, са настанени много малолетни деца, извършили деяния, които осъществяват състава на престъпление (кражби, насилия над други деца и др.)\", коментира за \"Дневник\" Красимир Кънев, председател на Българския хелзинкски комитет (БХК). По думите му Министерството на труда и социалната политика има нужда да изгради капацитет за предоставяне на услуги на такива деца както в институционална, така и в неинституционална среда. \"То трябва да изгради капацитет за предоставяне на подходящи социални услуги и на деца, на които са определени възпитателни мерки, както и на деца, осъдени за извършени престъпления. Това е стар проблем, който обаче МТСП упорито отказва да решава\", казва още Кънев. Според него, вместо да се стигне до решение, социалното министерство \"търси на кого да подхвърли горещия картоф с децата в конфликт със закона\". \"На свой ред Министерството на правосъдието използва обструкциите на МТСП, за да отлага приемането на този закон до приемането на предвидения за изработване изцяло нов закон за детето и семейството. Приемането на закон за отклоняването обаче не е по необходимост обвързано с приемането на друг закон. Той може да се приеме веднага с дребни изменения в сега действащото законодателство. Отлагането му ползва фалшив предлог, който е изгоден както на МТСП, така и на МП, тъй като горещият картоф в момента е в трето министерство – на образованието\", коментира още Кънев.", "date": "2018.12.28", "title": "Законът за детско правосъдие е все така с неясно бъдеще"}
{"url": "https://www.dnevnik.bg/sviat/2018/12/28/3367656_mishel_obama_izmesti_hilari_klintun_kato_jenata/", "text": "Бившата първа дама на САЩ Хилари Клинтън беше изместена от друга бивша първа дама - Мишел Обама, като жената, на която американците се възхищават най-много. Това показва публикувано вчера проучване на \"Галъп\", предаде \"Франс прес\". Петнайсет процента от 1025-те американци, участвали в годишното допитване, са заявили, че Мишел Обама е жената, на която най-много се възхищават. На второ място с пет процента е телевизионната водеща Опра Уинфри, следвана от Клинтън и първата дама Мелания Тръмп с четири процента. Така Мишел Обама измести от първата позиция Хилари Клинтън, която 22 пъти, включително предишните 17 години, е била жената, будеща най-голямо възхищение сред американците. Според проучването, проведено между 3 и 12 декември, бившият президент на САЩ Барак Обама за 11-а поредна година е мъжът, на когото американците се възхищават най-много. Той заема първото място с 19 процента. Втори за четвърта поредна година е президентът Доналд Тръмп с 13 процента, следван от бившия президент Джордж У. Буш и папа Франциск с два процента. \"Галъп\" извършва такова проучване всяка година от 1946 г. насам с изключение на 1976 г. /БТА", "date": "2018.12.28", "title": "Мишел Обама измести Хилари Клинтън като жената, будеща най-голямо възхищение в САЩ"}
{"url": "https://www.dnevnik.bg/sviat/2018/12/28/3367660_hiliadi_poleti_biaha_otlojeni_v_sasht_zaradi_zimna/", "text": "Хиляди полети бяха отложени вчера в САЩ заради зимна буря, а стотици бяха отменени, предаде \"Ройтерс\". Причина за нарушенията във въздушния транспорт стана започнала още в сряда вечерта зимна буря. Над 1000 полета бяха отменени, докато броят на отложените полети достигна 4200. Близо 400 полета от и към международното летище Далас-Форт Уърт бяха отменени, а стотици бяха отложени. В резултат на бурята пътник и стюардеса пострадаха леко при турбуленция над същото летище на борда на пътнически самолет, идващ от Мексико. Впоследствие самолетът беше отклонен за Остин, където кацна безаварийно, и там на пострадалите беше оказана медицинска помощ в местна болница, след което бяха изписани. Метеоролозите съобщават, че бурята е донесла силни дъждове и гръмотевични бури и има риск от наводнения в югоизточната част на САЩ, включително в Тексас, Луизиана, Мисисипи и Алабама. Издадено е и предупреждение за риск от възможна поява на торнада в Централна и Югозападна Луизиана и в Югоизточен Тексас. Губернаторът на Канзас обяви извънредно положение. /БТА", "date": "2018.12.28", "title": "Хиляди полети бяха отложени в САЩ заради буря"}
{"url": "https://www.dnevnik.bg/evropa/2018/12/28/3367666_okolo_bivshiia_bodigard_na_makron_se_razgoria_skandal/", "text": "Нов скандал избухна около Александър Бенала, бившия телохранител на френския президент Еманюел Макрон. Това стана след медийни публикации, че той е използвал дипломатически паспорт при делови посещения в Африка, предаде ДПА. Вчера френското министерство на външните работи заяви, че проучва какви правни стъпки да предприеме, ако се докаже, че Бенала е продължил да използва дипломатическите си паспорти, след като през септември беше заявил пред френските сенатори, че ги е оставил в Елисейския дворец. По-рано тази седмица се появиха и други въпроси около неговата личност, след като се разбра, че в началото на месеца е пътувал до Чад и, както се твърди, се бил срещнал с чадския президент Идрис Деби седмици преди визитата на Макрон. В сряда Елисейският дворец отрече Бенала да продължава да е свързан по какъвто и да било начин с президентството. \"Каквото и да прави господин Бенала, той не е нито официален, нито неофициален пратеник на президента. Ако сам се представя за такъв, греши\", заяви кабинетът на президента, цитиран от \"Франс прес\". Бенала заяви, че е бил на бизнес посещение и че е \"шокиран и скандализиран\" от медийните публикации. През юли той беше уволнен от президента, след като  се появи видеозапис , на който носи полицейски шлем и, както изглежда, напада човек по време на протест на 1 май. /БТА", "date": "2018.12.28", "title": "Около бившия бодигард на Макрон се разгоря скандал за дипломатически паспорти"}
{"url": "https://www.dnevnik.bg/sport/2018/12/28/3367668_petkov_despodov_i_nedelev_oformiat_troikata_za/", "text": "Вратарят Георги Петков, Кирил Десподов и Тодор Неделев са играчите, които попадат в тройката за \"Футболист на годината\", твърди \"Нова\". Гласуването сред спортните журналисти приключи, а победителят ще бъде награден в началото на следващата година. Последният вратар, който спечели приза, беше Владислав Стоянов преди четири години. Той е и последният футболист от отбор от българското първенство, взел наградата. Изминалите три години  на върха неизменно беше националът Ивелин Попов . Георги Петков, който през 2008 г. остана втори, смята, че заслужава наградата. \"Взех Купата на България, така е. Ако се гледа кой какво е постигнал през годината, то аз трябва да съм. Нека журналистите преценят, тъй като не ми е фиксидея\", каза Петков. Десподов се превърна в ключов футболист в ЦСКА и игра много силно през есента. Неделев  вече взе една награда тази година , като беше отличен за най-добър играч за миналия сезон в анкетата на футболистите.", "date": "2018.12.28", "title": "Петков, Десподов и Неделев оформят тройката за \"Футболист на годината\", твърди \"Нова\""}
{"url": "https://www.dnevnik.bg/sviat/2018/12/28/3367671_impiichmunt_ikonomika_strategii_naruchnik_za/", "text": "През последните месеци на 2018 станахме свидетели как демократите успяха да получат мнозинство в Камарата на представителите, а републиканците задържаха контрола си над Сената; видяхме серия от разкрития за ролята на Кремъл в изборите през 2016 г; как икономиката май започва да се препъва; чухме и сигнали от много претенденти от Демократическата партия, че обмислят да се кандидатират за Белия дом през 2020 г. Това са все предвестници, че 2019-а ще бъде непредсказуема и повратна, каквато бе и 2018-а. Ето какво трябва да следим внимателно през 2019 г. и какво да игнорираме: Импийчмънт и новия Конгрес Импийчмънт на Доналд Тръмп е възможен, но отстраняването му от длъжност е много слабо вероятно. Това е така заради самата процедура за импийчмънт. Според конституцията на САЩ Камарата (на представителите) може да вземе решение за импийчмънт на президента с просто мнозинство. При положение че мнозина от демократическото мнозинство в Камарата са отворени към тази идея, импийчмънтът е реалистичен сценарий. Импийчмънт в Камарата обаче не води до произнасяне на присъда срещу президента и до отстраняването му от длъжност, а до един вид съд над него в Сената, където е необходимо мнозинство от две трети за отстраняването му. А за да бъде осъден президентът, ще трябва двадесет сенатори републиканци и всички демократи да гласуват за осъждане на Тръмп. Републиканската подкрепа за него в Сената остава силна и е малко вероятно (специалният следовател) Робърт Мълър да открие нещо, което да накара повече от една трета от сенаторите републиканци, много от които са от щати, в които Тръмп е все още популярен, да гласуват за отстраняването му от длъжност. И тъй като отстраняването му е така слабо вероятно, Камарата няма да постигне почти нищо, ако гласува за импийчмънт на Тръмп. Това може да има дори обратен ефект, ако Тръмп спечели лесно в Сената. Така че ще има много приказки за импийчмънт през 2019-а, но ако е в добро здраве, очакванията са той да изкара още една година като президент. Дневният ред на демократите в Камарата Новото демократическо мнозинство ще се изправи пред няколко непосредствени политически предизвикателства. Ще има натиск отляво да се върви към процедура за импийчмънт, макар че ако се стигне дотам, това би била една чисто символична победа. Ако се тръгне много агресивно към импийчмънт, това може да отблъсне онези избиратели, които могат да видят в това доказателство, че Конгресът повече политиканства, отколкото мисли за подобряване на живота на обикновените американци. Въпреки че имат мнозинство в Камарата, демократите няма да са в състояние да прокарат каквото и да е значимо законодателство, тъй като републиканците все още контролират Сената и Тръмп е републиканец. Най-добрата стратегия за демократите следователно ще бъде да прокарат популярни законопроекти за подобряване на достъпа до здравеопазване независимо от предварително диагностицирани заболявания, за по-достъпно образование и други подобни. Никой от тези законопроекти няма шанс да стане закон, но те ще позволят на демократите да се обвържат с популярни позиции и да представят пред американския народ програмата си с наближаването на изборната 2020 г. Изборите през 2020 След поражението на Хилари Клинтън през 2016-а броят на демократите, чиито имена се въртят като потенциални кандидати за Белия дом през 2020 г., постоянно расте. Сред тях са ветерани от предишни президентски кампании като Джон Кери, Джо Байдън, Бърни Сандърс, а може би дори и Хилари Клинтън; бивши и сегашни губернатори като Джон Хикънлупър от Колорадо и Гевин Нюсъм от Калифорния; сенатори като Кори Букър от Ню Джърси и Ейми Клоубъшар от Минесота; нови лица като Камъла Харис - младата сенаторка от Калифорния, и Бето О'Рърк, чиято кампания за сенатор от Тексас го направи национална фигура въпреки загубата му от титуляра Тед Круз; неполитически фигури като милиардера Том Стейър и нови демократи като бившия кмет на Ню Йорк Майкъл Блумбърг - всички те са сред онези, които, изглежда, обмислят дали да водят президентски кампании. Понякога изглежда по-лесно да се изредят видните демократи, които не обмислят да се кандидатират, отколкото да се посочат всички онези, които обмислят. През 2019 този списък ще се свие. Лесно е да пуснеш пробен балон с името си две години преди изборите, но е много по-трудно да изградиш организация и да събереш такива пари, каквито ще са необходими за кандидатура, която да бъде възприета сериозно по-нататък в кампанията. 2019-а ще бъде година на предварителни игрички и схватки, които ще отсеят полето на кандидатите. Това неизбежно ще означава, че единството, характерно за демократите през 2018-а, ще отстъпи място на разделения, в процеса на които активисти, донори и поддръжници ще се групират зад различните първични кандидати. Въпреки това, макар да е слабо вероятно демократите да излъчат един силен фаворит до края на следващата година, следва да очакваме, че ще се оформи една група от 12 до 18 перспективни кандидатури. Това е все още твърде обширен списък, но е все пак далече от 20-30-те имена, които умуват дали да влязат в надпреварата сега. Що се отнася до Републиканската партия, нейната президентска политика през 2019-а ще изглежда много по-различно. Скандалите около Тръмп ще го направят по-слабо привлекателен кандидат за 2020-а, но макар слуховете за евентуални опоненти на президента в първичните избори да се носят упорито, крайно невероятно е друг републиканец да спечели партийната номинация. Появата на републиканец като опонент на Тръмп през 2020 може да допринесе за оформяне на пост-Тръмповия профил на партията, но без да му донесе победа в краткосрочен план. Икономиката Състоянието на американската икономика може да има огромен ефект върху американската политика през 2019 и 2020 г. Сравнително силната икономическа конюнктура спаси Републиканската партия, която загуби контрола си върху Камарата на междинните избори от още по-катастрофални загуби пред 2018-а. Ако икономиката остане в добро състояние или отбележи ръст през 2019, малко вероятно е Републиканската партия да се обърне срещу Тръмп. Един тежък икономически обрат обаче може да се окаже бедствен не само за американците, но и за президента. Ако свидетелствата, говорещи за прегрешения на Тръмп по теми като Русия, продължат да бъдат твърде значителни, за да бъдат лесно игнорирани, републиканците в Конгреса, включително и някои в Сената, могат да стигнат до извода, че президентът е бреме за тяхната партия и има слаби аргументи да го защитават. Една пропадаща икономика може да отвори вратата за процедура по импийчмънт в Сената или за републикански опоненти срещу Тръмп в първичните избори. Всичко това е само частичен списък на нещата, които могат да се случат в предстоящата година. Но като признаваме, че отстраняването на Тръмп чрез импийчмънт не е на близкия хоризонт и че нещата около президентската кампания през 2020 са силно променливи, и като отчитаме потенциалната роля на една нестабилна икономическа картина и на една окрилена Камара на представителите, можем да очакваме най-сериозни политически промени в предстоящата година.", "date": "2018.12.28", "title": "Импийчмънт, икономика, стратегии: наръчник за политиката на САЩ през 2019"}
{"url": "https://www.dnevnik.bg/evropa/2018/12/28/3367676_vuprosut_ne_e_dali_a_koga_leiburistite_shte_opitat_da/", "text": "Лидерът на британската опозиционна Лейбъристка партия Джеръми Корбин заяви в публикувано днес интервю за вестник \"Индипендънт\", че въпросът не е дали, а кога Лейбъристката партия ще внесе вот на недоверие срещу кабинета, за да опита да предизвика предсрочни избори, предаде \"Ройтерс\", цитирана от БТА. По думите на Корбин подобен ход ще бъде неизбежен, ако премиерът на Обединеното кралство Тереза Мей не получи подкрепа от парламента за политиката си по въпроса за Брекзит. \"Дадохме ясно да се разбере, че въпросът е не дали, а кога ще внесем вот на недоверие срещу правителството, и очевидно ще го направим, когато доверието в тях е най-ниско, което подозирам, че ще стане, след като вече са загубили гласуването (на споразумението с ЕС по условията за Брекзит)\", каза лидерът на лейбъристите. Той добави, че като подготовка за възможни предсрочни избори партията му е избрала кандидатите си за всички избирателни райони, от които трудно се печелят депутатски места. Следващите редовни избори са през 2022 г., но може да има и предсрочни, ако Мей не успее да прокара сделката си в парламента през януари. Корбин освен това призова британския премиер да свика предсрочно парламента след Нова година, за да подложат депутатите на гласуване споразумението за Брекзит. В края на миналата седмица Корбин заяви, че ако спечели евентуални предсрочни избори догодина, ще продължи по пътя на Брекзит, но ще се опита да предоговори условията за излизането от ЕС. На 29 март 2019 г. Великобритания ще напусне съюза. Лейбъристката партия обаче настоява за постоянен митнически съюз с ЕС и тясно сътрудничество с доходоносния му единен пазар. Гласуването на споразумението за Брекзит по план трябва да се проведе в парламента в седмицата, започваща от 14 януари догодина.", "date": "2018.12.28", "title": "Въпросът не е дали, а кога лейбъристите ще опитат да предизвикат предсрочни избори, каза Корбин"}
{"url": "https://www.dnevnik.bg/sport/2018/12/28/3367661_hardun_se_razvihri_s_45_tochki_i_izvede_hjustun_do/", "text": "Хюстън рокетс\" показа, че е един от отборите в най-добра форма в Националната баскетболна асоциация (НБА). \"Ракетите\" продължиха добрата си серия с победа със 127:113 срещу \"Бостън селтикс\". Успехът е осми пореден за \"Хюстън\" като домакин. Тимът започва да набира скорост след слабото началото на сезона и заема седмото място в Западната конференция с 19 победи и 15 загуби. С основна роля за успеха срещу \"Бостън\" беше Джеймс Хардън. Гардът се развихри с 45 точки, като в осми пореден двубой отбеляза над 30 точки. За 38:31 мин. на игрището Хардън се отличи с 50% успеваемост при стрелбата от дистанция, като реализира девет тройки. Той отбеляза 11 от 26-те си опита за кош от игра и добави шест асистенции и две борби. В друг интересен двубой \"Лос анджелис лейкърс\" пропиля преднина от 15 точки при гостуването си на \"Сакраменто кингс\".  В отсъствието на Леброн Джеймс  \"езерняците\" изиграха слаба последна четвърт и загубиха драматично със 106:107 след тройка със сирената на Богдан Богданович. Шампионът в НБА \"Голдън стейт уориърс\" допусна ново разочароващо поражение. \"Воините\" отстъпиха със 109:110 след продължение от \"Портланд трейл блейзърс\". \"Голдън стейт\" имаше предимство в допълнителното време, но Деймиън Лилалд изведе отбора си напред с тройка. В края Кевин Дюрант, който записа трипъл-дабъл, можеше да донесе победата за тима си, но пропусна решаващия изстрел.", "date": "2018.12.28", "title": "Хардън се развихри с 45 точки и изведе \"Хюстън\" до осма поредна победа у дома"}
{"url": "https://www.dnevnik.bg/sviat/2018/12/29/3367742_zavrushtane_na_bejanci_i_vuzstanoviavane_tova_li/", "text": "Гражданската война в Сирия, продължаваща повече от седем години, започна да затихва през 2018 г., след като правителствените сили, подкрепяни от Русия, отвоюваха големи части от територията на страната от ислямистки бойци и от бунтовниците, подкрепяни от западни сили. САЩ неочаквано  оповестиха също през декември , че са започнали да изтеглят войските си от Сирия, като обявиха разгрома на \"Ислямска държава\" (ИД), стъпка, която руският лидер Владимир Путин нарече \"правилна\". Означава ли това, че войната е почти към края си? Ако правителството на президента Башар Асад победи, какво ще означава това за бъдещето на страната и нейната опозиция? И как ще бъде възстановена Сирия? Над 5.6 милиона души са избягали от Сирия от 2011 г. насам според ООН, а правителството ги призовава да се завърнат. От началото на годината до декември са регистрирани близо 37 хил. завърнали се бежанци според Върховния комисариат на ООН за бежанците (ВКБООН). ВКБООН очаква през 2019 г. да се завърнат до 250 хил. сирийци, включително част от 1 милион деца, родени извън страната, много от които правителството на Асад обяви, че ще признае за сирийски граждани. Но за Абу Ахмед, който е избягал със семейството си в Ливан преди седем години, мисълта да се завърне у дома изглежда твърде далечна. \"Не виждам как можем бързо да се завърнем през идната година, освен ако връщането ни е под закрилата и с подкрепата на ООН\", каза пред ДПА Ахмед, който е градинар, родом от град Хама. Той е чувал хора да бъдат арестувани и екзекутирани, след като доброволно са се върнали по домовете си през 2018 г. \"Имаме опасения, че режимът няма да прояви милост спрямо нас, особено ако си мислят, че сме напуснали страната си, защото сме против управниците. Този мит, който използва режимът, не е истина\", каза той. \"Ние избягахме, защото се страхувахме за живота си и не искахме децата ни да умрат под развалините. Нямахме друг избор, освен да избягаме, за да защитим семействата си.\" Руското министерство на отбраната съобщи, че близо 96.5 процента от територията на страната сега е под контрола на сирийското правителство, но опозиционните политици не са съгласни, че това означава едва ли не победа за Асад във войната или че сирийците ще бъдат насърчени да се завърнат у дома. \"Всеки, който мисли, че Асад е спечелил, греши. Асад изгуби още от началото на войната, когато използва военна сила срещу своя народ\", каза пред ДПА Яхия Ариди, член на делегацията на опозицията на мирните преговори под егидата на ООН. \"Голяма част от сирийските бежанци, които сега са разпръснати по целия свят, смятат, че причините, накарали ги на напуснат страната, все още съществуват и не са изчезнали: потисничество, диктатура, екзекуции, арести\", допълни Ариди. За да усложни още повече нещата, сирийското правителство прие ако не бъдат предявени права върху него в течение на една година. Това може да създаде \"огромна пречка\" за бежанците, които искат да се завърнат, както и да има сдържащо влияние, смята съветникът на ООН по хуманитарните въпроси Ян Егеланд. Въпреки опасенията, че законът може да позволи \"заграбване на земя\" от определени групи, Егеланд признава, че Сирия ще трябва да проведе определени конфискации, когато се възстановява, което е обичайна практика при възстановяване на разрушени от война райони. Русия настоява западните държави да помогнат с финансиране на възстановяването на Сирия, но САЩ, Великобритания и Франция нееднократно предупредиха, че няма да окажат без първо да видят промени в поведението на сирийското правителство. Усилията за съставяне на комисия за приемане на нов проект на конституцията на страната забуксуваха въпреки изявеното в последния момент настояване от отиващия си специален пратеник на ООН Стафан де Мистура, който напуска поста на 31 декември, за финализиране на съгласувания списък от членове. На какъв етап се намира Сирия в момента? Дали страната се връща на изходна позиция под управлението на Асад? \"Главният проблем в целия конфликт в Сирия винаги е бил в отказа на сирийските власти да отговорят на легитимните искания на сирийския народ\", каза британския посланик в ООН Карън Пиърс, след като Де Мистура представи последния си отчет пред Съвета за сигурност на ООН. На Асад не само ще му бъдат отказани средства за възстановяване, ако не промени курса си, но той ще блокира връщането на Сирия в международната общност, а което е най-важно, никакво временно споразумение няма да помогне на сирийското ръководство да задържи територията си, каза Пиърс. \"Световните играчи\", които могат да повлияят върху Сирия, навлязоха в патова ситуация, каза Мариам Джалаби, ръководител на представителството на опозицията към ООН, съставено от коалиция от сирийски опозиционни групи. Но тя е сигурна, че \"няма начин режимът да се върне към миналото\". \"Няма връщане назад, защото няма как да отвоюват цялата територия, защото има милиони бежанци, с които трябва да се направи нещо, а те не могат да се върнат, ако това не става доброволно и не съществува сигурна и неутрална среда, където да се завърнат\", каза Джалаби. Според нея опозицията ще продължи да настоява за демокрация, плурализъм, честни и прозрачни избори и политически преход. \"През последните седем години продължавахме да мислим какво предстои да се случи и става все по-лошо и по-лошо, но сме се заели с това за дълго време\", каза тя пред ДПА. \"Започнахме без никакви земи, никаква подкрепа, никакво влияние, без абсолютно нищо и все още излизаме с искане за свобода и демокрация, и това няма да спре\", допълни тя. /БТА", "date": "2018.12.28", "title": "Завръщане на бежанци и възстановяване: това ли очаква Сирия през 2019"}
{"url": "https://www.dnevnik.bg/photos/snimka_na_denia/2018/12/28/3367678_snimka_na_denia_gradut_potunal_v_smog/", "text": "Индийските власти наредиха на пожарникарите в столицата Делхи да пръскат вода от високите сгради, за да се борят със запрашаването и да изгасят огньовете от подпалени отпадъци. Забранени са и строителните работи, защото милиони хора са засегнати от мръсния въздух, предаде \"Асошиейтед прес\", цитирана от БТА. Снимката е от 26 декември.", "date": "2018.12.28", "title": "Снимка на деня: Градът, потънал в смог"}
{"url": "https://www.dnevnik.bg/zdrave/2018/12/28/3367685_vsiaka_chetvurta_in_vitro_procedura_v_bulgariia_prez/", "text": "Всяка четвърта инвитро процедура в България през 2016 г. е успешна. Това показват анализите на \"Индекс на болниците\" за 2016 г. Данните са за 2016 г. и обхващат резултатите на всички бременности и са предоставени от Центъра за асистирана репродукция (ЦАР). \"Индекс на болниците\" е съвместна инициатива на \"Галъп интернешънъл\" и специализирания сайт clinica.bg. Общо 2710 са били процедурите, които е финансирал общественият фонд преди две години. 679 от всички процедури, или 25%, са завършили с раждания, а броят на появилите се бебета е 820, тъй като някои от бременностите са били многоплодни. Центровете, които са работили с ЦАР през 2016 г., са били 32. Броят на процедурите, които са извършени в тях обаче, варира значително, както и процентът на успеваемост. Най-малко опити за зачеване са били направени в 4 клиники – \"Пулс\" (0), \"Нова Радост\" (0), \"Св. Лазар\" (2) и МЦ-ЦАР (2). Най-много пък са осъществени в \"Надежда Репродуктив\" (669), \"Д-р Щерев\" (445) и \"Селена\" (203). Процентът на успеваемост за отделните клиники варира от 0 до 50%, като достига над средното ниво от 25% само в 9, или по-малко от една трета от всички 32 болници.", "date": "2018.12.28", "title": "Всяка четвърта инвитро процедура в България през 2016 г. е успешна, сочи проучване"}
{"url": "https://www.dnevnik.bg/sviat/2018/12/28/3367684_trump_e_vinoven_za_spiraneto_na_rabotata_na/", "text": "Повечето американци обвиняват по-скоро президента Доналд Тръмп, отколкото демократите в Конгреса, за частичното спиране на работата на американското федерално правителство. Това показват публикувани вчера данни от проучване, цитирано от \"Ройтерс\". Според изследването, което е съвместно на \"Ройтерс\" и \"Ипсос\", 47 процента от пълнолетните американци държат отговорен за това Тръмп, докато 33 на сто винят демократите. Проучването е правено между 21 и 25 декември, предимно след като правителството вече  беше спряло работа . Седем процента смятат, че вината е на републиканците в Конгреса. Спирането на работата на правителството беше предизвикано от искането на Тръмп, на което се противопоставиха най-вече демократите, но и някои негови съпартийци от Републиканската партия, данъкоплатците да му осигурят 5 милиарда долара, за да бъде изградена исканата от него  стена по границата с Мексико , отбелязва \"Ройтерс\". Цената на съоръжението се оценява общо на 23 млрд. долара. Едва 35 процента от запитаните в изследването отговарят, че са за Конгресът да приеме законопроект за разходите, който да предвижда средства за стената. Само 25 процента посочват, че подкрепят решението на Тръмп да спре работата на правителството заради този въпрос. \"Президентът даде ясно да се разбере, че всякакъв законопроект за финансиране на правителството трябва да предвижда и съответното финансиране за граничната сигурност\", заяви вчера говорителят на Белия дом Сара Сандърс. Тя обаче не спомена нищо за предлаганата от Тръмп стена. Без да показват особено усещане за неотложност на въпроса, снощи двете камари на Конгреса се събраха на заседания, продължили по няколко минути, но не предприеха никакви мерки да бъде прекратено спирането на работата на правителството и отложиха това за следващата седмица. Демократите и републиканците все още са доста далеч от намирането на изход от кризата, заяви говорителят на лидера на демократите в Сената Чък Шумър. /БТА", "date": "2018.12.28", "title": "Тръмп е виновен за частичното спиране на работата на правителството, смятат повечето американци"}
{"url": "https://www.dnevnik.bg/bulgaria/2018/12/28/3367689_cvetan_cvetanov_se_obiavi_za_reshenie_na_problemite_v/", "text": "\"Вярвам, че разумът ще надделее и проблемите в ски зона Банско ще бъдат решени, защото това е в интерес не само на любителите на зимните спортове, но и на децата, които трябва да имат пълноценен достъп до природата.\" Това посочи Цветанов пред актива на партията в Банско, съобщава пресцентъра на партията. Цветанов обяви, че ръководството на партията стои твърдо зад кмета Георги Икономов. \"Сигурен съм, че структурата на партията в Банско ще продължи да бъде една от първите в страната и ще спечели отличен резултат на местния и европейския вот догодина.\" Това заяви пред над 200 представители на ГЕРБ - Банско, председателят на ПГ на ГЕРБ и зам.-председател на партията Цветан Цветанов по време на празнична вечер, с която заедно изпратиха изключително успешната 2018 г. Кметът на Банско Георги Икономов благодари на Цветанов и на премиера Бойко Борисов за подкрепата през годините и за всичките проекти, които бяха реализирани на територията на общината. По думите му средствата, които получава общината от правителството, допринасят както за подобряването на средата за живот, така и за развитието на туризма. \"Изпращаме изключително успешна 2018 година и за нас е голяма чест да го направим с един голям приятел на Банско - Цветан Цветанов\", заяви Икономов и припомни, че общинската организация на ГЕРБ в Банско до този момент все още няма загубени избори.", "date": "2018.12.28", "title": "Цветан Цветанов се обяви за решение на проблемите в ски зоната в Банско"}
{"url": "https://www.dnevnik.bg/sport/2018/12/28/3367657_serena_uiliams_e_reshena_da_produlji_napred_sled/", "text": "Носителката на 23 титли от Големия шлем Серена Уилямс заяви, че вече е забравила  скандалния финал на US Open  и желае да насочи внимание към представянето си през новия сезон. Американската тенисистка поясни, че няма какво повече да допълни по случая и иска той да остане в миналото. Загубата от японката Наоми Осака във финала на US Open беше последният състезателен двубой на Уилямс. Тогава тя изпусна нервите си и влезе в остър спор със съдията Карлос Рамос, като 37-годишната американка го нарече \"крадец\" и го обвини в сексизъм. Впоследствие Уилямс беше глобена със 17 хиляди долара. \"Не се опитвам да избегна нищо, просто нямам време да говоря за това. Всички говореха в продължение на месеци и е най-добре да се насочим към по-големи и важни неща\", каза Уилямс след  мача срещу сестра си Винъс в Абу Даби . Двете се включиха в демонстративен турнир в столицата на Обединените арабски емирства. Надпреварата е част от подготовката на Серена Уилямс за Australian Open, който започва на 14 януари. След края на мача американката допълни, че се чувства във форма и главната й цел през 2019 г. е да изравни рекорда на Маргарет Корт от 24 титли в турнирите от Големия шлем.", "date": "2018.12.28", "title": "Серена Уилямс e решена да продължи напред след скандалния финал на US Open"}
{"url": "https://www.dnevnik.bg/evropa/2018/12/28/3367687_podgotvena_li_e_bulgariia_za_zadavashtata_se_nova/", "text": "Задава ли се нова финансова криза и как ще се отрази тя на България? Отговорът на този въпрос БТА потърси от икономисти, представители на бизнеса и синдикати. Повечето от тях са единодушни, че криза ще има, но не в размерите на 2008 - 2009 г., държавата обаче е готова да я посрещне, а хората трябва да бъдат предпазливи в разходите си и да започнат да спестяват с идеята поне половин година да могат да преживеят, ако останат без работа. Все още официалните международни институции не се наемат да прогнозират рецесия през 2019 г. в глобален план, но масово се прогнозира забавяне на растежа в Европа догодина, коментира за БТА Десислава Николова, главен икономист в Института за пазарна икономика. Това са очаквания на МВФ, Европейската комисия, отделни инвестиционни банки, експерти. Всеки обаче дава различни прогнози за темповете на това забавяне, отбеляза експертът. За България Еврокомисията прогнозира леко ускоряване на растежа на икономиката въпреки прогнозата си за забавяне в ЕС. Сред аргументите на комисията за очаквания ръст на българската икономика са увеличеното вътрешно търсене и доброто усвояване на европейски средства, които да подкрепят инвестициите и така да допринесат за ускоряването на икономиката. Десислава Николова обаче изрази скептицизма си за това, че страната би могла да ускори растежа си, при положение че в цяла Европа се очаква забавяне. По-скоро личните ми очаквания са, че България ще се присъедини към общата тенденция и най-вероятно през следващата година ще бъда отчетен по-плавен растеж на икономиката, а очакванията ми са растежът да е около 3 на сто, коментира експертът. Предпоставките за очакваната рецесия Едно е сигурно - че икономическите цикли имат тази особеност след период на икономически растеж, какъвто сега се наблюдава глобално и в Европа, да следва спад, коментира главният икономист в Института за пазарна икономика. Въпросът е колко дълбок ще е той, като към момента прогнозите са по-скоро, че следваща криза ще е по-лека и по-мека спрямо това, което се случи през 2008 г. в световен план, изтъкна експертът. Основанията за това са, че сега растежът не е толкова висок и, образно казано, няма да паднем от толкова високо, допълни Десислава Николова. Освен това вече се виждат признаците на забавяне и няма да е така рязко влизането в кризата, както през 2008 г., отбеляза тя. Сред видимите показатели за наближаваща криза експертът открои повишаването на основния лихвен процент в САЩ, забавянето на растежа на икономиката на Китай. Предпоставка за евентуална рецесия е и обявеното намерение на ЕЦБ  да прекрати програмата си  за стимулиране, като експертът посочи, че все още не е ясно откога ЕЦБ ще започне да вдига лихвите, ако изобщо направи това. Другият голям фактор за очакванията за рецесия са търговски войни, коментира Десислава Николова. Дали бурята ще подмине България? България като цяло стои добре в момента. От една страна, все още бумът в строителството, който, ако и когато приключи, евентуално би подпомогнал рецесията в страната, все още не е в такива мащаби, въпреки че има известна неустойчивост и в някои градове се надуха малки \"балони\" на имотния пазар, отбеляза Десислава Николова. За разлика от предишната криза, когато пазарът се \"наду\" с банкови кредити за строители и купувачи, сега балонът на недвижими имоти в големите градове - София, Пловдив, Варна и Бургас, се дължи на това, че хората изтеглиха спестяванията си от банките заради ниските лихви по депозитите, изтъкна експертът. По този начин според нея няма предпоставка за риск за банките и за икономиката, но ако има низходяща корекция на този пазар през цените или поради невъзможност някои от проектите да се довършат, рискът ще се понесе от хората, поясни Десислава Николова. От друга страна, експертът посочи, че за България при евентуална рецесия също се очаква \"приземяване\" на икономиката, но то ще е по-меко - от по-ниски нива на растеж - 3-4 на сто, докато при предишната криза това стана от 6-7 на сто. Освен това към момента нямаме подобни на периода 2008 - 2009 г. индикатори за прегряване на икономиката, коментира още Десислава Николова и отбеляза, че сега нивата на кредитна активност в страната са много по-малки спрямо последната криза, когато ръстът на заплатите в последните предкризисни години достигаше 20 - 30 на сто, а инфлацията беше двуцифрена. Плюс за България е и това, че държавата разполага с \"финансова възглавница\" за посрещане на нова криза под формата на фискален резерв, който в момента според Николова е на добри нива. Заради факта, че бюджетът вече трета година ще е на излишък, това означава, че резервът, от една страна, се захранва с излишъка, а от друга, не харчи, за да финансира дефицити, отбеляза експертът. Очакванията на бизнеса  Председателят на Асоциацията на индустриалния капитал Васил Велев коментира за БТА, че в световен мащаб вече има известно забавяне на икономическия растеж, такива са и прогнозите на Организацията за икономическо сътрудничество и развитие за следващата година. На микроравнище - ниво предприятия, очакванията на бизнеса са по-консервативно оптимистични спрямо миналата година по това време, допълни той. Същевременно Велев изтъкна, че няма признаци за близка криза, защото поръчките за следващата половин година са на добро ниво. Независимо от това различни признаци, сред които това, че спря да расте цената на суровините, говорят, че известно забавяне все пак се очаква, допълни той. Сред факторите за по-голяма предпазливост в прогнозите е и голямата задлъжнялост, която е световен проблем, посочи Велев. В Европа има страни като Италия, които са голяма икономика и са втори търговски партньор на България, и нещата там са на кантар, в Румъния расте по същия начин задлъжнялостта - вземат се кредити и се плащат заплати, допълни Велев. Той посочи, че около Брекзит също има много неизвестни, освен това митническите войни, които или се засилват, или си дават \"ваканция 90 дни\", също дават основания на бизнеса да е по-предпазлив в очакванията си за догодина. Велев посочи, че липсват видимите признаци на балон, съществували при предишната криза, и допълни, че ако има забавяне и криза, то тя няма да е такава, каквато беше през 2008 година. В момента в икономиката ни няма балони, каквито бяха в недвижимите имоти при предишната криза, но ние сме отворена икономика и забавяне на световната икономика - на пазарите, на които продаваме, като две трети от износа ни е за ЕС, няма как да не рефлектира на малката ни икономика, заяви Велев. 2019 - първата година от началото на рецесията Завършваме 2018 година на магия и все още имаме ръстове, но 2019 година ще е първата година от началото на рецесията. Това коментира за БТА финансовият експерт Мика Зайкова. Според нея 2018 година е последната година от положителния икономически цикъл, в който не само България, но и целият свят беше близо 10 години. \"През 2018 година имаме ръст на инфлацията, който вече не е здравословен, защото надминава 3 процента. Средногодишният ръст, изчислен през ноември, е 3.1 процента, но към края на годината най-вероятно ще надмине 4 процента\", каза Зайкова. Тя допълни, че има свиване на потреблението, а то в българския брутен вътрешен продукт заема 78 процента от целия ръст. Свиването е лош знак, защото показва, че брутният вътрешен продукт на България трудно би нараснал от числата, записани в бюджета за 2018 година, допълни още Зайкова. \"В България не се внедряват нови технологии, няма продукти с висока добавена стойност, а страната ни изнася суровини, материали и малко резервни части. Те са главно за автомобилната промишленост в Германия, но и там има спад на икономическите показатели, което показва, че ние вървим, ако не към криза, то към един период на застой\", каза Мика Зайкова. Последните данни на НСИ показват увеличение на брутния външен дълг само през ноември с 0.9 процента, а брутният външен дълг на България е доста сериозен - в порядъка на 63 процента от БВП, като най-голям е дългът на фирмите и домакинствата, което е доста тревожно, защото имаме междуфирмена задлъжнялост, посочи финансовият експерт. Според Мика Зайкова в България не се задава \"кьорав инвеститор\" . Първата причина, заради която инвеститорите ни заобикалят, е, защото сме корумпирана страна, втората е, че преди криза инвеститорите спестяват парите си в банки, вместо да ги харчат рисково, каза тя. Експертът припомни, че обикновено малките и отворени икономики, каквато е България, понасят най-тежко една икономическа криза. Мика Зайкова смята, че за да се намалят последствията,практиката е в добри години да се създават буфери на ниво фискален резерв, но това не е направено в последните добри години - 2016 г. и 2017 г., отчасти и в 2015 година. Преди да пуснем кризата у дома Експертите съветват отсега да започнем да избягваме кредити, в това число и ипотеките, а инвестициите в недвижимост по-скоро биха ни донесли загуби по време на криза. Покупката би могла да бъде обоснована единствено, ако имаме нужда от жилище, коментира Десислава Николова. Отложете покупките на коли и стоки за дълготрайна употреба за по-добри времена, съветва още експертът. Друга препоръка е да инвестираме само свободни средства, които няма да са ни нужни за срока на вложението. Добре е да започнем да трупаме и личната си финансова \"възглавница\", която трябва да ни стигне поне за половин - една година, ако останем без работа. Не на последно място е и емоционално да се подготвим за лошата новина, че влизаме в рецесия, дори и тя да ни подмине, коментира Десислава Николова. /БТА", "date": "2018.12.28", "title": "Подготвена ли е България за задаващата се нова световна финансова криза"}
{"url": "https://www.dnevnik.bg/sviat/2018/12/28/3367691_bivshiiat_advokat_na_trump_otricha_da_e_bil_v_praga/", "text": "Бившият адвокат на Доналд Тръмп Майкъл Коен е пътувал до Прага през 2016 г. и има подозрения, че там се е срещал с руски представители, съобщиха американски медии, но Коен незабавно отрече, предаде \"Франс прес\". Мобилният му телефон е излъчил сигнали, приети от ретранслаторите край чешката столица в края на август или началото на септември 2016 г., твърдят четири анонимни източника пред групата \"Макклачи\" (McClatchy), издаваща \"Маями хералд\" и други вестници. По същото време една от разузнавателните служби в Източна Европа е записала телефонен разговор между руснаци, споменаващи за присъствието на Майкъл Коен в Прага, заявяват двама запознати със случая, също цитирани в статията. \"Чувал съм, че #Прага и #Чешката република са великолепни лятно време. Не мога да съм сигурен, тъй като никога не съм ходил там\", написа веднага в \"Туитър\" Майкъл Коен, като добави: \"#Мълър знае всичко!\" Специалният прокурор Робърт Мълър разследва от 19 месеца руската намеса в президентската кампания от 2016 г. в САЩ и подозренията за сговор между Москва и предизборния щаб на Доналд Тръмп, припомня АФП. В рамките на това разследване Мълър разкри редица закононарушения, извършени от Майкъл Коен, включително данъчни измами и нарушения на закона за финансиране на предизборните кампании. На 12 декември бившият адвокат на Тръмп  бе осъден на три години затвор  по обвиненията, включително, че е организирал плащания на 280 000 долара на две жени, твърдящи, че са имали интимни връзки с Тръмп, за да купи мълчанието им по време на предизборната кампания. Коен, наричан някога Питбула на Тръмп, се обърна срещу бившия си шеф, като прие да сътрудничи с прокурора Мълър, и забърка между другото президента, като подчерта, че е организирал плащанията \"по негово нареждане\". Неизменно обаче отричаше да е пътувал до Прага. За това пътуване се споменава в доклад от края на 2016 г., изготвен от бивш агент на британското разузнаване - Кристофър Стийл, по искане на кантора, финансирана от избирателния щаб на кандидатката от страна на демократите Хилари Клинтън. В доклада си бившият шпионин уверява, че Коен е пътувал до Прага за среща с пратеници на Кремъл с цел да координират действията си в отговор на подозренията за тайно споразумение между Русия и обкръжението на Тръмп. /БТА", "date": "2018.12.28", "title": "Бившият адвокат на Тръмп отрича да е бил в Прага през 2016 за тайна среща с руснаци"}
{"url": "https://www.dnevnik.bg/photos/2018/12/28/3367700_snimka_na_denia_grajdani_na_protest_sreshtu/", "text": "Граждани излязоха на поредния си протест пред сградата на Комисията по енергийно и водно регулиране (КЕВР) срещу заложеното увеличение на цената на водата. Те поискаха да попречат на членовете на регулатора да влязат на днешното закрито заседание за  на ВиК услугите за 2019 г.", "date": "2018.12.28", "title": "Снимка на деня: Граждани на протест срещу поскъпването на водата"}
{"url": "https://www.dnevnik.bg/zelen/2018/12/28/3367701_neno_dimov_poiska_ot_surbiia_danni_za_zamursiavaneto/", "text": "След като през октомври българи от Босилеград сигнализираха за предстояща екокатастрофа по поречието на река Драговищица, министърът на околната среда и водите Нено Димов заяви днес на пресконференция, че е поискал от сръбските власти данни за показателите на всички вредни частици във водоема. Той каза, че е изпратил две писма - едното до сръбския си колега, а другото - до правителството на съседната ни държава, като е уведомена и групата на екоминистрите в Европейския съюз. Река Драговищица преминава през Босилеград, след което навлиза на българска територия и се влива в Струма в района на кюстендилското село Шишковци. Именно това е накарало министерството да поиска данните, за да не се стигне до замърсяване на Струма. Димов уточни, че има проект от 2016 г. за извличане на мед и цинк в непосредствена близост до река Драговищица. България е била уведомена, но две години по-късно страната все още не е получила данни от Сърбия на какъв етап е проектът и дали той води до замърсяване. Според жители в Босилеградския район водата е много мръсна. Животните отказвали да я пият, а мръсотията стигала до границата с България. Нено Димов каза още, че на 15 декември е направено последното замерване за вредни елементи във водата на българска територия. Не е установено повишение на нормите по нито един показател. Министърът допълни, че очаква отговори на писмата си в началото на следващата година.", "date": "2018.12.28", "title": "Нено Димов поиска от Сърбия данни за замърсяването на река, вливаща се в Струма"}
{"url": "https://www.dnevnik.bg/sviat/2018/12/28/3367698_lichnite_danni_na_1000_severnokoreiski_begulci_sa/", "text": "Южна Корея заяви днес, че личните данни на почти 1000 севернокорейски бегълци са откраднати при хакерска атака, предадоха световните агенции, цитирани от БТА. Министерството на националното обединение каза, че имената, рождените дати и адресите на 997 севернокорейци, избягали в Южна Корея, са били откраднати чрез заразяване със зловреден софтуер на компютър в център за пренастаняване. Засегнатите бегълци са уведомени за случая, разкрит миналата седмица, а полицията е започнала разследване. Хакерската атака е била извършена около ноември. Засега извършителят не е известен. Властите не са открили други следи от хакерски атаки или прониквания в бази данни и заявиха, че ще се постараят да не допускат нови такива случаи. Според тях няма информация за отрицателно въздействие от проникването. В миналото севернокорейски хакери са били обвинявани за кибератаки срещу южнокорейски държавни агенции и предприятия. В Южна Корея живеят около 30 хил. севернокорейски бегълци.", "date": "2018.12.28", "title": "Личните данни на 1000 севернокорейски бегълци са откраднати при хакерска атака"}
{"url": "https://www.dnevnik.bg/sviat/2018/12/28/3367704_i_bahrein_shte_podnovi_rabotata_na_posolstvoto_si_v/", "text": "Бахрейн обяви днес, че ще възобнови дейностите в своето посолство в Сирия. Решението отразява подновяването на усилията на арабските страни от Залива за подобряване на отношенията със сирийския президент Башар Асад в момент, когато войната в Сирия затихва, предаде \"Асошиейтед прес\". Вчера  Обединените арабски емирства отново отвориха  своето посолство в Дамаск. Тези съгласувани ходове се предприемат седем години след като арабските държави от Залива отзоваха посланиците си и затвориха посолствата си в Сирия, за да изолират Асад. В началото на сирийската гражданска война страни като Саудитска Арабия и Катар побързаха да подкрепят сунитските бойци, сражаващи се срещу силите на Асад. През 2011 г. Сирия беше изключена от Арабската лига. В последните години обаче сирийската армия постигна редица важни военни победи с помощта на Русия и Иран. Бахрейнското външно министерство каза, че възобновяването на работата на посолството потвърждава значимостта на продължаването на отношенията със Сирия. То подчерта \"арабската роля\" за запазване на независимостта на Сирия и предотвратяване на опасна регионална намеса в нейните работи, очевидно имайки предвид засилването на позициите на Иран там. През октомври Асад заяви в интервю за кувейтски вестник, че Сирия е постигнала \"важно разбирателство\" с арабските държави след години на враждебност. Той каза, че арабски и западни делегации са започнали да посещават Сирия, за да подготвят възобновяването на работата на дипломатически и други мисии. /БТА", "date": "2018.12.28", "title": "И Бахрейн ще поднови работата на посолството си в Сирия"}
{"url": "https://www.dnevnik.bg/biznes/2018/12/28/3367708_prez_noemvri_bulgarite_sa_uvelichili_putuvaniiata_si_v/", "text": "Пътуванията на българи в чужбина са нараснали с 2.1% през ноември 2018 г. спрямо същия месец на предходната година до общо 426.3 хил., сочат данните на Националния статистически институт. Очаквано най-много са пътуванията към Гърция и Турция. Увеличение на пътуванията на български граждани в сравнение със същия месец на предходната година е отчетено към: Турция - с 11.7%, Австрия - с 8.8%, Италия - с 4.1%, Сърбия - с 3.8%, Германия - с 3.2%, Белгия - с 0.8%, и други. Същевременно намаляват пътуванията на български граждани към: Обединеното кралство - със 7.1%, Румъния - с 1.2%, Гърция - с 1.0%, бившата югославска република Македония - с 0.8%, и други. В сравнение с година по-рано има увеличение при пътуванията със служебна цел - с 3.8%, с други цели - с 1.8%, и с цел почивка и екскурзия - с 0.7%. Най-голям брой пътувания на български граждани са осъществени към Турция - 121.9 хил., Гърция - 73.8 хил., Румъния - 40.7 хил., Сърбия - 33.1 хил., Германия - 21.9 хил., бившата югославска република Македония - 20.9 хил., Италия - 15.9 хил., Австрия - 15.2 хил., Обединеното кралство - 12.6 хил., Испания - 10.1 хиляди. През ноември 2018 г. посещенията на чужденци в България са 575.2 хил., което е с 3.4% повече в сравнение със същия период миналата година. Регистрирано е увеличение при пътуванията с други цели със 7.8%, и с цел почивка и екскурзия - с 0.6%, докато тези със служебна цел намаляват с 1.4%. Транзитните преминавания през страната са 28.6% (164.3 хил.) от всички посещения на чужденци в България. Най-много посещения в България са реализирали гражданите от: Румъния - 130.1 хил., Гърция - 94 хил., Турция - 87.6 хил., Сърбия - 49.4 хил., бившата югославска република Македония - 46.4 хил., Украйна - 16.7 хил., Германия - 15.2 хил., Обединеното кралство - 11.5 хил., Италия - 10.8 хил., Полша - 9 хиляди.", "date": "2018.12.28", "title": "През ноември българите са увеличили пътуванията си в чужбина"}
{"url": "https://www.dnevnik.bg/biznes/2018/12/29/3367673_ot_dnes_v_obrashtenie_e_obnovenata_banknota_ot_100_lv/", "text": "Българската народна банка пусна днес в обращение нова серия банкноти с номинална стойност 100 лв. Общият дизайн и основните елементи на банкнотите от новата серия се запазват без съществени изменения спрямо банкнотите, които са в обращение. Промените в банкнотите от новата серия произтичат основно от въвеждането на нови защитни елементи. На лицевата страна на банкнотата са изобразени портрет на писателя Алеко Константинов, фигури и елементи, свързани с туристическото движение в България, заглавната страница на пътеписа \"До Чикаго и назад\", вертикално отпечатани текстове \"Алеко Константинов\" и \"1863-1897\" и е обозначена номиналната стойност на банкнотата с цифри и думи. На обратната страна са изобразени елементи, свързани с живота и творчеството на писателя Алеко Константинов, и е обозначена номиналната стойност на банкнотата с цифри и думи. Новите защитни елементи на банкнотата са: Допълнителен знак за незрящи граждани - състои се от пет дебели и шест тънки линии, разположени под ъгъл на двете къси страни на банкнотата; Холограмна лента с оптични ефекти - редуващи се при промяна на ъгъла на наблюдение изображения на еделвайс и профил на Алеко Константинов; цветен холограмен портрет на Алеко Константинов; детайл от паметник на Алеко Константинов, променящ цвета си от смарагдовозелено към сапфиреносиньо при промяна на ъгъла на наблюдение; динамичен шахматен ефект с промяна на цвета от смарагдовозелено към сапфиреносиньо при промяна на ъгъла на наблюдение и обемно триизмерно изображение на числото 100; Мастило с оптичен ефект - числото 100 е отпечатано с променящо цвета си мастило с динамичен шахматен ефект, което при промяна на ъгъла на наблюдение се променя от смарагдовозелено към сапфиреносиньо; Осигурителна нишка - вградена в хартията и частично излизаща от обратната страна със светъл повтарящ се текст \"БНБ 100\" и с динамичен шахматен ефект, променяща цвета си от смарагдовозелено към сапфиреносиньо. Изображението на повтарящия се текст \"БНБ 100\" се чете от лицевата страна при поставяне на банкнотата срещу източник на светлина; Воден знак с висока резолюция - наблюдава се при поставяне на банкнотата срещу източник на светлина. Състои се от полутоново изображение с висока резолюция на портрета на Алеко Константинов. Изображенията се наблюдават и от обратната страна на банкнотата.", "date": "2018.12.28", "title": "От днес в обращение е обновената банкнота от 100 лв."}
{"url": "https://www.dnevnik.bg/sport/2018/12/28/3367703_voleibolistut_todor_aleksiev_se_zavrushta_v_olimpiakos/", "text": "Българският волейболист Тодор Алексиев ще продължи кариерата си в гръцкото първенство. Бившият състезател на националния отбор се завръща в \"Олимпиакос\", с който стана шампион през миналия сезон. Новината съобщи досегашният тим на Алексиев - \"Спортинг\" (Лисабон). 35-годишният българин се разделя с клуба, въпреки че през лятото подписа двугодишен договор. Преди това Алексиев се състезаваше за \"Олимпиакос\". 35-годишният посрещач имаше ключова роля за шампионската титла на тима през миналия сезон, като българинът беше избран за най-полезен играч. С отбора си той взе и Купата на претендентите в европейския клубен волейбол, както и Купата на лигата в Гърция. Алексиев, който започна кариерата си в \"Локомотив\" (Пловдив), спечели златно отличие за трета поредна година. През 2016 и 2017 г. българинът триумфира в аржентинското първенство съответно с \"Персонал\" (Боливар) и УПСН (Сан Хуан).", "date": "2018.12.28", "title": "Волейболистът Тодор Алексиев се завръща в \"Олимпиакос\""}
{"url": "https://www.dnevnik.bg/sviat/2018/12/28/3367706_armiiata_na_asad_ustanovi_kontrol_nad_kontroliraniia/", "text": "Сирийската армия разположи сили при град Манбидж, на 85 км от Алепо, предаде \"Ройтерс\". Новината дойде, след като най-влиятелната сирийска кюрдска милиция - \"Силите за защита на народа\" (YPG), призова правителството на Башар Асад да защити града от турски атаки, предаде \"Ройтерс\". Армията заяви, че ще гарантира \"пълната сигурност на всички сирийски граждани и на другите присъстващи в района\". Първоначално бе съобщено, че силите са влезли в града. По-късно обаче високопоставен кюрдски представители заяви, че сирийските правителствени войски са пристигнали на фронтовите линии на Манбидж, но не са поели контрола върху него и че американските военни, базирани извън града, все още не са се изтеглили, предаде \"Асошиейтед прес\". Кюрдският представител Илхам Ахмед каза, че е било договорено споразумение с руснаците и със сирийското правителство, че в случай на пълно американско изтегляне, сирийските правителствени войски ще поемат контрола върху града. \"Целта е да се предотврати турска офанзива\", заяви Ахмед. \"Ако оправданието на турците за подобна офанзива е кюрдската милиция, то тя ще предаде постовете си на правителството\", допълни той. Ахмед каза, че кюрдската милиция остава в града. Малко преди това YPG - въоръжено крило на партията Демократически съюз, предложи на правителството на Асад да поеме контрол над заеманите нея територии и в частност над град Манбидж, за да ги защити от опасността от турско нахлуване, предаде БТА. Кюрдите направиха предложението си в специална декларация във връзка с подготвяната от Турция операция на източния бряг на река Ефрат. В документа се казва, че YPG, които Турция смята за терористична групировка и се е заканила да смаже, още по-рано са се изтеглили от Манбидж, за да се бият срещу джихадистите от \"Ислямска държава\" в Източна Сирия. \"Затова ние каним сирийското правителство, към което принадлежим, да изпрати своите въоръжени сили да заемат тези позиции и да защитят града от турската заплаха\", се казва в декларацията. Кремъл приветства информацията, че сирийската армия е получила контрола над Манбидж, заяви пред журналисти Дмитрий Песков, прессекретар на руския президент. \"Безусловно това е позитивна крачка към стабилизиране на обстановката\", каза Песков, цитиран от ТАСС и БТА. По думите му разширяването на зоната на контрол на правителствените сили е \"позитивна тенденция\".", "date": "2018.12.28", "title": "Армията на Асад разположи сили при държания от кюрдите град Манбидж (допълнена)"}
{"url": "https://www.dnevnik.bg/biznes/2018/12/28/3367716_regulatorut_odobri_poskupvaneto_na_prirodniia_gaz_s_35/", "text": "Комисията за енергийно и водно регулиране (КЕВР) одобри новата цена на природния газ на закрито заседание, което беше предшествано от  протест на граждани пред сградата на институцията,  съобщава БНР. Очаквано от 1 януари природният газ поскъпва с 3.5%, като това няма да повлияе на цените на парното и топлата вода. Регулаторът продължава да заседава, за да утвърди новите цени и на водата. Според вече обявените разчети водата на повечето места ще поскъпне с до 10%. Според разчетите на КЕВР най-голямо поскъпване е предвидено в Бургас и в София. Единствено в Кърджали се очаква да има поевтиняване – с около 1.5 процента. Според предложенията от Нова година най-много за вода ще плащат жителите на Шумен, Добрич, Силистра, Варна и Враца, където кубик вода ще струва над 3 лева. За Видин скокът може да стигне до 22 процента, но това ще стане само ако бъде въведена новата услуга \"пречистване на вода\".", "date": "2018.12.28", "title": "Регулаторът одобри поскъпването на природния газ с 3.5%"}
{"url": "https://www.dnevnik.bg/biznes/2018/12/28/3367721_proizvodstvoto_na_energiini_produkti_narastva_prez/", "text": "През октомври спрямо септември 2018 г. нараства производството на твърди горива с 18.2% до 3310 хил. т; пропан-бутанови смеси - с 25.0% до 10 хил. т; безоловен бензин - с 5.0% до 168 хил. т; дизелово гориво - с 18.1% до 294 хил. т; електроенергия - с 5.3% до 3779 ГВтч. През октомври 2018 г. спрямо същия месец на предходната година нараства производството на: безоловен бензин - с 9.1%; дизелово гориво - с 24.6%; електроенергия - с 10.6%. Отчетено е намаляване на производството на твърди горива - с 2.8%; и на природен газ - с 33.3%. Производството на пропан-бутанови смеси остава без изменение. През октомври 2018 г. спрямо септември 2018 г. нарастват доставките на твърди горива - с 16.8% до 3393 хил. т; безоловен бензин - с 40.5% до 59 хил. т; дизелово гориво - с 2.5% до 203 хил. т; природен газ - с 22.2% до 226 млн. куб.м; електроенергия - с 9.9% до 2674 ГВтч. За същия период намаляват доставките на пропан-бутанови смеси - със 17.0% до 39 хил. т (табл. 2 от приложението). През октомври 2018 г. спрямо същия месец на предходната година нарастват доставките на: безоловен бензин - с 59.5%. Намаляват доставките на твърди горива - с 2.6%; пропан-бутанови смеси - с 13.3%; дизелово гориво - с 3.8%; природен газ - с 8.9%, както и на електроенергия - с 3.1%.", "date": "2018.12.28", "title": "Производството на енергийни продукти нараства през октомври"}
{"url": "https://www.dnevnik.bg/kultura/2018/12/28/3364030_otkus_ot_vuzhvala_na_mashtehata_na_mario_vargas_lyosa/", "text": "Ново издание на \"Възхвала на мащехата\", първата еротична книга на Марио Варгас Льоса, която затвърждава репутацията му на писател с полифонично, всеобхватно, силно отекващо творчество. Завършена през 1988 г., \"Възхвала на мащехата\" е своеобразен реверанс към испанския кинорежисьор и еротоман Луис Гарсия Берланга. Творбата изкусно съчетава различни източници на духовна наслада: изящен изказ, поезия, живопис, музика. В тъканта на фабулата са вплетени и мотиви от историята и митологията, обилие от фантазия, разни проявления на любовта и съблазняването, закачката и играта, които доизвайват образите на чувствената доня Лукресия, мечтателния дон Ригоберто и смущаващия Фончито. \"Възхвала на мащехата\" е мощен изблик на таланта на Марио Варгас Льоса, непомръкващ шедьовър в творчеството на забележителния майстор на словото. Кариерата на испанско-перуанския писател, удостоен с Нобелова награда за литература през 2010 година, минава през главозамайващи смени на идеологии и политически режими, фалшиви герои и обречени битки, през различни стилове и техники на писане, които винаги, в препускащия ход на времето, се опитват да уловят трудната съдба на Латинска Америка и нейната мъчителна жажда за свобода. Варгас Льоса съчетава криминални мистерии и исторически факти, политическа алегория и непоколебима социална критика - всичко това облъхнато от брилянтно чувство за хумор. Творби като \"Кой уби Паломино Молеро?\", \"Квартал Петте кьошета\", \"Герой по неволя\" и \"Зелената къща\" свидетелстват за ангажираността на писателя с темата за същността на перуанското общество и неговите дехуманизирани механизми за подчинение и контрол. превод Боряна Цонева Солта на сълзите С разширени от ужас очи Хустиниана ръкомахаше обезумяла. Ръцете ѝ напомняха криле на вятърна мелница. – Алфонсо каза, че ще се самоубие! Щял да го направи, понеже вие вече не го обичате! – премигваше тя, изплашена. – Сега ви пише прощално писмо, госпожо. – Какви глупости бръщолевиш?... – стресна се доня Лукресия пред огледалото на тоалетката. – Какви бръмбари са ти влезли в главата? Камериерката обаче, изглежда, не се шегуваше и доня Лукресия, както си скубеше веждите, изпусна пинсетата на пода и без да пита повече, хукна надолу по стълбите, следвана от Хустиниана. Вратата на детската стая беше заключена. Мащехата почука: \"Алфонсо! Алфонсо!\" Никакъв отговор. Отвътре не се чуваше нищо. – Фончо! Фончито! – настоя доня Лукресия и почука отново. Гърбът ѝ плувна в студена пот. – Отвори ми! Добре ли си? Защо не отговаряш? Алфонсо! Ключът се завъртя с проскърцване в ключалката, но вратата остана затворена. Доня Лукресия въздъхна дълбоко. Отново усети здрава почва под краката, след замайването светът полека си идваше на мястото. – Остави ме насаме с него – заповяда тя на Хустиниана. Влезе в стаята и затвори вратата след себе си. С усилие се опитваше да сдържи негодуванието, последвало страха. Момчето, както си беше в колежанската униформа, седеше на бюрото, свело глава. После вдигна очи и погледна мащехата си, печално и неподвижно, по-красиво от всякога. Макар през прозореца все още да се процеждаше светлина, беше запалил настолната лампа и в позлатения кръг, осветяващ зеленикавата попивателна, доня Лукресия съзря недовършеното, още неизсъхнало писмо и перодръжката до малката, изцапана с мастило ръка. Пристъпи бавно. – Какво правиш? – изхриптя разтревожена тя. Гласът и ръцете ѝ трепереха, от вълнение дишаше тежко, учестено. – Пиша писмо – твърдо и без да се бави, отвърна момчето. – До теб. – До мен ли? – усмихна се тя, като се помъчи да изглежда поласкана. – Мога ли да го прочета? Алфонсо закри писмото с ръка. Беше разчорлен и необичайно сериозен. – Още не! – В погледа му се четеше решителността на възрастен, тонът бе предизвикателен. – Това е прощално писмо. – Прощално ли? Заминаваш ли някъде, Фончито? – Ще се самоубия! – изрече той, вторачил в доня Лукресия съсредоточен, нетрепващ поглед. Ала само след миг тялото му се сгърчи и очите му плувнаха във влага. – Защото ти вече не ме обичаш, маминко. В думите му имаше болка и упрек, които се мъчеше да овладее, тонът на огорчен влюбен дотолкова не отговаряше на голобрадото му лице и дребната му фигура с къси панталони, че доня Лукресия се почувства обезсърчена. Застина онемяла, с полуотворена уста, без да знае какво да каже. – Какви глупости приказваш, Фончито? – промълви тя, когато най-сетне се поокопити. – Не те обичам ли? Но, скъпо дете, ти си ми като син. Аз теб... Млъкна, понеже Алфонсо се хвърли към нея, обгърна я през кръста и избухна в сълзи. Хлипаше с притиснато в корема на доня Лукресия лице, с телце, разтърсвано от ридания и въздишки, с трескавата задъханост на гладно кутре. Този път, съвсем по детски, плачеше отчаяно и открито се отдаваше на страданието си. Като се бореше да не се поддаде на емоцията, която стягаше гърдите ѝ и вече я беше покъртила до сълзи, доня Лукресия помилва косите му. Смутена, обзета от противоречиви чувства, тя го слушаше да излива мъката и болките си. – Не ми говориш от няколко дена. Питам ли те нещо, ти извръщаш глава. Не ме оставяш вече да те целуна нито за добро утро, нито за лека нощ, а когато се връщам от колежа, ме гледаш така, сякаш моето присъствие те дразни. Защо, маме? Какво съм ти направил? Доня Лукресия го успокояваше, целуваше косите му. Не, Фончито, нищо подобно. Прекалено си чувствителен, мъничкият ми! И като търсеше възможно най-меките думи, се опита да му обясни и да разсее тревогата му. Тя ли не го обича? Дори прекалено много, сърчице мое! Та нали постоянно живееше с мисълта за него, той не ѝ излизаше от ума през цялото време, докато беше в колежа или играеше футбол с приятелчетата си. Просто той не бива до такава степен да се привързва към нея, дотолкова да умира за мащехата си. Тази импулсивност и разпаленост на чувствата могат да ти навредят, глупачето ми. Не е добре за душевното ти равновесие да се поставяш в зависимост от човек като мен, толкова по-възрастен. Обичта и интересите трябва да се споделят с други хора, да се насочват най-вече към връстниците, към приятелите и братовчедите. Така ще порасне по-скоро, ще си изгради своя собствена индивидуалност, ще стане истинско мъжле с характер и един ден двамата с дон Ригоберто ще се гордеят с него. Но докато изричаше това, доня Лукресия чувстваше, че нещо в сърцето й се противи. Беше сигурна, че и детето я слуша разсеяно. Вероятно дори не я чуваше. \"Не вярвам на нито една дума от онова, което говоря\" – помисли си тя. Риданията съвсем заглъхнаха и само от време на време Алфонсо целият се разтърсваше от дълбок хлип, но за сметка на това изглеждаше изцяло погълнат от ръцете на мащехата си. Държеше ги и ги целуваше бавно и срамежливо, с благоговение. После отърка в тях копринената си буза и доня Лукресия го чу тихичко да шепне, сякаш се обръщаше единствено към тънките ѝ пръсти, които стискаше силно: \"Много те обичам, маминко. Много, много... Повече никога не бъди такава! Не се дръж с мен така, както през последните дни, защото ще се самоубия. Кълна ти се, ще се самоубия!\". В този миг в нея сякаш се скъса някакъв бент, отприщи се мощен поток и удави предпазливостта и разума, превърна в прах извечни принципи, които никога не бе поставяла под съмнение – дори инстинкта ѝ за самосъхранение. Тя клекна, опря коляно в пода, за да бъде на височината на седналото момче, и го прегърна, погали го, освободена от задръжки, като се чувстваше неузнаваема, попаднала в сърцето на ураган. – Никога повече – повтори тя, като се запъваше, от вълнение едва произнасяше думите. – Обещавам ти, че никога повече няма да се държа с теб така. Аз само се преструвах на студена, мъничкият ми. Колко съм била глупава – исках да ти направя добро, а ти причиних страдания. Прости ми, миличко... И го целуваше по разрошените коси, по челото, по бузите, попивайки с устни солените му сълзи. Когато детската уста потърси нейната, тя не се отдръпна. С притворени очи се остави на целувките и им отвърна. След миг, одързостени още повече, устните на момчето станаха настоятелни и се притиснаха към нейните, а тя разтвори своите и позволи на нетърпеливото змийче, в началото плахо и несръчно, после все по-дръзко и напористо, да се вмъкне в устата ѝ и да я обходи, стрелкащо се в едната и в другата посока, по венците и по зъбите. Не отблъсна и ръката, която неочаквано усети на едната си гръд. Дланта замръзна за миг, притихнала, като че да събере сили, после се раздвижи, заобли шепа и я помилва почтително, притисна я нежно. Макар дълбоко в душата ѝ един глас да крещеше, че трябва да стане и да си тръгне, доня Лукресия не помръдна. Напротив, притисна детето към себе си и без задръжки продължи да го целува поривисто и свободно, с нарастващо желание. До момента, когато като в просъница чу спирачките на колата и малко след това – гласа на съпруга си, който я викаше. Изплашена, тя рязко се изправи. Уплахата ѝ се предаде и на детето, очите му се разшириха от ужас. Тя съзря разхвърляните дрехи на Алфонсо и петната от червило по устните му. \"Бягай да се измиеш\" – бързо му нареди тя, като посочи банята. Детето кимна и изтича натам. Тя излезе от стаята замаяна и пресече с омекнали крака хола, който гледаше към градината. Заключи се в банята за гости. Беше задъхана, отмаляла, сякаш беше тичала. Погледна се в огледалото и внезапно я напуши истеричен смях, който побърза да сподави, като запуши устата си с длан. \"Безумна жена, луда!\" – упрекваше се тя, докато плискаше лицето си със студена вода. После седна на бидето и пусна кранчето дълго да шурти. Изми се старателно, оправи дрехите и косите си и остана така, докато напълно възвърна самообладанието си, отново стана господарка на лицето и жестовете си. Когато излезе да посрещне дон Ригоберто, беше свежа и ведра, сякаш нищо особено не се бе случило. Но макар съпругът ѝ да я намери любвеобилна и грижовна както винаги, преливаща от нежност и внимание, макар да изслуша с обичайния интерес разказа за случките през деня, доня Лукресия всеки миг чувстваше една потулена тревога, едно вътрешно безпокойство, а от време на време по кожата ѝ полазваха тръпки и коремът я присвиваше. Детето вечеря с тях. Беше сдържано и спокойно, както обикновено. Приемаше шегите на баща си с кръшен смях и дори го помоли да разкаже още нещо весело, \"от онези смешните истории, татенце, дето не са съвсем пристойни\". Когато очите му срещаха нейните, доня Лукресия с удивление установяваше, че в този открит лазурен поглед нямаше и помен от смут, дори и най-малката лукава или съзаклятническа искрица. Няколко часа по-късно, в полумрака на съпружеското ложе, дон Ригоберто отново ѝ зашепна, че я обича, и я покри с целувки, изрази ѝ признателността си за дарените от нея дни и нощи, за огромното щастие, което го преизпълва благодарение на нея. \"Откакто се оженихме, научих какво значи да живееш, Лукресия – възторжено заяви той. – Ако не беше ти, щях да си отида от този свят, без да съм познал мъдростта и без дори да подозирам какво в действителност е истинска наслада.\" Тя го слушаше развълнувана и блажена, без да може дори в този момент да забрави за детето. При все това натрапчивата му близост, доловимото ангелско присъствие не пречеха, а по-скоро привнасяха в удоволствието някаква смутна, трескава нотка. – Защо не ме попиташ кой съм? – промълви най-сетне дон Ригоберто. – Кой, кой си ти, любов моя? – отвърна с очакваното нетърпение тя. – Аз съм чудовище – чу го да изрича, вече отдалечен и недостижим в полета на въображението си.", "date": "2018.12.28", "title": "Откъс от \"Възхвала на мащехата\" на Марио Варгас Льоса"}
{"url": "https://www.dnevnik.bg/politika/2018/12/28/3367736_parlamentut_e_priel_146_zakona_prez_2018_g/", "text": "През 2018 г. Народното събрание е приело 146 закона и 138 решения. Това сочи справка, подготвена от парламентарния пресцентър. От 1 януари до 21 декември в Народното събрание са постъпили 177 законопроекта, като 91 от тях са внесени от народни представители. Предложените проекти за решения са 161, от които 134 са на депутати. През годината 44-ото Народно събрание е провело 131 пленарни заседания, седем от които извънредни.", "date": "2018.12.28", "title": "Парламентът е приел 146 закона през 2018 г."}
{"url": "https://www.dnevnik.bg/sport/2018/12/28/3367737_gael_monfis_bulgariia_gotovi_li_ste_za_goliamo_shou/", "text": "Носителят на седем титли от турнирите на АТП Гаел Монфис потвърди участието си на тенис турнира в София с изявление във \"Фейскбук\". Французинът, който е 29-и в ранглистата, ще дебютира в надпреварата в началото на февруари. \"Развълнуван съм преди моето първо участие на Sofia Open през февруари 2019 г. Моят приятел Стан Вавринка ми разказа великолепни неща за турнира и нямам търпение да видя какво ще ми предложи София. Всички фенове на моя тенис – елате и ме подкрепете. С толкова невероятни играчи е сигурно - ще бъде много оспорвана седмица със супер мачове\", написа Монфис. 32-годишният французин завърши с обръщение на български:\"България, идвам! Готови ли сте за голямо шоу?\". Монфис вече игра веднъж в София през 2015 г., когато се изправи в демонстративен мач срещу Григор Димитров. Освен Монфис още петима тенисисти от първите 30 ще участват на турнира в София. Това са Карен Хачанов (№11 ), Стефанос Циципас (№15), Данийл Медведев (№16), Николоз Басилашвили (№21), Роберто Баутиста Агут (№24) и Фернандо Вердаско (№28). В понеделник носителят на три титли от Големия шлем Стан Вавринка също излезе с обръщение към феновете на тениса в България. Швейцарецът, който дебютира в турнира през 2018 г., заяви, че  очаква с нетърпение посещението си . Билетите за Sofia Open 2019 са в  продажба в мрежата на Eventim.", "date": "2018.12.28", "title": "Гаел Монфис: България, готови ли сте за голямо шоу"}
{"url": "https://www.dnevnik.bg/biznes/2018/12/28/3367745_obshtiiat_indeks_na_cenite_na_proizvoditel_prez/", "text": "Общият индекс на цените на производител през ноември 2018 г. се понижава с 0.3% спрямо предходния месец. По-ниски цени са регистрирани в преработващата промишленост - с 0.8%, а покачване се наблюдава в добивната промишленост - с 1.3%, и при производството и разпределението на електрическа и топлоенергия и газ - с 0.8%, става известно от съобщение на Националния осигурителен институт (НСИ) По-съществено намаление на цените в преработващата промишленост е отчетено при производството на мебели и при производството на изделия от каучук и пластмаси - по 0.7%. Повишение е отбелязано при производството на химични продукти - с 1.2%, и при производството на лекарствени вещества и продукти и ремонта и инсталирането на машини и оборудване - по 0.4%. Общият индекс на цените на производител през ноември 2018 г. нараства с 3.4% в сравнение със същия месец на 2017 година. Увеличение на цените е регистрирано при производството и разпределението на електрическа и топлоенергия и газ - с 6.8%, и в преработващата промишленост - с 2.7%, докато в добивната промишленост е отчетено намаление - с 3.6%. В преработващата промишленост по-съществен ръст на цените се наблюдава при: производството на дървен материал и изделия от него, без мебели - с 4.5%, производството на химични продукти - с 4.1%, и производството на хартия, картон и изделия от хартия и картон - с 4.0%. По-ниски цени са регистрирани при производството, некласифицирано другаде - с 0.3% Индексът на цените на производител на вътрешния пазар през ноември 2018 г. остава непроменен спрямо предходния месец. Покачване на цените е отбелязано в добивната промишленост - с 1.1%, и при производството и разпределението на електрическа и топлоенергия и газ - с 0.3%, а в преработващата промишленост е отчетено намаление - с 0.2%. Индексът на цените на производител на вътрешния пазар през ноември 2018 г. нараства с 3.5% в сравнение със същия месец на 2017 година. Ръст на цените е регистриран при производството и разпределението на електрическа и топлоенергия и газ - с 5.2%, и в преработващата промишленост - с 3.0%. В добивната промишленост се наблюдава намаление - с 3.7%. През ноември по-високи цени в преработващата промишленост спрямо ноември 2017 г. са отчетени при производството на химични продукти - с 6.7%, и при ремонта и инсталирането на машини и оборудване - с 4.4%. Понижение на цените е регистрирано при производството на основни метали - с 2.8%, и при производството на изделия от каучук и пластмаси - с 0.9%. Индексът на цените на производител на международния пазар през ноември 2018 г. намалява с 0.9% в сравнение с предходния месец. В преработващата промишленост цените се понижават с 1.3%, като по-съществено намаление е регистрирано при производството на изделия от каучук и пластмаси - с 1.2%, и при производството на хранителни продукти - с 0.5%, докато покачване се наблюдава при производството на лекарствени вещества и продукти - с 1.3%. Индексът на цените на производител на международния пазар през ноември 2018 г. нараства с 3.4% в сравнение със същия месец на 2017 година. В преработващата промишленост е регистриран ръст с 2.5%. По-високи цени са отчетени при: производството на дървен материал и изделия от него, без мебели - с 4.9%, производството на хартия, картон и изделия от хартия и картон - с 4.4%, и обработката на кожи и производството на изделия от обработени кожи без косъм - с 4.2%. Намаление на цените се наблюдава при производството на мебели - с 0.5%.", "date": "2018.12.28", "title": "Общият индекс на цените на производител през ноември се понижава спрямо октомври"}
{"url": "https://www.dnevnik.bg/skorost/2018/12/28/3367747_prez_ianuari_shte_e_nujna_vinetka_za_preminava_prez/", "text": "Първите разговори между Столичната община и Агенция \"Пътна инфраструктура\" (АПИ) дали ще е нужна винетка за преминаване през Северната скоростна тангента не постигнаха конкретен резултат. На извънредна пресконференция директорът на Националното тол-управление Антон Антонов обясни, че през януари ще има нови преговори, но за този период ще е нужна винетка, за да се пътува през участъка. Вчера с решение на правителството пътят Калотина - София ще бъде кръстен магистрала \"Европа\", като  част от нея ще е и Северната скоростна тангента на столицата.  Решението за присъединяването на тангентата към магистрала повдига въпроса дали за ползването й ще е нужна винетка. Позицията на общината е, че такса не трябва да има. От пътната агенция смятат, че по някои части от Околовръстния път, като Северната тангента например, преминава интензивен (транзитен) трафик от тежкотоварни автомобили и те трябва да плащат за преминаване. Антонов уточни, че се надява до края на януари да бъде намерено решение, което да удовлетворява и двете страни. Той каза още, че се обсъжда да не бъдат глобявани жителите на Столичната община при преминаване на Северната скоростна тангента, докато се изясни дали ще са нужни винетки. Зам.-кметът на София Дончо Барбалов добави, че за преминаване по северната част на Околовръстния път няма да се изисква винетка. Кметът на район Нови Искър, който е най-засегнат от проблема, каза от своя страна, че към момента има пътища, които осигуряват достигане до София, без да е нужна винетка. Даниела Райчева подчерта, че по тях няма да се осъществява контрол за наличие на винетки. \"Ще се търси законово решение на проблема, който възникна. Трябва да се изчисти как тангентата да бъде освободена от винетна такса\", подчерта Райчева. Южната дъга на околовръстното шосе на София със сигурност ще се ползва без винетка, защото то е част от общинската пътна мрежа.", "date": "2018.12.28", "title": "През януари ще е нужна винетка за преминаване през Северната скоростна тангента"}
{"url": "https://www.dnevnik.bg/sviat/2018/12/28/3367754_sasht_se_iztegliat_ot_siriia_za_da_prehvurliat/", "text": "САЩ искат да  изтеглят войските си  от Сирия, за да прехвърлят отговорността за ситуацията върху партньорите в международната коалиция, заяви днес руският външен министър Сергей Лавров, цитиран от ТАСС. \"По всичко изглежда, че Вашингтон иска да прехвърли отговорността на своите партньори в коалицията. На място също така там незаконно са разположени военнослужещи от Франция, Великобритания, Германия, а, разбира се, има и военновъздушни сили на коалицията. А има съюзници в региона, на които искат да прехвърлят допълнително финансово бреме\", каза Лавров след среща с йорданския външен министър Айман Сафади. По думите му изтеглянето на американските войски от Сирия ще бъде обсъдено с турска делегация в Москва утре. \"От гледна точка на унищожаването на остатъците от тероризма на сирийска територия и възстановяването на териториалната цялост и суверенитета на Сирия ние подхождаме към плановете на Анкара за провеждане на допълнителни антитерористични действия в източната част на Сирия. С нашите турски колеги ще обсъдим ситуацията, която възниква във връзка с обявеното изтегляне на американските войски от Сирия, на 29 декември в Москва, където ще пристигнат турските министри на външните работи и на отбраната\", заяви Лавров. Според него е необходимо колкото се може по-скоро да бъде възобновена колективната работа за уреждане на палестинско-израелския конфликт. \"Ние обсъдихме проблематиката на уреждането на ситуацията в Близкия изток и изразихме доста дълбока тревога от подкопаването на общоприетата международноправова основа за палестинско-израелско уреждане\", заяви той на съвместна пресконференция със Сафади. \"Смятаме, че е принципно важно колкото се може по-скоро да бъде възобновена колективната работа за спасяване на основата за палестинско-израелско уреждане с участието на \"квартета\" от международни посредници и представители на Арабската лига\", каза Лавров. По думите му Русия \"последователно се застъпва за бързо подновяване на прекия диалог между ръководствата на Палестина и Израел и потвърждава предложението да предостави своята територия за такъв пряк диалог без предварителни условия\". На 15 януари Лавров ще се срещне с лидера на палестинската организация Хамас Исмаил Хания, заяви специалният представител на руския президент за Близкия изток и страните от Африка, заместник-външният министър Михаил Богданов. Според дипломата на срещата ще бъде обсъдена \"ситуацията в Близкия изток, палестинско-израелското уреждане, положението на палестинските окупирани територии, особено ивицата Газа, и задачата за възстановяване на палестинското единство\". /БТА", "date": "2018.12.28", "title": "САЩ се изтеглят от Сирия, за да прехвърлят отговорността върху партньорите си, каза Лавров"}
{"url": "https://www.dnevnik.bg/biznes/2018/12/28/3367774_problemite_v_promishlenostta_vloshavat_biznes_klimata/", "text": "И през декември общият показател на бизнес климата се понижава, показват данните на Националния статистически институт. Той спада с 0.5 пункта спрямо предходния месец в резултат на по-неблагоприятния бизнес климат в промишлеността. Съставният показател \"бизнес климат в промишлеността\" се понижава с 2.7 пункта, главно поради по-резервираните очаквания на промишлените предприемачи за бизнес състоянието на предприятията през следващите шест месеца. По тяхно мнение настоящата производствена активност се запазва, като очакванията им за дейността през следващите три месеца са по-благоприятни. Несигурната икономическа среда и недостигът на работна сила остават най-сериозните пречки за развитието на бизнеса, посочени съответно от 37 и 34.1% от предприятията. По отношение на продажните цени в промишлеността по-голяма част от мениджърите предвиждат запазване на тяхното равнище през следващите три месеца. . През декември съставният показател \"бизнес климат в строителството\" запазва приблизително нивото си от предходния месец. Анкетата регистрира подобрение в оценките на строителните предприемачи относно настоящото бизнес състояние на предприятията, докато очакванията им за следващите шест месеца са по-резервирани. Основните проблеми за дейността продължават да бъдат свързани с недостига на работна сила, несигурната икономическа среда и конкуренцията в бранша, макар че през последния месец се отчита намаление на негативното им влияние. Относно продажните цени в строителството мениджърите не очакват промяна през следващите три месеца. Съставният показател \"бизнес климат в търговията на дребно\" нараства с 3.2 пункта, което се дължи на оптимистичните оценки и очаквания на търговците на дребно за бизнес състоянието на предприятията. Същевременно обаче очакванията им както за обема на продажбите, така и за поръчките към доставчиците през следващите три месеца са по-неблагоприятни. Най-сериозното затруднение за бизнеса остава конкуренцията в бранша, посочено от 57% от предприятията. През последния месец се наблюдава и засилване на негативното влияние на фактора \"недостатъчно търсене\", който измества на трето място фактора \"несигурна икономическа среда\". Търговците на дребно предвиждат продажните цени в сектора да запазят своето равнище през следващите три месеца.  Съставният показател \"бизнес климат в сектора на услугите\" остава приблизително на равнището си от ноември. По отношение на търсенето на услуги настоящата тенденция се оценява като намалена, като и очакванията за следващите три месеца са по-резервирани. Конкуренцията в бранша и несигурната икономическа среда продължават да са основните пречки за дейността на предприятията. Относно продажните цени в сектора на услугите мениджърите очакват те да останат без промяна през следващите три месеца.", "date": "2018.12.28", "title": "Проблемите в промишлеността влошават бизнес климата и през декември"}
{"url": "https://www.dnevnik.bg/sport/2018/12/28/3367751_italianski_triumf_i_novo_tejko_padane_beliazaha/", "text": "За втора поредна година италианецът Доминик Парис спечели спускането в Бормио от Световната купа по ски алпийски дисциплини. Успехът е трети за 29-годишния състезател в домашната надпревара, като той триумфира в дисциплината и през 2012 г. Парис записа десетата си победа в Световната купа, като девет от тях дойдоха в спускането. Състезателят от Мерано се качи за 25-и път на подиума в своята кариера. Триумфът на Италия беше допълнен от второто място на Кристоф Инерхофер. Той изостана с 0,36 сек. от Парис, който финишира с време 1:55,21 мин. Трети на 52 стотни от победителя завърши Беат Фойц от Швейцария. Състезанието беше белязано от  ново тежко падане . В края на надпреварата словенецът Клемен Коси загуби контрол и се оплете в предпазните платна, като беше изведен с хеликоптер от пистата. Спускането при мъжете се очертава като една от най-непредсказуемите дисциплини в алпийските ски през този сезон. С успеха на Парис в Бормио четвърти различен състезател успя да триумфира в четирите състезания досега. Предишните спускания през сезона спечелиха Макс Франц (в Лейк Луис), Фойц (Бийвър Крийк) и Александър Аамод Килде (Вал Гардена). Програмата при мъжете продължава със супергигантски слалом в събота.", "date": "2018.12.28", "title": "Италиански триумф и ново тежко падане белязаха спускането в Бормио"}
{"url": "https://www.dnevnik.bg/sviat/2018/12/28/3367768_braziliia_otkaza_da_dade_na_total_licenz_za_dobiv_na/", "text": "Властите в Бразилия отказаха да издадат лиценз за сондиране на проучвателни кладенци в устието на река Амазонка на френския енергиен концерн \"Тотал\" (Total). За това съобщи вчера агенция ЕФЕ (EFE), която се позовава на изявление на Бразилския институт за защита на околната среда и възобновяемите природни ресурси (Ibama), предаде БТА. \"Тотал\" не можа да предостави убедителни данни за това, че сондирането за петрол ще отговаря на необходимите изисквания\", отбелязват представители на бразилската организация. Те твърдят, че проектът на френската компания е бил \"недостатъчно разработен\" от гледна точка на защита на околната среда. По думите на еколозите сондажите в устието на Амазонка заплашват да унищожат уникалния коралов риф, който бе открит в този район през 2016 година. В изявлението на ведомството се посочва, че това решение е окончателно и не може да бъде оспорвано пред други инстанции. Плановете на концерна \"Тотал\" за сондиране на проучвателни кладенци в устието на най-дългата река в света предизвикаха възмущението на обществеността в Бразилия и на защитниците на околната среда. През септември във Франция активисти от местната секция на \"Грийнпийс\" боядисаха фонтани в големите градове в черен цвят в знак на протест срещу проектите на \"Тотал\" в устието на Амазонка. По оценки на специалисти залежите от петрол в устието на най-дългата река в света могат да достигнат 14 милиарда барела.", "date": "2018.12.28", "title": "Бразилия отказа да даде на \"Тотал\" лиценз за добив на петрол в устието на Амазонка"}
{"url": "https://www.dnevnik.bg/bulgaria/2018/12/28/3367783_v_pet_grada_kubik_voda_shte_struva_nad_3_lv_nai-skup/", "text": "Комисията за енергийно и водно регулиране (КЕВР) одобри днес нови цени на водата на 27 ВиК дружества. Във всички има поскъпване, като единствено в Кърджали има поевтиняване. По-рано през деня на закритото заседание на комисията беше взето решение  цената на природния газ да бъде увеличена с 3.5% , което обаче няма да доведе до промяна в цените на парното, топлата вода и тока, съобщава БНР. От 1 януари 2019 г. водата на повечето места ще поскъпне с до 10 на сто. Предварителните разчети сочеха, че най-голямо поскъпване е предвидено за водата в Бургас и в София. Най-скъпа обаче ще е водата в Шумен, където от новата година за кубик ще се плащат 3.40 лева. Над 3 лева ще струва водата и в Добрич, Силистра, Варна и Враца. Във Враца и Монтана няма да бъде постановена реалната цена, а за пръв път поскъпването ще бъде ограничено до прага на социалната поносимост за двата града. За Видин скокът може да стигне до 22%, но това ще стане само ако бъде въведена новата услуга \"пречистване на вода\". В противен случай увеличението ще 6 на сто. \"Ние определяме пределни цени на водата, за да няма някакви още по-големи скокове. Самите кметове и общински съвети могат в диалог с ВиК операторите да поискат отлагане на увеличението или то да бъде по-малко\", обясни председателят на КЕВР Иван Иванов. Той предупреди, че през следващата година може да има поскъпване на водата и в други градове в страната, където ВиК дружествата все още нямат одобрени бизнес планове. Преди началото на заседанието пред сградата на регулатора се бяха събрали десетки граждани, които  протестираха срещу очакваното повишение на цените.", "date": "2018.12.28", "title": "В пет града кубик вода ще струва над 3 лв., най-скъп ще е в Шумен"}
{"url": "https://www.dnevnik.bg/sviat/2018/12/28/3367775_turciia_niama_rabota_v_manbidj_ako_kjurdskite_milicii/", "text": "Турция няма да има нищо останало за вършене в сирийския град Манбидж, щом \"терористичните организации\" напуснат района, заяви днес турският президент Реджеп Тайип Ердоган, цитиран от \"Ройтерс\". Наскоро Турция заплаши да атакува Манбидж, за да изтласка кюрдските Сили за защита на народа (СЗН), които смята за терористична група, свързана с Кюрдската работническа партия (ПКК). Днес обаче Ердоган даде да се разбере, че Турция не бърза да предприеме военна операция. \"В настоящата ситуация ние все още подкрепяме целостта на сирийската територия. Тези области принадлежат на Сирия. Щом терористичните организации напуснат района, ние няма да имаме нищо останало за вършене там\", каза Ердоган пред репортери след петъчната молитва в Истанбул. \"Не става въпрос само за Манбидж, ние искаме да изчистим всички терористични организации от региона. Нашата основна цел е СЗН да получи тук необходимия урок\", каза турският президент. Днес сирийската правителствена армия  съобщи, че е влязла в Манбидж  за пръв път от години, след като СЗН призова Дамаск за защити града от заплахата от евентуално турско нападение. По-късно обаче високопоставен кюрдски представител, цитиран от \"Асошиейтед прес\", заяви, че сирийските правителствени войски са пристигнали на фронтовите линии в Манбидж, но не са поели контрола върху него и че американските военни, базирани извън града, все още не са се изтеглили. Турското министерство на отбраната обаче заяви, че кюрдските милиции нямат никакво право да канят други елементи в Манбидж и предупреди всички страни в конфликта да се въздържат от дестабилизиране на района, съобщи \"Ройтерс\". /БТА", "date": "2018.12.28", "title": "Турция няма работа в Манбидж, ако кюрдските милиции напуснат града, каза Ердоган"}
{"url": "https://www.dnevnik.bg/evropa/2018/12/28/3367784_merkel_i_makron_prizovaha_rusiia_da_osvobodi/", "text": "Германският канцлер Ангела Меркел и френският президент Еманюел Макрон призоваха днес с общо изявление Русия да освободи украинските моряци, които задържа миналия месец  в Керченския проток , предаде \"Ройтерс\". Москва обвини 24-мата моряци, че незаконно са преминали през руската граница. Според Киев Русия незаконно е задържала трите украински военни кораба и техните екипажи. \"Настояваме за сигурен, свободен и безпрепятствен трафик за всички кораби през Керченския проток и за незабавното и безусловно освобождаване на незаконно задържаните украински моряци\", заявиха Меркел и Макрон. След задържането на моряците и корабите Киев призова западните си съюзници да обмислят въвеждането на още санкции срещу Русия, припомня \"Ройтерс\". /БТА", "date": "2018.12.28", "title": "Меркел и Макрон призоваха Русия да освободи украинските моряци"}
{"url": "https://www.dnevnik.bg/bulgaria/2018/12/28/3367791_prez_2018_g_broiat_na_postupvashtite_na_voenna_slujba/", "text": "От 6 години за пръв път през 2018 година броят на постъпващите военнослужещи надвишава броя на напускащите. Общият некомплект на личния състав засега се запазва в рамките на 15-20%, но вече се отчита намаляване на некомплекта при сержантския състав след преназначаване на войници, завършили обучителни курсове, съобщава Министерство на отбраната. През 2012 г. например 1503 военнослужещи са свалили униформата, като на техните места са постъпили едва 176 младежи. Две години по-късно – през 2014-а, броят на напускащите достига 1707 при само 221 постъпващи на военна служба. Изминалата година заплатите на военнослужещите са увеличени средно с 10%, като с толкова ще бъдат увеличени и от 1 януари 2019 г. Повишението на доходите ще стане по нов ред – според натовареността и отговорностите на хората. През 2018 г. състоянието на търговските дружества на Министерството на отбраната бележи тенденция към стабилизиране. Положителен финансов резултат отчитат седем търговски дружества, сред които са: \"Интендантско обслужване\" ЕАД, \"Снабдяване и търговия – МО\" ЕООД и МОБА ЕООД. Увеличава се размерът на печалбата на \"ТЕРЕМ холдинг\" ЕАД, \"Интендантско обслужване\" ЕАД и ДКЦ \"Св. Георги\" ЕООД, Хасково. В ход е нова жилищна програма на Министерството на отбраната. След ремонт ще бъдат предоставени за ползване ведомствени жилища в различни райони на страната. В София ще бъдат обновени близо 110 апартамента, които ще бъдат предоставени на безквартирни военнослужещи. Започва и проект за осигуряване на съвременна екипировка за българския войник, като отделни компоненти вече се тестват в Сухопътните войски. По-рано през деня държавният глава Румен Радев връчи пагони на военнослужещи, удостоени с висше офицерско звание. \"Сляпото покорство и безропотно подчинение могат и да донесат една звезда отгоре на пагоните, но не могат да спасят от презрението на подчинените и на българския народ, заяви президентът. На тържествена церемония в Гербовата зала на \"Дондуков\" 2 държавният глава и върховен главнокомандващ Въоръжените сили Румен Радев връчи пагоните на военнослужещи, удостоени с висше офицерско звание.  Със свой указ президентът Радев назначи полковник Здравко Пехливанов на длъжността заместник-директор на дирекция \"Операции и планиране\" в Международния военен секретариат на НАТО в Брюксел, Кралство Белгия, като го удостои с висше офицерско звание бригаден генерал.  Президентът назначи полковник Стайко Прокопиев на длъжността директор на дирекция \"Стратегическо планиране\" на Министерството на отбраната и го удостои с висше офицерско звание бригаден генерал. Държавният глава се обърна към бригаден генерал Прокопиев с думите, че новата длъжност и звание са естествен етап от неговото професионално развитие. С друг свой указ държавният глава освободи бригаден генерал Красимир Кънев от длъжността директор на дирекция \"Стратегическо планиране\" в МО, назначи го на длъжността директор на Щаба на отбраната и го удостои с висше офицерско звание генерал-майор. \"Уверен съм, че с вашия опит в областта на отбранителното планиране у нас и в чужбина вие ще изпълнявате ефективно сложните задачи на новата длъжност, натоварена с големи очаквания за усъвършенстване на управлението на процесите в отбраната\", посочи Румен Радев.", "date": "2018.12.28", "title": "За първи път от 6 години новите военни са повече от напускащите"}
{"url": "https://www.dnevnik.bg/photos/2018/12/28/3367738_fotogaleriia_spornata_koledna_ukrasa_na_belgrad/", "text": "Активисти и сръбски независими медии осъдиха коледната украса в Белград като излишен разход. ''Улиците на Белград буквално се разпадат\", казва Любица Славкович, местен архитект и изследовател, цитиран от \"Ройтерс\". \"Пътищата са пълни с дупки, често виждате огромни количества боклуци на обществени места и през зимните месеци ще се сблъскате с много належащия проблем с липсата на шофьори на автобуси и трамваи. Където и да отидете, на автобусните спирки виждате огромни тълпи от хора, които в това студено време чакат за обществен транспорт, който може би никога няма да дойде. \" Коледните разходи на Белград нарастват всяка година. Тази зима тя се увеличава до не по-малко от 340 млн. динара (4.5 млн. паунда) , което е с 40% повече от миналата година.", "date": "2018.12.28", "title": "Фотогалерия: Коледната украса на Белград предизвика спорове"}
{"url": "https://www.dnevnik.bg/sviat/2018/12/28/3367786_trump_zaplashi_da_zatvori_granicata_s_meksiko_ako_ne/", "text": "Президентът на САЩ Доналд Тръмп заплаши днес да затвори границата с Мексико, ако конгресмените демократи не одобрят финансирането на граничната стена, предаде \"Франс прес\", цитирана от БТА. Спорът провокира частично спиране на работата на федералното правителство от 22 декември. \"Ще бъдем принудени да затворим изцяло южната граница, ако създаващите пречки демократи не ни дадат средства за завършването на стената\", написа Тръмп в \"Туитър\" и призова конгресмените от Демократическата партия да \"променят нелепите закони за имиграцията, превърнали се в бреме за страната ни\". Тръмп посочи, че затварянето на границата ще е изгодна операция, тъй като САЩ губят повече от 75 милиарда долара годишно от търговията си с Мексико при условията на Северноамериканското споразумение за свободна търговия (без да се включват сумите от наркотрафика, които са в пъти повече). Договорът за свободна търговия, страни по който са САЩ, Канада и Мексико, често бе обект на критики от Тръмп и в края на миналия месец бе подписано ново споразумение, което да го замести. \"Ще изградим стената или ще затворим южната граница\", категоричен бе Тръмп в \"Туитър\". Американският президент вече заплаши и миналия месец да затвори границата с Мексико в рамките на борбата с незаконната имиграция. Преговорите между демократите и републиканците се провалиха и вчера и правителството не поднови дейността си. Частичното спиране остави хилядите негови служители временно без работа, което положение ще продължи най-малко до следващата седмица.", "date": "2018.12.28", "title": "Тръмп заплаши да затвори границата с Мексико при липса на финансиране за стената"}
{"url": "https://www.dnevnik.bg/bulgaria/2018/12/28/3367805_ruskoto_posolstvo_ne_zastana_zad_dumite_oligofreni_i/", "text": "Руското посолство не подкрепя официално твърдението \"По-големи олигофрени и малоумници от платените жълтопаветни русофоби няма\",  публикувано на фейсбук страницата на дипломатическата мисия на 26 декември.  Тогава в профила на посолството в социалната мрежа беше публикувано мнение от сайта \"Клас.бг\", в което протестиращи край елхата,  дарена от руското правителство на София  и поставена на центъра с подкрепата на посолството на Москва, са наречени \"олигофрени и малоумници\". Автор на текста Костадин Костадинов - общински съветник от Варна, председател на партия \"Възраждане\" и бивш член на ВМРО. Пред \"България Он Ер\" руското посолство уточнява, че \"авторът има право да изразява своето мнение, без да бъдем напълно съгласни с него\". Освен това подчертават, че публикуваният коментар не е официалната позиция на мисията, водена от Анатолий Макаров. Външното министерство изрази разочарование  от публикуването на мнение, съдържащо обидни за българския народ квалификации. Оттам допълват, че подобни действия не допринасят за двустранните ни отношения с Русия, а, напротив, създават благоприятна почва за антируски настроения сред българските граждани.", "date": "2018.12.28", "title": "Руското посолство не застана зад думите \"олигофрени и малоумници\", били мнение на автора"}
{"url": "https://www.dnevnik.bg/sport/2018/12/28/3367794_slovachka_spria_mikaela_shifrin_kum_rekord_v/", "text": "Петра Влъхова спря победната серия на Микаела Шифрин с триумф в гигантския слалом в австрийския зимен център Земелинг. Успехът е първи в дисциплината и общо пети в кариерата на словачката. Шифрин пропусна отлична възможност да излезе еднолично начело по най-много победи за една календарна година. Досега носителката на Големия кристален глобус има 14 победи, като дели върховото постижение с доминанта при мъжете Марсел Хиршер. След вълнуващ първи манш Шифрин даде най-добро време, като първите четири бяха събрани в едва 6 стотни. Влъхова беше най-бърза при второто спускане, с което вдигна летвата към своите съпернички. Това принуди Шифрин да рискува и в крайна сметка тя завърши пета с изоставане от 0,66 сек. Влъхова финишира с общо време 2:04,72 мин. 23-годишната словачка изпревари германката Виктория Ребенсбург (+0,45) и Теса Уорли от Франция (+0,60). Подобно на спускането при мъжете дисциплината гигански слалом е най-оспорваната при жените. Досега четири различни състезателки спечелиха четирите старта от началото на сезона. Освен Влъхова победи записаха Уорли, Федерика Бриньоне и Шифрин. Американката ще има възможност да запише 15-а победа за календарната година в последния си старт за 2018 г. в събота, когато ще се проведе коронната й дисциплина слалом.", "date": "2018.12.28", "title": "Словачка спря Микаела Шифрин към рекорд в алпийските ски"}
{"url": "https://www.dnevnik.bg/evropa/2018/12/28/3367799_rusiia_i_velikobritaniia_shte_zapochnat_da/", "text": "Москва и Лондон ще започнат да увеличават числеността на дипломатическите си представителства съответно във Великобритания и Русия от януари догодина, предаде ТАСС, като се позова на руския посланик във Великобритания Александър Яковенко. \"Между нас е постигнато принципно съгласие, че през януари ще започнем да възстановяваме числеността на дипломатическия състав както в Москва, така и в Лондон. Не съм уверен, че това ще бъде сторено за всички служители, но най-малко половината от посолствата ще бъдат възстановени\", заяви Яковенко. Според руския посланик това ще бъде позитивна стъпка за сътрудничеството между двете страни. Отношенията между Москва и Лондон рязко се влошиха след отравянето на бившия руски шпионин Сергей Скрипал и дъщеря му Юлия на 4 март тази година в британския град Солсбъри. Великобритания изгони 23-ма руски дипломати, а руските власти в отговор експулсираха 23-ма британски дипломати, закриха генералното консулство на Великобритания в Санкт Петербург и наредиха прекратяване на дейността на Британския съвет в Русия. /БТА", "date": "2018.12.28", "title": "Русия и Великобритания ще започнат да възстановяват броя на дипломатите си от януари"}
{"url": "https://www.dnevnik.bg/photos/2018/12/28/3367769_fotogaleriia_boi_s_iaica_i_brashno_za_denia_na_lujata/", "text": "В Испания днес празнуват Деня на лъжата. Празненствата са стара традиция и включват бой с яйца и брашно. Испанците отпразнуваха един от най-странните празници, по време на който група мъже организират схватки с брашно, яйца и фойерверки в Иби.", "date": "2018.12.28", "title": "Фотогалерия: Бой с яйца и брашно за Деня на лъжата в Испания"}
{"url": "https://www.dnevnik.bg/tehnologii/2018/12/28/3357651_virtualniiat_asistent_na_gugul_se_radva_na_dumite/", "text": "\"Гугъл помощник\" (Google Assistant) ще бъде по-любезен, ако потребителите му казват \"моля\" и \"благодаря\". Виртуалният асистент , базиран на  изкуствен интелект , може да общува с хората, да търси в интернет, да прави списъци със събития, да настройва аларми, да променя хардуерните настройки и т.н. \"Гугъл\" обеща, че помощникът скоро ще може да събира и визуална информация чрез камерата на телефона, да прави покупки и да изпраща пари.  А явно ще може да оценя и как потребителите се държат с него. Например, ако чуе \"Хей, \"Гугъл\", настрой аларма за след десет минути\", той ще отговори: \"Благодаря, че ме помоли толкова учтиво! 10 минути започват да текат сега\", пише електронното издание TechCrunch.  Компанията обяви през май, че ще добави тази функция, а \"Амазон\" направи нещо подобно със своя виртуален помощник  \"Алекса\"  през април. \"Гугъл\" обаче вече знае и други номера.  Командата \"Ей, \"Гугъл\", обади се на дядо Коледа\" даде потребителите възможност да ги поприказват с Добрия старец. \"Ей, \"Гугъл\", прочети ми коледна приказка\" ще доведе до няколко коледни истории. Асистентът вече може да съставя и специфични списъци - например с желани подаръци, списъци за пазаруване. ", "date": "2018.12.28", "title": "Виртуалният асистент на \"Гугъл\" се радва на думите \"моля\" и \"благодаря\""}
{"url": "https://www.dnevnik.bg/photos/2018/12/28/3367655_fotogaleriia_svetovnite_snimki_na_denia_-_28_dekemvri/", "text": "Перуански шамани държат плакат на американския президент Доналд Тръмп и боа по време на ритуал за прогнозата за новата година на плажа Пескадорес в Чорриос, Лима, Перу.", "date": "2018.12.28", "title": "Фотогалерия: Световните снимки на деня - 28 декември 2018 г."}
