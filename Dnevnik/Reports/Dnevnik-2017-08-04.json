{"url": "http://www.dnevnik.bg/sport/2017/08/04/3019303_pirin_spria_pobedniia_hod_na_cherno_more/", "text": "\"Пирин\" пръв успя да спре \"Черно море\" в Първа лига. Благоеградчани стигнаха до 1:1 у дома срещу водача в първенството. За варненци това са първи загубени точки след трите поредни победи без допуснат гол дотук. Мачът се развиваше добре за тях след гола на Георги Божилов в 35-ата минута. Осем преди края на мача Юлиян Попев успя да изравни. \"Черно море\" остава начело с десет точки, а \"Пирин\" е четвърти с пет. Първото интересно положение дойде в 12-ата минута, когато Даниел Младенов беше изведен в добра позиция, но Илиас Хасани се намеси отлично. Гостите направиха два големи пропуска само за минута. Първо Цветелин Чунчуков не успя да засече центриране на Мартин Костадинов, а след това Мариян Огнянов изведе Атанас Зехиров сам срещу вратаря, но Макенджиев спаси. В 22-ата минута Станислав Костов беше изпреварен в последния момент от вратаря на гостите Емил Михайлов. \"Черно море\" поведе в 35-ата, когато Паланков загуби топката в центъра и тя беше подадена към Чунчуков, който с мощен удар затрудни максимално Макенджиев. Божилов отблизо беше точен при добавката. Станислав Костов изпусна две добри възможности за изравняване преди почивката. В 59-ата минута Георги Илиев подаде на Орлин Старокин, който от 25 метра стреля силно, а Макенджиев се справи. Постепенно футболистите на \"Пирин\" взеха инициативата. В 65-ата минута Михайлов направи двойно спасяване. Малко след това Костов стреля технично от фаул, но топката мина покрай лявата греда. \"Пирин\" изравни в 82-ата минута - Александър Башлиев центрира в наказателното поле, където Михайлов се намеси несигурно и Попев с удар от въздуха вкара за 1:1. В първите секунди на добавеното време Костов овладя с гръб центриране отдясно, завъртя се и стреля, но топката мина на сантиметри встрани от вратата.", "date": "2017.08.04", "title": "\"Пирин\" спря победния ход на \"Черно море\""}
{"url": "http://www.dnevnik.bg/sport/2017/08/04/3019065_neimar_ne_sum_v_psj_zaradi_parite_iskah_po-goliamo/", "text": "Най-скъпият футболист в историята на футбола  Неймар заяви, че е послушал сърцето си при решението да премине от \"Барселона\" в ПСЖ. Бразилецът добави, че е искал по-голямо предизвикателство, а парите не са били приоритет за него. \"Моето сърце направи този избор. Исках нещо по-голямо, по-голямо предизвикателство. Хората не ме познават. Парите никога не са били на първо място. Ако исках пари, щях да съм в друг отбор в друга страна. За мен парите никога не са били на първо място\", каза Неймар на пресконференцията при представянето му като играч на парижани. 25-годишният бразилец вярва, че е взел най-доброто решение за карерата си. Той благодари на бившите си съотборници за четирите години в \"Барселона\". Неймар заяви, че никога не се е чувствал в сянката на  звездата на каталунците Лионел Меси  и не това е причината да напусне \"Камп ноу\". \"Това беше едно от най-трудните решения, които някога съм взимал. Бях в невероятен клуб с много добри играчи. Оставям много добри приятели. Искам да благодаря на всички\", каза Неймар, който ще стане  най-скъпоплатеният футболист в света  с годишна заплата 45 млн. евро. \"Разбира се, че не напуснах заради Меси. Мотивацията ми да играя за \"Барселона\" беше заради него. Тръгнах си, защото искам по-голямо предизвикателство, а не защото не съм се чувствал най-голямата звезда. И не това е нещото, което търся в ПСЖ. Чувствах се страхотно в \"Барселона\", но почувствах, че е време да отворя нова страница\", допълни бразилецът. \"Не съм направил нищо лошо. Тъжно ми е, че някои фенове мислят така. Надявам се, че това е само една малка част. Никога не съм проявявал неуважение към феновете и мисля, че всеки играч трябва да бъде оставен да избере дали да остане, или да си тръгне\", каза още той. Нападателят изрази желанието си да започне да играе за ПСЖ възможно най-скоро. Той се прицели във всички възможни трофеи, като най-голямата му цел е спечелването на Шампионската лига. \"Радвам се, че съм тук в този голям отбор и красив град. Нямам търпение да започна да играя и да спечеля много титли. Искам да напиша история тук\", заяви Неймар, който ще носи №10 в ПСЖ. Президентът на парижани Насер Ал-Хелаифи приветства бразилеца и го обяви за най-добрият футболист в света. Катарецът поясни, че не Неймар, а клубът е платил откупната клауза на играча на стойност 222 млн. евро.  \"С Неймар нашият проект става все по-голям. Беше много трудно да осъществим този трансфер и му благодаря, че дойде при нас. Няма втори в света като него. Трансферът му сега изглежда скъп, но след две-три години той ще струва двойно\", каза Ал-Хелаифи.", "date": "2017.08.04", "title": "Неймар: Не съм в ПСЖ заради парите, исках по-голямо предизвикателство"}
{"url": "http://www.dnevnik.bg/bulgaria/2017/08/04/3019174_mvr_udulji_rabotnoto_si_vreme_za_izdavane_na_lichni/", "text": "МВР предприе мерки за облекчаване на административното обслужване на гражданите, заявили молба за издаване на български документи за самоличност, съобщиха от институцията. До 30 септември с удължено работно време от 08.00 до 18.00 часа всеки делничен ден ще работят служителите, отговарящи за издаването на документи за самоличност, в Първо и Шесто РПУ. Двете структури и съответният отдел на бул. \"Мария Луиза\", ще работят и в събота от 08.30 до 13.30 часа Със заповед на старши комисар Ивайло Иванов – директор на СДВР, се въвежда нова организация на работното време на системните оператори в сектор \"Български документи за самоличност\" на територията на столицата. Новата организация на работа е въведена след направен анализ на най-натоварените районни управления за издаване на лични документи. Тази промяна цели облекчаване на административното обслужване на гражданите и повишаване на качеството на услугата. Тя е продиктувана и от факта, че през летния период се увеличава броят на желаещите да заявят и получат български документи за самоличност, допълват от МВР. От СДВР уточняват, че при необходимост и допълнителна оценка на ситуацията срокът на създадената организация би могъл да бъде удължен.", "date": "2017.08.04", "title": "МВР удължи работното си време за издаване на лични документи"}
{"url": "http://www.dnevnik.bg/sviat/2017/08/04/3019171_sankciite_na_sasht_niama_da_sprat_stroeja_na_ruskite/", "text": "Новите американски санкции ще затруднят Русия при изграждането на двата тръбопровода за износ на газ към Европа, но проектите едва ли ще бъдат прекратени. Президентът на САЩ Доналд Тръмп неохотно подписа новите санкции срещу Русия, някои от мерките обаче са \"по усмотрение\" и повечето наблюдатели на Белия дом са на мнение, че той няма да предприеме действия срещу руската енергийна инфраструктура. Това ще позволи да продължи изграждането на двата големи тръбопровода на \"Газпром\", макар че цената ще се вдигне и ще има известно закъснение. Кремъл, който зависи от приходите от петрол и газ, възприема тръбопроводите до Германия и Турция ( \"Северен поток-2\"  и  \"Турски поток\" ) като решаващи за увеличението на пазарния си дял в Европа. Москва се притеснява също, че западните партньори, необходими за разработването на дълбоководните,  шистовите и арктическите залежи , които ще пълнят тръбите, ще се изплашат от санкциите. \"Газпром\" предупреди инвеститорите миналия месец, че санкциите могат да доведат до закъснения или загуби, или да попречат на завършването на проекта на групата. Като има всичко това предвид, руският газов гигант взима мерки за намаляване на влиянието на санкциите. Компанията ускори полагането на тръбите на  \"Турски поток\" , извършвано от швейцарския подизпълнител Allseas Group в Черно море, въпреки че няма окончателно споразумение къде тръбопроводът ще излезе на турския бряг. Освен това бърза да изгради втора линия, за да изнася газ за Европа. Полагането на втората линия се подготвя, в случай че санкциите ударят, посочи пред агенция \"Ройтерс\" високопоставен източник от \"Газпром\". Говорител на Allseas каза, че от 23 юни са изградени 100 километра от 900-те километра от първата линия, освен това тече подготвителна дейност за втората линия. Украинската връзка Най-големите разходи в случай на забавяне на новите проекти биха могли да се появят зарази повишаване на транзитните такси, които  \"Газпром\" плаща на Украйна  - страната, през която по традиция минава руският газ на път за Европа. \"Северен поток-2\" и \"Турски поток\" заобикалят Украйна, но ако бъдат пуснати в експлоатация по-късно от очакваното, \"Газпром\" ще трябва да продължи да използва украинския маршрут и може да му се наложи да плаща повече. Европейският съюз се опасява, че санкциите ще засегнат петролните и газовите проекти, от които зависи, и посочи, че е  готов да вземе ответни мерки , освен ако САЩ не гарантират, че европейските компании няма да бъдат засегнати. Пет западни фирми, които инвестираха в Северен поток 2 - германските Wintershall и Uniper, австрийската OMV, англо-холанскта Shell и френската Engie - посочват, че е прекалено рано да се преценят последиците от санкциите. Засега те не се отказват от ангажимента си от по 950 млн. евро (1.13 млрд. долара) за финансирането на дългия 1225 километра \"Северен поток-2\". Въпреки желанието на Тръмп да насърчи износа на  американски втечнен газ за Европа , който би се конкурирал с руското синьо гориво, той заяви, че не иска санкциите да пречат на усилията за решаване на конфликта в Украйна. Представители на ЕС, на сектора и експерти се съмняват, че Тръмп ще използва санкциите, които според него имат доста недостатъци, за да накаже Москва. \"Подходът им ще бъде стриктно придържане към буквата на закона: какво трябва да направят,\" казва Ричард Нефю, бивш високопоставен служител по политиката на санкции, който сега е в Центъра по глобална енергийна политика към Колумбийския университет. Рискова премия Санкциите обаче вероятно ще попречат на усилията на \"Газпром\" да набере средства. Цената на който ида е проект автоматично се повишава, казва Татяна Митрова, директор на Енергийния център в Сколково. Отношенията на \"Газпром\" с партньори, подизпълнители и компаниите, предоставящи им услуги и техника, са изключително усложнени, казва тя. Те ще поискат рискова премия. \"Газпром\" ще трябва сам да поеме допълнителните разходи, да зависи от руските държавни банки или да потърси пари при по-висока лихва от азиатски кредитни институции, казват финансови анализатори. Това обаче не значи, че  \"Северен поток-2\"  няма да бъде построен, отбелязва Катя Яфимова от Оксфордския енергиен институт. Източници от сектора посочват, че заемите на западните партньори за \"Северен поток-2\" вече са при лихви над пазарните равнища, отразяващи политическия риск от партньорството с Русия в проект, който освен това се натъкна на противопоставяне в Европа. Допълнителната несигурност вдига още залозите. Това е като да гледаш на кафе, казва пред \"Ройтерс\" източник, запознат с европейската страна на финансовата структура на  \"Северен поток-2\". Макар че може би големите играчи са способни да преглътнат риска, според анализатори малките подизпълнители, от които зависи \"Газпром\" при изграждането на съоръжението, могат да се изплашат. \"Не всички партньори са в позиция да си позволят да работят докрай с \"Газпром\", казва Валерий Несторов, анализатор от московската Sberbank CIB. Говорител на \"Северен поток-2\" каза, че над 200 неруски компании от 17 страни, повечето европейски, изграждат тръбопровода. Сключени са повечето договори за стомана, пристанищна логистика и строителство Като ускорява темпото на строителство \"Газпром\" може да спечели достатъчно време за изграждането на новите тръбопроводи, но дългосрочните проекти ще получат удар. Освен ако Тръмп не направи наистина рязък завой, твърде малко вероятно е компаниите, които снабдяват тръбопроводите да бъдат наказани през следващата година, година и нещо, казва Нефю. \"Много компании сега си мислят: Имам може би 12, може би 18 месеца, през които могат да свърша някаква работа, но след това може би няма да мога\", допълва Нефю. /БТА", "date": "2017.08.04", "title": "Санкциите на САЩ няма да спрат строежа на руските газопроводи"}
{"url": "http://www.dnevnik.bg/sviat/2017/08/04/3019179_germanskiiat_vunshen_ministur_novite_sankcii_na_sasht/", "text": "Новите американски санкции срещу Русия са,  подписани от президента Доналд Тръмп  по-рано тази седмица, са \"повече от проблематични\", каза германският външен министър Зигмар Габриел в петък, цитиран от \"Ройтерс\". На посещение в северногерманския град Волфсбург Габриел каза, че САЩ са изоставили си с Европейския съюз по отношение на Русия. Досега това сътрудничество е било ключов момент в отговора, даван на действията на Москва. Според германския първи дипломат законът \"дава да се разбере, че те преследват икономически интереси, а ние мислим, че това е неприемливо.\" \"Да се съчетават агресивно външнополитически въпроси с американски икономически интереси и да се казва: искаме да изтикаме руския газ от европейския пазар, за да продаваме американски газ - това определено не е нещо, което ние можем да приемем.\" През юли няколко издания съобщиха, че заради новите санкции Берлин  ще предложи на Европейския съюз  мерки срещу Съединените щати. Германските власти  вече са критикували  Вашингтон и заради съществуващите канции, които според няколко европейски правителства са средство за защита на американски икономически интереси.", "date": "2017.08.04", "title": "Германският външен министър: Новите санкции на САЩ срещу Русия са \"не просто проблематични\""}
{"url": "http://www.dnevnik.bg/bulgaria/2017/08/04/3019142_cecka_cacheva_s_antikorupcionniia_zakon_izpulniavame/", "text": "Създаване на механизъм за предотвратяване на корупцията на високите нива на властта е препоръка по 10-годишния доклад по механизма за наблюдение и сътрудничество. С изготвянето на проектозакона ние изпълняваме своето задържение, подчерта министърът на правосъдието Цецка Цачева, която представи акцентите на управленската програма на правителството в областта на правосъдието. Основен приоритет си остава европрдседателството. Работи се в момента по регламента за европейска прокуратура и по електронното наказателно правосъдие, съставени са работните групи. В секторната политика на Министерството на правосъдието приоритет е приемане на процедури за детското правосъдие и регулиране на юридическото образование. А за намаляване на административната тежест, включително и електронизиране на издаването на удостоверението за съдимост трябвало да се изготвят изменения в над 70 закона. Предстоят мерки и за ускоряване на процедурата за българско гражданство. Запитана защо в приетите промени на Закона за съдебната власт и НПК не се въведе механизъм за отговорност на главния прокурор при данни за престъпление, каквато препоръка има в доклада от експертизата на чуждестранните прокурори, Цачева обясни, че това се предвиждало в пътна карта. Целта е да се предвиди \"огледално и за тримата големи\" в съдебната власт. Не се разбра какво да се предвижда в пътната карта за двамата от тях - председателите на ВКС и ВАС, като те могат и сега да бъдат привлечени под отговорност по всяко време от прокуратурата. Само главният прокурор не може.", "date": "2017.08.04", "title": "Цецка Цачева: С антикорупционния закон изпълняваме основната препоръка на мониторинга"}
{"url": "http://www.dnevnik.bg/zelen/2017/08/04/3019189_prirodozashtitnici_pravitelstvoto_raboti_v_polza_na/", "text": "Коалицията от неправителствени организации \"За да остане природа в България\" обвини Министерството на околната среда и водите (МОСВ), че представя манипулативно информацията за забраната за строителство в защитената зона \"Калиакра\" и че там не може да се извършва земеделска дейност, като целта е да се настрои обществото срещу европейската мрежата \"Натура 2000\". В писмо, разпространено до медиите, екокоалицията настоява МОСВ да се съобрази със съдебното решение и \"да не се опитва да прави политически сделки с когото и да е било в полза на олигархични кръгове в България\". Днес жители и общински служители от Каварна, Балчик и Калиакра излязоха на протести срещу  забраната за строителство в района, която екоминистърът издаде в края на юли . Решенията на Европейския съд  задължават България да възстанови унищожените степи и коридори за миграция на птици в зоната \"Калиакра\" от европейската екологична мрежа Натура 2000 от строителството на ветрогенератори и голф игрище, защото българското правителство ги е разрешило незаконно - в нарушение на европейските директиви, унищожени са ценни степни местообитания и са поставени в риск мигриращите птици, заявяват от \"За да остане природа в България\". От организацията посочват още, че съдът задължава България да демонтира и възстанови степите на мястото на построените генератори и голф игрището. Днес министърът на околната среда Нено Димов заяви на извънредна пресконференция, че решението не предвижда премахване на изграденото до момента. Природозащитниците посочват, че разписаните от МОСВ минимални ограничения в зона Калиакра гарантират единствено да няма бъдещо застрояване и разораване на крайбрежните степни местообитания от т.нар. понто-сарматски степи в района на морския бряг - ивица между 100 метра и 3 км. \"МОСВ и негови служители преднамерено разпространяват невярна информация, че не може да се извършва земеделска дейност, с цел настройване на местните хора срещу мрежата Натура 2000, предизвикване на абсолютно безпричинни протести, отклоняване на общественото внимание от реалните виновници и проблеми на района и по този начин да стане невъзможно предприемане на истински крайни мерки за решаване на проблема - разрушаване на незаконно построените ветрогенератори и голф игрище\", заявяват от коалицията. Според тях е налице \"замазване очите на обществеността и местните хора\", което обаче поставя управляващите във финансов риск да плащат неустойки на частните фирми и да носят политическата отговорност за това. \"Всичко това се прави в полза на нарушителите на закона\", заявяват от \"За да остане природа в България\".", "date": "2017.08.04", "title": "Природозащитници: Правителството работи в полза на нарушителите в случая \"Калиакра\""}
{"url": "http://www.dnevnik.bg/video/novinite_na_bnt/2017/08/04/3019191_video_drugite_novini/", "text": "- Музикално-сценични чудеса в крепостта \"Баба Вида\".", "date": "2017.08.04", "title": "Видео: Другите новини"}
{"url": "http://www.dnevnik.bg/sport/2017/08/04/3019180_levski_e_smenil_mitov_s_rosi_zashtoto_minava_na_druga/", "text": "\"Левски\" не е сменил Николай Митов, защото е слаб треньор, а защото отборът минава на друга сцена. Това заяви собственикът на клуба Спас Русев, след като управителният съвет  избра италианеца Делио Роси . По думите му отборът е имал нужда от треньор от световна класа, който да развие талантливите футболисти в състава. \"Целият процес по избор на нов треньор протече по един доста необичаен начин, нетрадиционен за футбола, с абсолютна прозрачност. Митов знаеше, че преговаряме с други треньори. Роси знаеше, че говорим с Грант. Грант знаеше за Роси\", обясни Русев пред  \"Гонг\" . Той благодари на Митов, че въпреки ситуацията е бил коректен през цялото време \"Абсолютно професионално си изпълняваше задълженията. Всеки друг би си тръгнал. Той винаги ще е част от \"Левски\". Изпращаме го в Испания, където големите отбори да споделят опита си с него.\" \"Отборът просто минава на друга сцена. Искаме европейски треньор, европейски играчи, за да наваксваме това, което сме пропуснали през последните десет години\", каза още собственикът на \"Левски\". Русев заяви, че лично е преговарял с двамата кандидати за поста на Митов, като не е имало посредници. \"Грант е повече с профил на мениджър, на спортен директор, както се работи в Англия. При Роси е точно обратното. Той каза: \"Ако търсите мениджър, който да ви обещае непостижими неща, не съм аз човекът. Но ако търсите треньор, който да гради отбор, готов съм да се заема.\" \"Ние смятаме, че \"Левски\" има нужда от треньор. Имаме доста талантливи футболисти и е необходим треньор от световна класа, за да ги доразвие. Искам \"Левски\" да играе красив футбол и да върнем феновете на стадиона\", продължи Русев. По думите му Роси и Грант са имали различни финансови претенции, но нито един от двамата не е дошъл в България за пари. Той заяви, че в цялата ситуация има двама недоволни - Грант и Митов, но и с двамата са запазени отлични отношения.  Роси ще води отбор за пръв път от 2015 г., когато беше уволнен от \"Болоня\". Преди това италианецът имаше още една пауза от близо две години извън треньорството, последвала уволнението му от \"Сампдория\" през есента на 2013 г. Опитният специалист никога досега не е бил начело на отбор извън Италия. За 25 години като треньор е водил 12 отбора. Най-големият успех в кариерата му е спечелването на Купата на Италия с \"Лацио\" през 2009 г. Две години по-късно стигна до финала на турнира с \"Палермо\". Роси ще подпише договор за две години с опция за удължаването му. С него в понеделник ще пристигнат трима или четирима асистенти. Досегашните помощници на Митов в щаба на първия отбор остават на работа в \"Левски\". \"Роси е много интересен човек. Той прекарва повече време на тренировъчното игрище, интересува се от най-малките детайли. Когато обсъждахме къде ще живее, той каза, че не го интересува, защото прекарва по 20 часа в денонощието на стадиона. Аз ще му дам цялата си подкрепа, за да се чувства комфортно. Няма нужда да давам съвети на човек с 600 мача в Серия А\", завърши Русев.", "date": "2017.08.04", "title": "\"Левски\" е сменил Митов с Роси, защото минава \"на друга сцена\""}
{"url": "http://www.dnevnik.bg/bulgaria/2017/08/04/3019199_mvr_tursi_sudeistvie_za_da_ustanovi_samolichnostta_na/", "text": "Столичното Пето районно управление на МВР търси съдействие от гражданите за установяване на самоличността на жена, чиито снимки също бяха разпространени. В съобщението до медиите не се посочва причината за това. Гражданите, които разпознават жената от снимките и имат информация за нея, да се обадят на тел. 112, 02/ 982 59 20, 02/ 982 59 21, 02/ 944 15 02 или в най-близкото районно управление на МВР. Анонимността им е гарантирана, посочват от полицията.", "date": "2017.08.04", "title": "МВР търси съдействие, за да установи самоличността на жена"}
{"url": "http://www.dnevnik.bg/sviat/2017/08/04/3019004_trump_se_gotvi_da_izleze_v_otpusk_vupreki_che_niama/", "text": "Доналд Тръмп веднъж постави под съмнение доколко разумно е да се излиза в отпуск. \"Какъв е смисълът?\", попита той. Но сега президентът се подготвя да се включи в ежегодното августовско отпътуване от града, който той нарича \"блатото\". Днес петък Тръмп трябва да излезе в първата си продължителна ваканция извън Вашингтон, откакто е встъпил в длъжност - 17-дневно бягство в неговия частен голф клуб в щата Ню Джърси.  Отпускът на президента може би отчасти е по необходимост. Всички, които работят в Западното крило на Белия дом, включително обитателят на Овалния кабинет, ще трябва да го опразнят до края на седмицата, за да може правителството да подмени 27-годишните отоплителни и климатични системи.  Но Белият дом не гледаше благосклонно на въпросите за плановете на президента за август. Запитана дали Тръмп ще напусне Вашингтон този месец, предвид неотдавнашното му предупреждение, че Конгресът трябва да работи, докато не приеме законодателството за здравното осигуряване, говорителката на Белия дом Сара Хъкаби Сандърс каза във вторник: \"Ще продължим да ви държим в течение за неговия график през август, когато бъдат уточнени подробностите.\"  Тръмп и неговите поддръжници обичат да парадират с презрението му към отпуските, но истината е, че президентът непрекъснато ползва отпуски. \"Не вземайте отпуск. Какъв е смисълът? Ако не сте доволни от работата си, вие сте на погрешното работно място\" пише Тръмп в книгата си от 2004 г. \"Тръмп: Мисли като милиардер\". В интервю през същата година той казва пред Лари Кинг: \"Повечето от познатите ми, които имат успех, всъщност не излизат в отпуски. Техният бизнес е техният отпуск. Аз излизам рядко. Вие знаете това\". \"Вие и аз сме приятели. Колко често сте ме виждали да заминавам?\", казва Тръмп. \"Няма да имам време за голф\" Всъщност Тръмп много често напуска града. Откакто е на поста, агенция \"Асошиейтед прес\" е преброила, че той е прекарал 13 от 28-те уикенда извън Белия дом, предимно в именията си в Палм бийч, Флорида, или Бедминстър, Ню Джърси. Данните включват един уикенд по време на негово официално пътуване в чужбина и уикенда за Деня на бащата, прекаран в държавната президентска резиденция \"Кемп Дейвид\" в щата Мериленд.  Честите напускания на Вашингтон от Тръмп са в противоречие с неговите критики преди и по време на миналогодишната президентска кампания срещу ваканциите и редовните голф разходки на бившия президент Барак Обама. \"Барак Обама игра вчера голф. Сега той отива на 10-дневна ваканция на Мартас винярд. Хубава работна етика\", пише Тръмп в \"Туитър\" през август 2011 г. Миналата година Тръмп каза, че не би имал време за голф, ако стане президент. \"Аз ще работя за вас. Няма да имам време да ходя да играя голф\", каза той пред поддръжници във Вирджиния. Обаче играе голф винаги когато е в своите клубове; понякога на всичките 18 дупки, а в други случаи на по-малко. Екипът му рядко признава, че той играе дори когато негови снимки по време на игра се появяват в социалните медии. Вековна традиция Президентите бягат от лятната жега и влага във Вашингтон още откакто Томас Джеферсън видял през прозорците на Белия дом бяла мъгла, за която бил убеден, че е отровна. Хари Труман играел покер на веранда в Кий уест, Флорида, а Роналд Рейгън яздеше коне в планинското си ранчо в Калифорния. Бил Клинтън и Барак Обама прекарваха августовските ваканции на Мартас винярд - малко островче в Масачузетс, на което през лятото почиват богаташи и знаменитости. Джордж У. Буш се оттегляше в усамотеното си ранчо в Крофорд, Тексас, за да разчиства шубраци и да кара планинския си велосипед. Освен подменянето на отоплителната и охладителната система в Белия дом са необходими и ремонтни работи по стъпалата на Южния портик, страната на Белия дом, която гледа към \"Нешънъл мол\". В списъка на предвидените ремонти са още козметични подобрения като вътрешно боядисване, подмяна на килими и завеси, ремонт на тавана на пресслужбата заради течове. Очаква се работите да се извършват денонощно през следващите седмици, за да приключат до 21 август. При пътуванията си президентът е съпроводен от нещо като \"мини Бял дом\", съставен от съветници, други помощници и охрана. Те трябва да бъдат в готовност да се справят с криза във всеки час на денонощието, възникнала където и да е. Хроничният стрес се отразява върху способността на човешкото тяло да се противопоставя на инфекции, да поддържа жизнени функции и да предотвратява наранявания. Това пише през 2010 г. Сюзан Краус Уитбърн, тогава професор по психология и изследване на мозъка в Масачусетския университет \"Амхърст\". В статия с подзаглавие \"Защо президентите (и всички ние) се нуждаем от ваканции\", публикувана на уебсайта на списание \"Сайколъджи тудей\", Уитбърн подчертава, че за стресираните хора е по-голяма вероятността да заболеят, да претърпят инцидент, да спят зле, да бъдат по-раздразнителни и да изпитват по-малко удовлетворение от всекидневието си. Тя пише, че ваканциите прекъсват \"цикъла на стреса\". В телефонно интервю за АП Уитбърн, която сега преподава в кампуса на Бостънския университет, каза: \"Може би е добре някой толкава важен, какъвто е нашият президент, да покаже, че е убеден в ползата от вземане на отпуск - да излезем, да се забавляваме навън, да разтоварим мисленето си и да се върнем към работата освежени и обновени и да вършим по-добре нещата. Смятам, че това е теорията за отпуските\".", "date": "2017.08.04", "title": "Тръмп се готви да излезе в отпуск, въпреки че \"няма смисъл\""}
{"url": "http://www.dnevnik.bg/biznes/2017/08/04/3019209_ministerstvoto_na_turizma_sezira_drugi_vedomstva_za/", "text": "Министерството на туризма направи внезапни проверки на морски плажове на територията на община Варна, съобщиха от ведомството. На някои от ивиците са били открити сериозни нарушения, за които са сезирани местните и държавните институции. На плаж \"Панорама\", след проведен търг за наем за наемател, е избрана фирма \"Юник травел\" ЕООД, която и преди е била наемател на ивицата. Компанията обаче не подписва нов договор за наем, като в тази ситуация тя не се явява правоимащо лице, няма ангажимент да осигури задължителните дейности на плажа (спасители, медицинско обслужване, почистване и т.н.) и не плаща задължения към държавата. В същото време на плажа са разположени чадъри, шезлонги и едно заведение, което без основание работи и в момента. На плажа има също функциониращи игрища за волейбол и футбол. Осигурен е и воден коридор до плажа, без да има съгласувана схема и одобрение от \"Морска администрация\", което също е нередно при липса на подписан договор за наем, посочват от министерството. По отношение на заведенията компетентният санкциониращ орган - общината, е сезирана и нейни представители са присъствали на проверките. По статут в момента плажът трябва да се води неохраняем, а е пълен с туристи, предлагат се джетове и други атракции. Проверяващите са установили и нарушения на плаж \"Кабакум-централен\". Там предишният наемател - \"Фулкон\" ЕООД, с който договорът е прекратен поради неизпълнение и задължения към държавата, отказва да освободи ивицата. Избраният нов наемател - фирмата \"Кабакум 1981\" ЕООД, практически не може да влезе като стопанин на ивицата поради обжалване на търга. В същото време на плажа работят четири заведения. Три от тях - постоянно. Разрешенията за поставяне на обектите са изтекли, което означава, че дейността им е незаконна и нерегламентирана. Има разположени чадъри, шезлонги, шатри, маси и столове. Старият наемател е потвърдил пред инспекторите, че сам е поставил чадърите в северната част на плажа. За незаконосъобразните действия на плаж \"Кабакум- централен\" Министерството на туризма е сезирало не само община Варна, Регионалната здравна инспекция и останалите местни контролни органи, но предстои да бъде сезирана и прокуратурата.", "date": "2017.08.04", "title": "Министерството на туризма сезира други ведомства за нарушения по плажовете"}
{"url": "http://www.dnevnik.bg/sviat/2017/08/04/3019196_es_sankcionira_ruski_zam-ministur_za_skandala_s/", "text": "Трима души, включително заместник-министър на енаргетиката на Русия, както и три руски компании, са добавени в списъка със санкционирани от Европейския съюз. Според решението на 28-те държави членки те са виновни за незаконната доставка на турбини за електроцентрала в Крим, въпреки наложената забрана за бизнес с анексирания полуостров. През юли бе съобщено, че въпреки договорното условие това да не се прави, четири турбини на германската компания \"Сименс\" (Siemens) са се оказали на новия обект. ", "date": "2017.08.04", "title": "EС санкционира руски зам.-министър за скандала с турбините на \"Сименс\""}
{"url": "http://www.dnevnik.bg/sport/2017/08/04/3019230_stan_vavrinka_propuska_ostatuka_ot_sezona_zaradi/", "text": "Световният №4 Стан Вавринка ще пропусне остатъка от тенис сезона заради контузия. 32-годишният швейцарец ще се подложи на операция на коляното и няма да може да защитава титлата от US Open. Той няма да вземе участие и във финалите на АТП в Лондон за пръв път от 2012 г. \"Това беше единственото правилно решение, ако искам да продължа да се състезавам на най-високо ниво още дълги години. Изключително съм разочарован, но сега трябва да гледам напред и да планирам възстановяването си\", обяви Вавринка в страницата си във \"Фейсбук\". Носителят на три титли от Големия шлем беше измъчван от травмата в лявото коляно през целия сезон на тревни кортове. След силното представяне на клей и особено на \"Ролан Гарос\", където играе финал, швейцарецът отпадна още в първия кръг в \"Куинс\" и \"Уимбълдън\". \"Обичам този спорт и ще работя здраво, за да мога да се върна на топ ниво и да играя още много години. Искам да използвам възможността да благодаря на своите фенове за голямата подкрепа, която получих през последните дни. Ще се видим през 2018 г.\", написа още Вавринка. Миналата седмица и бившият №1 Новак  Джокович обяви, че пропуска остатъка от сезона. Носителят на 12 титли от Големия шлем ще се възстановява от контузия в десния лакът. За последно  той игра в четвъртфинала с Томаш Бердих на \"Уимбълдън\" на 12 юли. Отсъствието на Вавринка и Джокович ще отвори две допълнителни места за финалния турнир на АТП. Сърбинът и швейцарецът заемат съответно четвърто и седмо място в годишната ранглиста, която определя осемте участници в Лондон. В тази ситуация Григор Димитров заема последната позиция, даваща право на участие. Той е десети с 1970 точки, като има аванс от 125 точки пред първия под чертата - белгиеца Давид Гофен.", "date": "2017.08.04", "title": "Стан Вавринка пропуска остатъка от сезона заради операция"}
{"url": "http://www.dnevnik.bg/zelen/2017/08/04/3019229_obshto_16_sokolcheta_sa_razseleni_ot_nachaloto_na/", "text": "                        16 малки соколчета са разселени от началото на годината с проекта \"Завръщане на ловния сокол в България\". От началото на годината в Старозагорско са разселени 16 ловни сокола благодарение на проекта \"Завръщане на ловния сокол в България\". Последните 7 малки керкенеза бяха освободени в събота по време на закриването на полевия сезон на проекта в село Малко Кадиево. Спасителният център за диви животни \"Зелени Балкани\" се грижи за отглеждането и разселването. Досега в центъра са отгледани и разселени над 80 ловни сокола. ", "date": "2017.08.04", "title": "Общо 16 соколчета са разселени от началото на годината"}
{"url": "http://www.dnevnik.bg/sviat/2017/08/04/3019186_bulgariia_ne_priema_severni_geografski_poniatiia_v/", "text": "България няма да приеме никакъв вариант за името на Македония, който да съдържа думата \"север\", тъй като подобно решение би предявило териториални претенции към югозападната част на страната. Това казва външният министър Екатерина Захариева за  \"Телевизия 24\" и портала \"Фактор\"  в първото си интервю за македонски медии. То е взето преди подписването на  Договора за добросъседство  между премиера Бойко Борисов и колегата му Зоран Заев във вторник. Захариева подчертава, че Македония и спорещата с нея  за името ѝ  Гърция са две \"автономни държави\", но дава да се разбере, че е разговаряла с Атина за решенията, които би приела. Въпросът, на който министърът отговаря с този коментар, е дали договорът отваря вратата за \"по-гъвкави решения\" и в спора за името с Гърция. Тя настойчиво повтаря няколко пъти позицията, която според нея би заело българското правителство по въпроса, който от години спъва евроатлантическата интеграция на Македония. \"Надявам се наистина примерът, който дава македонското правителство за решаване на проблема със съседите, (да окаже полезен ефект) и разговорите между Република Македония и Република Гърция да продължат на интензивно ниво. Единственото, което България има като желание, е решението на въпроса с името да не бъде свързано със северни географски понятия, защото така или иначе в България също има Пиринска Македония. Мисля, че има доброжелателност от всички правителства.\" Журналистът цитира изява на премиера Бойко Борисов от 2012 г., за да попита дали България не би приела всякакво решение за името на Македония. \"Не, не е така,\" отговаря Захариева. \"Не бихме се съгласили с решение, което е свързано със \"Северна република\", \"Горна\", защото това за нас е Пиринска Македония. Но със сигурност това за нас е разговор между две автономни държави. Със сигурност обаче, както казах преди малко, за нас има значение решението на името да не е свързано с части от България.\" \"И във вашата държава да дойде такова време\" Журналистът пита и какво става в България с турците с българско потекло. \"По българската конституция всеки има право да се самоопредели както реши. И силно се надявам и във вашата държава да дойде такова време. Тогава, когато някой се определя като българин, албанец, турчин, ром той да бъде като всички останали. При последното преброяване имаше хора, които се бяха самоопределили като джедаи. Всичките са с равни права. И не могат да бъдат дискриминирани.\" Министърът припомня и че Скопие има много \"препоръки, които трябва да следва\". \"Знаете, че в началото, от 2001 г. до 2004 г. (Македония) доста бързо се движи в процеса. От 2005 г. получихте, така да се каже, кандидат-статут, но... забавихте темпото.\" Доколко е реалистично скорошното присъединяване, \"зависи от вас\", казва Захариева. \"Надявам се и договорът да се изпълнява. Разбирам, че в деня на подписването по националната телевизия ще бъде излъчен най-антибългарският филм,\" казва българският първи дипломат в отговор на въпроса дали договорът прави България най-големия лобист за интеграцията на Македония оттук нататък. \"Но със сигурност България е голям защитник на Република Македония по пътя към НАТО и ЕС и по пътя към отворена, добронамерена, свързана, демократична и зачитаща правата на гражданите си Република Македония.\" Филмът, който Захариева има предвид, е  \"Трето полувреме\"  (2012 г.) и разказва за мач между футболните клубове на \"Левски София\" и \"Македония Скопие\" по времето на Втората световна война. Македонският тим пада служебно, Левски става шампион на Държавното първенство по футбол в Царство България. Във филма на режисьора Дарко Митревски обаче борбата на македонския отбор е представена като борба на македонските патриоти срещу българските фашистки окупатори. \"И поговорките ни са близки\" Деветдесет процента от договора е съгласуван още по време на мандата на ВМРО-ДПМНЕ, казва Захариева, а попитана за отпора от лидера на партията Никола Груевски срещу документа, обяснява: \"Разбирам вътрешнополитическите противопоставяния между правителство и опозиция, но отговорната политика трябва да подкрепя действията на управляващите, които водят към европейско развитие, към съюзничество в НАТО.\" Тя обръща внимание, че официални изявления и на Груевски, и на президента Иванов са били за подписване на договора и за общи чествания на национални празници. За острия тон, с който и в двете държави имаше критики към договора, тя казва, че се надява опозицията в Скопие да разбере, че \"договорът е преди всичко добър за двете страни\" и то най-вече за гражданите, \"независимо от приветствията, които получихме от Европейската комисия.\" \"Договорът не означава стопроцентово доверие, но означава, че политиците са на достатъчна висота, за да работят за общо бъдеще на гражданите на двете държави.\" \"И поговорките ни са близки,\" довършва Захариева думите на журналиста, който изрежда общите неща между двете държави. Попитана защо отне толкова време да се подпише договорът, тя казва: \"Политиците за съжаление стимулираха историците, къде финансово, къде исторически, да раздалечават двете държави. Радвам се, че политиците узряха... и сключиха този договор и даваме пример на нашите граждани. Защото сте прав, че сме изключително близки и истината е, че когато изкривяваме историята, единственият резултат от това е изолиране.\"", "date": "2017.08.04", "title": "България не приема \"северни географски понятия\" в името на Македония, обяви Захариева"}
{"url": "http://www.dnevnik.bg/sport/2017/08/04/3018791_neimar_podpisa_s_psj_do_2022_g_v_nai-golemiia_transfer/", "text": "Най-големият трансфер в историята на футбола вече е факт - Неймар подписа с ПСЖ. Парижани обявиха привличането на бразилеца с договор до лятото на 2022 г. Нападателят е представен като \"един от тримата най-добри играчи в света\" и като футболна икона. \"Пристигането му в семейството на ПСЖ подчертава повече от всякога стремежа на клуба да се изкачи на върха на световния футбол\", заявиха парижани. По-рано вечерта  \"Барселона\" обяви, че чрез адвокатите си Неймар е платил клаузата за откупуването си от 222 млн. евро . \"Изключително щастлив съм, че се присъединявам към ПСЖ. Откакто пристигнах в Европа, клубът винаги е бил един от водещите и най-амбициозните\", казва Неймар, цитиран от клуба. Според думите му това, което най-много го е мотивирало да подпише, е \"голямото предизвикателство да помогне клубът да спечели титлите, които феновете му желаят\". \"Амбицията на ПСЖ ме привлече, заедно със страстта и енергията, която носи. Играх четири сезона в Европа и се чувствам готов за това предизвикателство. От днес ще направя всичко, което мога, да помогна на новите си съотборници да открият нови хоризонти за клуба и да донесат радост на милионите си почитатели по света.\" Президентът на парижани Насер Ал-Хелайфи изтъкна силата на характера, лидерските качества и стремежа към победа на Неймар. Според него те го правят един от великите футболисти. \"Той ще донесе положителна енергия на клуба. За шест години изградихме много амбициозен проект, който вече ни отведе до най-високото ниво на националния и европейския футбол. Днес, с идването на Неймар, съм убеден, че ще се приближим, заедно с подкрепата на верните ни привърженици, до осъществяването на най-големите си мечти\", каза Ал-Хелайфи. Неймар пристигна в \"Барселона\" през лятото на 2013 г. след друг паметен трансфер. Тогава каталунците спечелиха наддаването с \"Реал\" (Мадрид) и го взеха от \"Сантош\". Впоследствие  трансферът беше разследван и се оказа, че стойността му е значително по-висока от обявените 57.1 млн. евро . Реалната сума е била 94.9 милиона. За времето си на \"Камп ноу\" Неймар спечели осем отличия, сред които две титли в Примера дивисион и една в Шампионската лига. Той стана ключова част от отбора, както и основна фигура в нападението заедно с Лионел Меси и Луис Суарес. Сегашната сделка за бразилеца бие повече от два пъти предишния най-скъп трансфер - този на Пол Погба, Миналото лято \"Манчестър юнайтед\" привлече френския национал от \"Ювентус\" за 105 млн. евро и полузащитникът стана първият играч, продаден за над 100 млн. евро.", "date": "2017.08.04", "title": "Неймар подписа с ПСЖ до 2022 г. в най-големия трансфер в историята на футбола"}
{"url": "http://www.dnevnik.bg/bulgaria/2017/08/04/3018740_sudebniiat_suvet_ima_15_slujebni_koli/", "text": "Висшият съдебен съвет има 15 служебни автомобила и над 100 хиляди навъртяни километри с тях от началото на тази година. Това показва справка, поискана от \"Дневник\". Колите се ползват от членове на съвета и от служители от администрацията \"при мероприятия в столицата, командировки в провинцията, разнасяне на материали в столицата и страната\", е записано още в отговора. Членовете на съдебния съвет са 25, като трима от тях - председателите на върховните съдилища и главният прокурор ползват автомобили към институциите, които оглавяват. Няколко членове си делят по една кола, като от отговора на съдебния съвет се разбира, че автомобилите се ползват и от комисията по атестирането и конкурсите при извършването на проверка на място. От месец април в автопарка са били включени още две коли - Ford C max и Пежо 406. От началото на мандата на този съдебен съвет (октомври 2012 година) до 30 юни тази година навъртяните километри са близо 1 милион. Най-много те са през пролетните и летни месеци. Служителите на администрацията, които обслужват колите на съдебния съвет са 12, става известно още от справката.", "date": "2017.08.04", "title": "Съдебният съвет има 15 служебни коли"}
{"url": "http://www.dnevnik.bg/detski_dnevnik/2017/08/04/3018230_medalistite_ot_olimpiadata_po_biologiia_koito_shte/", "text": "За първи път от дванадесет години българският национален отбор печели златен медал на Международната олимпиада по биология. Заслугата е на Димитър Каразапрянов, който тази година завършва Националната природо-математическа гимназия (НПМГ) \"Академик Любомир Чакалов\". Златният медал не е единствен. Българските ученици си тръгват с още два медала от Великобритания - Габриела Христова от Софийската математическа гимназия \"Паисий Хилендарски\" печели сребърен медал, а Мария Карабоева от НПМГ - бронзов. \"От 2010 г. насам работя с националния отбор по биология. За първи път имаме такъв голям успех, макар че конкуренцията е най-голяма - на международната олимпиада по биология, която е 28-а поред, участваха отбори с общо 245 участника от 68 страни\", разказва доц. Албена Йорданова от Медицинския факултет на СУ \"Св. Климент Охридски\". Заедно с нея с българските ученици работят доц. Снежанка Томова от Биологическия факултет на СУ \"Св. Климент Охридски\" и Радослав Александров, който е докторант в Института по молекулярна биология при Българската академия на науките (БАН). Задачи като за неврохирурзи  Митко, Габи и Мария са сред десетимата най-добри ученици на националната олимпиада по биология. Така и попадат в отбора. Сред тях е и четвъртият човек в отбора - Ваня Миланова, която т.г. ще бъде последна година в НПМГ и отново ще се състезава за медал на международната олимпиада. \"Отборът ни се справи чудесно с трите лабораторни задачи, които са част от олимпиадата. Първата бе по биохимия и трябваше много бързо да се открие активност на ензим, който предизвиква анемия. Изследваха тричленно семейство. Втората бе по ботаника и изискваше анализ на 15 растения. А третата бе в областта на растителната физиология - при нея под микроскоп участниците трябваше да направят дисекция на ларва на муха, при която да изолират органите, сред които и зачатъци на крила. Това не е никак лесна задача\", разказа доц. Йорданова. Участниците от българския отбор дори успяват да хванат честотата на сърдечния удар на ларвата, което е \"работа за неврохирург\". Втората част от олимпиадата е решаване на 46 задачи с подусловия или общо - 400 казуса. Олимпийците ги определят като различни, но много любопитни. Изборът да учат у нас  Медалистите вече са почти студенти. В България. Митко наследява семейната традиция и ще учи медицина в Медицинския университет-София. Габи и Мария са приети в Биологическия факултет на СУ \"Св. Климент Охридски\" и ще учат молекулярна биология. \"Аз все още не мога да осъзная какво се случи. Искам да се занимавам с медицина, но не съм решил още какво ще специализирам. В НПМГ имаме традиция да помагаме на следващите състезатели в отбора по биология, тъй че това ще правя\", разказва Митко. И Мария има планове да подкрепя следващия национален отбор по биология. \"С Митко имаме идеи как да помагаме за подготовката на млади олимпийци. Ще създадем и задачи за националната олимпиада по биология. Иначе дори и като студенти имаме на какви състезания по биология да се явяваме\", разказва тя. И допълва, че в творческите й планове влиза и рисуването. Габи също е избрала да продължи образованието си у нас. \"Като цяло бе трудно да реша да остана в България, тъй като кандидатствах и в Германия. Но ще уча бакалавърска степен тук, а по-нататък може да замина за чужбина. Крайната ми цел обаче е да се върна в България\", разказва тя. \"Много съм щастлива, че Митко, Габи и Мария доказаха, че в България можем. Надявам се догодина и аз да имам техния успех. Искам да се занимавам с научна работа\", казва Ваня.", "date": "2017.08.04", "title": "Медалистите от олимпиадата по биология, които ще останат в България"}
{"url": "http://www.dnevnik.bg/analizi/2017/08/04/3018629_rusiia_triabva_da_izbere_mejdu_modernizaciia_i_agresiia/", "text": "\"Историята не се повтаря, но се римува\". Последната  размяна на удари между Русия и САЩ за броя на персонала в посолствата  им напомня на експулсирането на множество дипломати от САЩ и СССР през 1986. Не са много хората, които си спомнят детайлите на тези борби от времето на Рейгън. Но много си спомнят, че 80-те години на ХХ век свършиха зле за Съветския съюз. И това е важното: Москва, както сега, така и тогава, върви по мрачен път на конфронтация със САЩ и агресия другаде по света. Както за лидерите на СССР, така и за царете реакционери, външната конфронтация съвпада със – а може би и е компенсация за – стагнация у дома. Тактиките на Путин, като демонизацията на САЩ в официалните руски медии, изглеждат преписани от студената война. Руското хакерство и дезинформация напомнят на съветските \"активни мероприятия\" от 80-те. Руската война с ниска интензивност в Украйна е различна от съветската инвазия в Афганистан (най-малкото, като начало, украинците се сражават за европейско бъдеще), но и двете агресии задействат съпротива както на място, така и от Запад. Лидерите на Русия могат да се опитват да убедят своя народ, както и самите себе си, че възможността им да тормозят съседите си, да репресират несъгласните и да размахват юмрук на САЩ демонстрира сила. Но, също както в средата на 80-те години, това няма да свърши работа. Въпреки надеждите на съветския режим тогава и на путиновия сега, Западът не е пред разпад. Антиевропейската, проруска френска националистка, която Путин подкрепяше, загуби болезнено изборите във Франция през пролетта. Каквото и сделка Путин да е търсел или е мислел, че ще има с Тръмп, силата на американските институции и дългосрочните американски интереси за това да успяват определени ценности – включително върховенство на закона, човешки права, демокрация, и просперитета, до който те водят – вероятно ще се окаже по-голяма, което няма да е от полза за Путин. Нито агресията му навън, нито репресиите у дома ще поправят икономиката на Русия, която е в застой, все още зависима от износа на нефт, газ и други суровини, нито политическата система, основана на потресаваща корупция, организирана от върха. Повторение на застоя? Руснаците вече възприемат (и критикуват) началото и средата на 80-те години като период на  . Но след няколко години на висок растеж (т.е. високи цени на горивата), Русия изглежда се е запътила към подобна съдба. Може би като резултат от това, също както в средата на 80-те, някои разумни руснаци може би виждат, а дори и заявяват публично, че страната им не може да продължава така; че Русия трябва да се модернизира; и че за да се случи това, Русия се нуждае от повече, а не по-малко, върховенство на закона у дома и повече, не по-малко, достъп до чужд капитал и технологии. Следователно Русия се нуждае от по-конструктивни отношения със Запада, включително САЩ. Руснаците, които са на това мнение, са прави. Опитът показва, че Русия трябва да избере между модернизация и агресия. Хората, които се занимават с Русия в Държавния департамент и Съвета за национална сигурност [на САЩ] анализират руските мерки за намаляване на персонала на посолството и консулствата и вероятно обмислят дали има смисъл от ответни мерки. Професионалистите могат да премислят различните възможности, както аз и колегите ми в Съветското бюро [на Държавния департамент] направихме през 80-те. Надявам се техните препоръки да бъдат последвани. Но в крайна сметка най-важен не е отговорът на непосредствените провокации. Нашият отговор през 1986г. на изтеглянето на всички съветски служители в посолството в Москва не беше толкова важен. Важно беше, че администрацията на президента Роналд Рейгън разбра природата на Съветския съюз и разви политики, които да се справят с него – политики, които (прилагани от професионалистите от измислената и омразна \"дълбока държава\") сработиха. Разумни политики спрямо Русия биха били възпирането на руската агресия и подпомагането на други да ѝ се съпротивляват; установяването на сфери за потециално сътрудничество [с Москва], без големи очаквания и без Русия да бъде награждавана за сътрудничество в сфери, в които би трябвало да има общ интерес; стабилизирането на отношенията където е възможно, включително с поддържането на диалог – и цивилен, и военен; и търсенето на по-добри бъдещи отношения с една по-добра Русия. Има и друга възможна Русия Ние работим с тази Русия, която съществува. Но нека помним, че путиновата Русия не е единствената възможна Русия. Знаем предимствата от запазването на контакти с руското общество, включително с демократично мислещи дисиденти, които може не винаги да останат в сянка, както и с реформаторско настроени потенциални бъдещи лидери. Опитът от 80-те години подсказва и подходящи тактики за днес. Сега, както и тогава, те включват запазване на спокойствие, особено в контекста на опитите на Русия да всява страх и да сплашва. Сега, както и тогава, те включват и търпение: руснаците могат да видят слабост в нетърпеливостта (като настойчивото молене за някакво сътрудничество, каквото и да е то). И въпреки, че Тръмп заяви, че не харесва закона за новите санкции,  който подписа в сряда , той дава на администрацията му нови възможности да поддържа натиска върху Путин, за да се разреши конфликтът в Украйна съгласно Минското споразумение, и да повиши цената, която Русия трябва д аплати за нейната намеса в американския изборен процес от миналата година. (Аз бях координатора за санкции на Държавния департамент в администрацията на Обама, имах пръст в сегашните санкции срещу Русия и съм привърженик на новия закон.) Когато Русия поеме по друг път – както тя ще направи, ако се вярва на историята – Америка трябва да е готова да реагира. Междувременно, Европа се доказа като способен партньор спрямо Русия. Америка и Европа заедно наложиха санкции, за да противостоят на руската агресия в Украйна. Европейските народи участват във възпирането на руската агресия към членките на НАТО чрез изпращането на сили в балтийските държави, редом с американски сили в Полша и на други места в Централна Европа. Новият закон за санкциите наистина включва неща, които могат да застрашат тази солидарност с Европа, но няколко късни поправки намалиха тази възможност, а администрацията може да направи така, че законът да доведе до своите цели - натиск върху Русия, а не разрив с Европа. Когато си имат работа с Русия, също както през Студената война, американците трябва да помнят кои са: лидери на свободния свят, привърженици на демокрацията и върховенството на закона. Нашите ценности ни дават сила. Правили сме немалко грешки, и нашите институции отново се изпитват у дома. Но все още в нашата природа сме нация, построена върху ценности, започвайки с нашата всеотдайност на принципа, че всички хора са създадени равни. Силата на тази американска традиция дава на Америка нейния глобален статут. Ако използваме този спомен и тези ценности, когато си имаме работа с най-новото ни руско предизвикателство, заедно с нашите демократични съюзници в Европа и отвъд, ще успеем.", "date": "2017.08.04", "title": "Русия трябва да избере между модернизация и агресия"}
{"url": "http://www.dnevnik.bg/bulgaria/2017/08/04/3018768_v_6_oblasti_se_ochakvat_temperaturi_nad_37_gradusa/", "text": "Оранжев код за високи температури е в сила за 6 области на страната, жълт е кодът в останалите 22. Това сочи справка на сайта на Националния институт по метеорология и хидрология (НИМХ) към Българската академия на науките (БАН). Оранжевият код е в сила за областите: Видин, Монтана, Враца, Плевен, Русе и Благоевград. В тези области се очаква горещо време с максимални температури над 37°. Оранжевият код означава, че времето е опасно. От НИМХ обясняват, че високите температури могат да доведат до здравни проблеми за чувствителни и болни хора, възрастни и деца. Те съветват да се следят прогнозите и да се действа според съветите на властите. В останалите 22 области на страната е в сила жълт код. В тези области се очаква горещо време с максимални температури 34-37°.", "date": "2017.08.04", "title": "В 6 области се очакват температури над 37 градуса"}
{"url": "http://www.dnevnik.bg/photos/2017/08/04/3018345_fotogaleriia_ot_kude_idvat_sushenite_domati/", "text": "Работници в турския град Измир подреждат домати, които ще бъдат изсушени от слънчевите лъчи.  Според Асоциацията на егейските износители през миналата повече от 10 хил. тона сушени домати са внесени в Европа и САЩ от Турция. 40% от сушените домати в света идват от региона на Измир.", "date": "2017.08.04", "title": "Фотогалерия: От къде идват сушените домати"}
{"url": "http://www.dnevnik.bg/zdrave/2017/08/04/3013822_zashto_slunchevoto_izgariane_ne_e_shega_i_kak_tochno/", "text": "Да станеш \"червен като рак\", не е никак приятно, но освен това е и страшно вредно. По-старите поколения живееха в заблудата, че да изгориш на слънцето е естествената първа стъпка към това да натрупаш здравословен тен, само че медицината вече знае, че това е нещо, от което непременно трябва да се пазим, защото е предпоставка за някои от най-лошите видове рак - не такъв като в популярното сравнение. Как и защо изгаряме  Най-вредни лъчи на слънцето - тези, които причиняват изгарянето на кожата - не са във видимия спектър и се наричат  . Те са с най-голямата дължина в спектъра на слънчевата светлина, затова и стигат най-далече, като част от тях преминават през озоновия слой, през стъкло и проникват дълбоко в кожата. Има три вида ултравиолетови лъчи - UVA, -B, и -C. UVA лъчите са най-дългите и опасните (от 400 до 320 nm), защото проникват дълбоко в кожата и макар че не предизвикат изгаряне, могат трайно да я увредят и да забързат стареенето й. UVВ лъчите се филтрират частично от озона и не могат да минат през стъкло, но точно те нанасят поражения по повърхността на кожата и причиняват познатото болезнено изгаряне. Плажните масла обикновено включват защита срещу А и В лъчите, а С са по-къси и не достигат до земята, затова на открито не е нужно да се пазим от тах, но в солариумите например има и от трите вида във висока концентрация. Слънчевото изгаряне на кожата представлява   и макар че тя е най-леката и минава за четири-пет дни, може да нанесе трайни поражения върху клетките и още по-лошо - върху гените. На практика това е остра реакция като при отравяне или възпаление, протичаща с интензивни химични и физиологични процеси в цялото тяло, не само по повърхността. Кожата реагира на дразнението от лъчите като произвежда голямо количество протеини, ензими и кръвни клетки, които се стичат към изгорелите места, за да ги лекуват. Това пък предизвиква разширяване на кръвоносните съдове и от там - характерното почервеняване, отичане и болезненост, пояснява в \"Гизмодо\" специалистът по кожни изгаряния проф. Джефри Собъл. Отнема   тези протеини да бъдат синтезирани и да отидат до нараненото място, така че изгарянето може да се появява много време след излагането на слънце. А ако в това време кожата е останала под вредните лъчи, увреждането може да е много сериозно, предупреждава дерматологът. Тогава се увеличава рискът от изменения в ДНК на кожата и смъртта на клетките на горния слой, известна като белене. Освен това в този период тялото се  , заради процесите които протичат вътре и може да се появи световъртеж и прималяване. Как да се защитим  Най-добрата възможна защита срещу вредни лъчи на слънцето е да стоим   непрекъснато, подсказват специалистите. Но понеже през лятото на плажа/басейна/язовира това е почти невъзможно, разполагаме с голям избор от козметични продукти. Слънцезащитните кремове работят по различни начини, като повечето от тях представляват комбинация от органични и химични съставки в различни съотношения. Някои отразяват или разпръскват фотоните на слънчевите лъчи, други ги абсорбират и ги превръщат в безвредна топлинна енергия. Титановият диоксид и цинковият оксид са най-разпространените съставки в този вид мазила. До неотдавна те се предлагаха най-вече като бял крем - мляко, но вече са и в прозрачни разновидности и дори под формата на спрей, без това да отслабва ефекта им. Неорганичните съставки се комбинират и с органични като канелена киселина, октиноксат, P-аминобензоена киселина и бензофенон, които служат конкретно за абсорбирането и трансформирането на UVB лъчите. Количеството на всички тези съставки в крема определя  . Колкото повече са, толкова по-голяма е защитата. Числото, посочено на опаковката (SPF - sun protection factor) на практика означава   предпазване от изгаряне. Ако например човек може да остане на слънце 15 минути без да изгори, крем с фактор 30 на теория ще му осигури 30 пъти повече време - 450 минути или над 7 допълнителни часа защита. Но за целта трява да познава кожата си и ако е по-блед да избере  , съветват специалистите. Много е важен и начинът на нанасяне на слънцезащитното средство, защото ако слоят върху кожата не е  , ефектът е отслабен. Според дерматолога от Университета в Ню Йорк д-р Дженифър Стейн необходимото количество за цялото тяло е поне  . Предписанието на козметичните фирми варира според продукта, но е около 2 мг. на кв. см от кожата. Като сметнете също и, че кремът се отмива или изтърква в хавлията и пясъка, е наложително периодично да се повтаря упражнението с мазането през деня. Препоръчително е това да става  . За съжаление много хора не си дават сметка, че в противен случай се подлагат на дългосрочен риск за възникване на лунички и други пигментни изменения, формиране на злокачествени образувания и рак, добавя проф. Собъл. Популярни митове Също както до неотдавна се вярваше, че изгарянето е нещо естествено и безобидно, което просто трябва да се изтърпи, така и още битуват убеждения, които подвеждат хората и ги правят уязвими под слънцето. Мит номер едно е този, че: Не е вярно. Всяка кожа може да изгори, дори най-тъмните. При тях просто времето, в което могат да останат на слънце без това да се случи, е по-дълго, но не и безкрайно. За хората с естествен мургав тен, специалистите препоръчват поне еднократно мазане през деня с висок фактор (над 30 SPF), за да са в безопасност. Това са основните места, които се сещаме да намажем със слънцепредпазния продукт, но трябва да се има предвид също и че от тези места той се изтърква най-бързо. За по-голяма сигурност, лекарите препоръчват дрехи с дълги ръкави и крачоли, шапки и сянка, особено в най-горещите часове на деня от 12 до 16 ч. Само около 20% от вредните ултравиолетови лъчи се спират от облаците. Те впрочем са толкова вредни и обилни и през останалите сезони освен лятото, а през зимата дори се усилват заради отражението от снега. Затова препоръките за предпазване на кожата важат целогодишно, не само на плажа.", "date": "2017.08.04", "title": "Защо слънчевото изгаряне не е шега и как точно работи предпазният крем"}
{"url": "http://www.dnevnik.bg/sport/2017/08/04/3018817_grigor_dimitrov_zagubi_tejko_ot_medvedev_vuv_vashington/", "text": "Григор Димитров отпадна от турнира по тенис във Вашингтон. Българинът допусна тежка загуба с 4:6, 2:6 срещу Данийл Медведев в мач от третия кръг. Димитров не игра добре и не можа да се противопостави на съперника си. Руснакът си осигури място в следващия кръг след малко повече от час. Медведев направи пробив на нула в петия гейм, а Димитров отговори мигновено по същия начин, като още в ответния гейм не даде точка на съперника си. Серията пробиви продължи и руснакът отново спечели при сервис на четвъртия в схемата, като този път се възползва от преднината си и взе сета. Във втория Димитров водеше с 2:1 и имаше две възможности за пробив при 40:15. Медведев се спаси и със силна серия от пет поредни гейма спечели мача. В последните три гейма българинът взе само точка. Това беше четвъртото участие на Димитров във Вашингтон. Миналата година той отпадна още след първия си мач, в който  загуби с 4:6, 4:6 на британеца Дан Евънс . През 2015 г. стигна до третия кръг, където беше спрян от Стив Джонсън. Най-доброто му представяне е при дебюта му през 2013 г. - четвъртфинал, в който не допусна нито един пробив, но загуби от Томи Хаас в два тайбрека. През 2014 г. Димитров беше заявил участие, но се оттегли заради симптоми на грип. Димитров насочва вниманието си към турнирите от сериите \"Мастърс\" в Монреал и Синсинати (12-20 август), а на 28 август започва последният за сезона турнир от Големия шлем - US Open.", "date": "2017.08.04", "title": "Григор Димитров загуби тежко от Медведев във Вашингтон"}
{"url": "http://www.dnevnik.bg/gradska_sreda/2017/08/04/3018739_stolichniiat_bul_prezident_linkuln_shte_bude_zatvoren/", "text": "От днес до 26 декември булевард \"Президент Линкълн\" ще бъде затворен за автомобили в участъка между бул. \"Овча купел\" и ул. \"657\". Причината е  започналият преди седмица строеж на станцията  от третата линия на метрото, съобщават от Столичната община. В края на миналата седмица заради ремонт  бе затворен и бул. \"Монтевидео\" , който е перпендикулярен на \"Президент Линкълн\". Затворени за ремонт са още булевардите   \"Дондуков\" ,  \"Асен Йорданов\", \"Прага\"  и \"Шипченски проход\". През август  ще започне и ремонтът на бул. \"Цариградско шосе\" . По-рано тази седмица премиерът Бойко Борисов съобщи, че  правителството ще отпусне 15 млн. лева за строежа  на третата линия на метрото. Тя ще бъде с дължина от 16 километра, като първата от 12-те станции ще бъде на бул. \"Ботевградско шосе\", а последната - в началото на квартал \"Горна баня\". Стойността на трети метродиаметър е около 1 млрд. лева. Освен на бул. \"Президент Линкълн\" метрото ще има още две станции в \"Овча купел\". Едната ще е на кръстовището на бул. \"Монтевидео\" и бул. \"Западна тангента\", а втората на ул. \"Централна\". Третата линия трябва да бъде пусната в експлоатация в средата на 2019 г. Така метрото в София ще бъде с обща дължина на трасето от 56 километра и с 47 станции.", "date": "2017.08.04", "title": "Столичният бул. \"Президент Линкълн\" ще бъде затворен от днес до Коледа"}
{"url": "http://www.dnevnik.bg/bulgaria/2017/08/04/3017010_kak_bulgariia_da_se_pouchi_ot_makedoniia_za_da/", "text": "От година и половина в Македония процедурата по одобряване на проекти и разрешаване на строежи се извършва напълно по електронен път. Проектантите и инвеститорите могат да проверяват във всеки момент коя институция и кой служител преглеждат документите. Същевременно в България проектантите внасят в общините и различни институции общо 178 документа в 3 екземпляра. Въвеждането на електронната система в Македония е започнало през 2014 г., с пробен период от година и половина. Днес, абсолютно цялата процедура по одобряване на проекти за строеж и получаване на разрешения се извършва по електронен път. Това обясни пред \"Дневник\" архитект Борислав Игнатов - председател на управителния съвет на Камарата на архитектите в България. Подобни системи са били въведени първо в Сингапур, а след това в Австралия и Нова Зеландия, казва Игнатов. По думите му Испания и Франция също имат подобна практика, но само за част от документите. Тази година Грузия ще въведе същата система като в Македония. До 2020 г. цяла Европа трябва да е преминала към електронна процедура по одобряване на строежи, според директивите на Европейският съюз, обяснява Игнатов. Ефектът в Македония е строителен бум. Той не намалява изискванията, но ограничава възможностите за корупция, субективизъм и други недобри практики, казва Игнатов. Как работи Проектантът подава документите по електронен път на специален сайт, като получава номер, с който може да следи движението на проекта през различните звена във всеки момент. Служителите в общината получават есемеси за всеки нов проект. След като всеки експерт приключи с разглеждането на документите, проектантите разбират за това също чрез есемес. Разрешението за строеж пък получават по имейл. Цялата процедура отнема около 64 дни, но предстои някои от административните срокове да бъдат значително намалени, защото общините са видели, че може да стане и по-бързо. Друго важно нещо е, че общината има право само веднъж да върне проект със забележки, като срокът за отстраняването им е 5 дни. В България пък общините често връщат проектите по няколко пъти със забележки. Това се прави, защото така двуседмичният срок започва да тече отново и се печели време, обяснява Борислав Игнатов. В някой случай цялата процедура може да отнеме до 2 години,  коментира пред \"Дневник\" В енцислав Тарашманов , маркетинг директор на \"Инфинити пропърти\". Междувременно в България  Преди да стигне до общината, всеки проект се проверява от Държавната агенция за строителен контрол (ДНСК), компании за строителен надзор, местните електро- и водоснабдителни дружества, Министерството на околната среда и водите. Проектантите или инвеститорите лично подават документите във всяка от тези инстанции, като изкачват определено време, за да получат становища. В Македония това се прави през онлайн системата. В началото на 2017 г. бяха приети поправки в Закона за устройство на територията. Една от тях предвижда документацията за получаване на разрешение за строеж да се изпраща на електронен носител и на два хартиени. \"В момента обаче тепърва трябва да се промени Наредба 4, където да се изясни какви точно електронни носители са допустими и как ще се удостоверяват проектите\", казва Борислав Игнатов.", "date": "2017.08.04", "title": "Как България да се поучи от Македония, за да облекчи строителството"}
{"url": "http://www.dnevnik.bg/sport/2017/08/04/3018698_ludogorec_ochakva_da_nauchi_supernika_si_v_spora_za/", "text": "\"Лудогорец\" ще научи днес съперника си за плейофа в Лига Европа. Жребият в Нион ще бъде теглен в 14.00 часа. Българският първенец  отпадна от Шампионската лига след драматичен развой в мачовете с \"Апоел\" (Беер Шева)  в третия предварителен кръг. След загубата с 0:2 в Израел разградчани се вдигнаха и спечелиха с 3:1, но благодарение на гола на чужд терен съперникът им продължи в по-силния турнир. Сега \"Лудогорец\" насочва всичките си усилия в плейофа. Двете срещи на 17 и 24 август ще са от огромна важност, тъй като при успех отборът ще си осигури участие в груповата фаза на Лига Европа и приходи от над 2.5 млн. евро. Българският отбор  е поставен в жребия . Сред възможните съперници са \"Хайдук\" и \"Маритимо\", които отстраниха \"Левски\" и \"Ботев\". Най-напред сред непоставените е гръцкият \"Панатинайкос\", а в списъка са още \"Розенборг\" и \"Цървена звезда\". \"Късметът и Бог не бяха на наша страна. Невинаги по-добрият отбор продължава напред в Шампионска лига. Нашата цел сега е участие в групите на Лига Европа и силно представяне в шампионата. Момчета, горе главите\",  заяви собственикът на \"Лудогорец\" Кирил Домусчиев  след загубата от \"Апоел\".", "date": "2017.08.04", "title": "\"Лудогорец\" очаква да научи съперника си в спора за влизане в групите на Лига Европа"}
{"url": "http://www.dnevnik.bg/sviat/2017/08/04/3018818_izraelskiiat_premier_beniamin_netaniahu_e_zapodozrian/", "text": "Израелската полиция уведоми Върховния съд, че премиерът Бенямин Нетаняху е заподозрян в корупция, измами и злоупотреба с доверие, съобщава БТА. Съдът беше информиран за обвиненията в документ, с който се иска да разпореди на медиите да ограничат отразяването на случая. Водят се преговори с бившия помощник на Нетаняху Ари Хароу, който може да приеме да свидетелства в замяна на намаляване на наказанието си по други дела. Нетаняху е заподозрян в приемане на незаконни подаръци от бизнес партньори, както и че е опитал да си осигури прекомерно влияние върху медиите. Премиерът отрича всички обвинения. В изявление на неговата канцелария се казва, че те са неоснователни и са част от кампания за смяна на правителството. \"От тях няма да излезе нищо, защото нищо не се е случило\", се добавя в изявлението.", "date": "2017.08.04", "title": "Израелският премиер Бенямин Нетаняху е заподозрян в корупция, измами и злоупотреба с доверие"}
{"url": "http://www.dnevnik.bg/sviat/2017/08/04/3018630_trump_igrae_opasna_igra_s_iran/", "text": "Напрежението между Иран и САЩ бързо се засилва. През уикенда ирански и американски бойни кораби имаха пореден \"сблъсък в сянка\" в Персийския залив. Миналата седмица Конгресът наложи допълнителни санкции на отделни личности и компании, свързани с балистично-ракетната програма на Иран и с подкрепата за тероризма. В отговор Иран пробно изстреля ракета в космоса. Сили, подкрепяни от Вашингтон и Техеран, продължават да водят \"войни с посредници\" в Близкия изток - от Сирия до Йемен. Има обаче една сфера, в която напрежението между Иран и Запада отслабна:  ядрената програма на Техеран . Досега Международната агенция за атомна енергия (МААЕ) в седем поредни доклада констатира, че Иран е изпълнил задълженията си по споразумението. Американските партньори в преговорите - ЕС, Русия и Китай, също потвърждават, че Иран го спазва. Същото на два пъти направи и самото правителство на Тръмп. Но Тръмп иска да се откаже от споразумението, независимо дали Иран продължава да спазва условията на Съвместния всеобхватен план за действие - нещо, което той потвърди с неохота. Миналата седмица \"Ню Йорк таймс\" съобщи, че той е казал на своите съветници да намерят основание за измъкване от многостранното споразумение. Ако Тръмп продължи този курс, действията му почти гарантират ескалация на враждебността с Техеран. Това може да принуди иранското ръководство да сметне, че ядрените оръжия са жизненонеобходими за неговото оцеляване. Това е точно същата ситуация, пред която САЩ сега се изправят със  Северна Корея  и която практически държи цяла Източна Азия за заложник със своя ядрен арсенал. Поразително е сходството между ходовете на Тръмп през 2017 г. по отношение на постигнатото от Барак Обама споразумение с Иран, и реакцията на Джордж Буш през 2001 г. на рамковото споразумение със Северна Корея, подписано от Бил Клинтън.Тогава, както и сега, начинаещ президент бе пълен с решимост да очертае от неговия предшественик. Тогава, както и сега, Буш нареди цялостна ревизия на севернокорейското досие. Правителството на Буш твърдеше, че разполага с доказателства за тайна програма за обогатяване на уран, което би било нарушение на споразумението. Вместо да изгради международна коалиция, която да принуди Пхенян стриктно да спазва условията на рамковото споразумение, правителството на Буш предпочете да изостави дипломацията. През 2005 г., разбирайки, че Пхенян се е приближил към създаване на ядрено оръжие, Буш се опита да преговаря за по-обхватно споразумение за разоръжаване, но вече беше твърде късно. Вероятно като видя какво се случи с Ирак на Саддам Хюсеин,  ръководството на Северна Корея  реши, че трябва да се сдобие с ядрено оръжие като гаранция за своето оцеляване. Година по-късно Пхенян направи първи опит със своето оръжие. За разлика от Северна Корея през 2001 г., почти няма съмнение, че Иран спазва условията на споразумението да пренасочи ядрената си програма за мирни цели в замяна на отменяне на санкциите, свързани с нея. Цитираният по-горе Съвместен всеобхватен план за действие предвижда строг инспекционен режим от МААЕ, който да гарантира, че Иран няма да предприема действия към разработване и създаване на ядрено взривно устройство. Макар че никое споразумение за контрол над въоръженията не е без недостатъци, Без ядреното споразумение Вашингтон и неговите съюзници биха имали по-ограничен достъп и по-малко спирачки върху ядрената програма на Техеран. Докато Иран спазва задълженията си, всякакви действия на САЩ, подкопаващи собствените му задължения по споразумението, ще бъдат оценени от международната общност като необясними капризи. Това би намалило способността на бъдещи правителства на САЩ да водят надеждни преговори както с приятели, така и с противници, поради опасения, че Вашингтон може да се отметне от поетите ангажименти при смяна на президентите в Белия дом. Това е в рязък контраст с подхода на Барак Обама да ангажира Иран на двустранна и многостранна основа и да има съюзници в Европа и Азия, действащи в съгласие с Вашингтон, когато става дума за санкции и преговори. Европа е много по-настроена за запазване на споразумението с Иран. Затова непримиримостта на Тръмп може да причини непоправима вреда на  трансатлантическите отношения . Ако Иран си направи същите изводи, както Северна Корея - че целта на Вашингтон не е да ограничи неговата ядрена програма, а да се отметне от ядреното споразумение като претекст за смяна на режима, Техеран може да сметне ядреното оръжие като възпиращо средство, както Пхенян направи преди десетина години. Това може да постави правителството на Тръмп в положение (което може да бъде избегнато) да предприеме военни удари, които Тръмп неведнъж е казвал, че е против  нахлуването в Ирак , макар че някои негови предизборни изказвания сочеха обратното. Въпреки това той нарече тази война \"дестабилизираща за Близкия изток\" и каза, че САЩ \"трябва да се откажат от стремежа да свалят чуждестранни режими, за които не знаем нищо\". Би трябвало да последва собствения си съвет. По ирония, президентството на Тръмп може да тръгне по същия път, по който мина човекът, често осмиван от него - Джордж Буш син: президент, който произведе една криза, разпали един безкраен конфликт и подкопа престижа на Америка по света. Има достатъчно неотложни въпроси, заради които президентът да си загуби съня. Ето само някои:  \"Ислямска държава\" ,  Сирия , дрънкането на оръжие от  Северна Корея , китайската експанзия в  Южнокитайско море , руската намеса в Източна Европа и балтийските държави. Правителството на Тръмп не бива да посяга на споразумението с Иран. То трябва да си направи правилните изводи от историята и да работи в подкрепа на споразумението, вместо за подкопаването му. /БТА", "date": "2017.08.04", "title": "Тръмп играе опасна игра с Иран"}
{"url": "http://www.dnevnik.bg/tehnologii/2017/08/04/3018670_nasa_tursi_da_naznachi_nov_planetaren_zashtitnik/", "text": "Космическата агенция НАСА търси да назначи планетарен защитник, който да я предпазва от извънземен живот, предаде Би Би Си. Макар постът \"planetary protection officer\" да не е нов, обявата плени въображението на любителите на НЛО в социалните мрежи - и впечатли със заплата в диапазона между 120 и 187 хиляди долара годишно. Става дума за избягване на биологическото замърсяване по време на космически мисии към други планети, както и при завръщането им на земята. Задачата може да се нарече и екологическа, тъй като целта е космическите тела да бъдат запазени \"в естественото си състояние\", без привнасянето на чужди организми, както и да не бъде допуснат на земята извънземен живот. Според първия човек, поел поста през 2015 г., основното притеснение засега не са извънземните, а именно човешките действия на други планети. \"Ако ще търсим живот на Марс, би било леко тъпо да открием нещо, което сами сме занесли\", обясни д-р Катрин Конли пред \"Ню Йорк таймс\" през 2015 г. На Марс със сигурност има живот - десетки хиляди, понякога и милиони бактерии пътуват на повърхността човешките космически апарати. Макар не всички да оцеляват, поне някакви са останали там при падането на съветската космическа сонда Марс-2 на планетата през 1971 г. Смята се, че при изстрелването на \"Кюриозити\" на повърхността й е имало между 20 и 40 хиляди температурно устойчиви бактерии и поне 100 пъти повече микроби. Задачата на Конъли и евентуалния й заместник е да преценят колко от тях биха оцелели в космическите условия и къде и доколко е подходящо апаратите да се приближават. Сред другите задължения на планетарния защитник е да следи за прилагането договорът на ООН за космоса от 1967 г. - основополагащият документ на космическото право. С него страните се задължават да не замърсяват други небесни тела и при всички случаи - да не допускат сблъсък с тях. За подобни отговорности изискванията са високи, като първото е кандидатът за поста да е участвал в космическа програма на национално ниво, както и да има диплома по физика, инженерство или математика.", "date": "2017.08.04", "title": "НАСА търси да назначи нов \"планетарен защитник\""}
{"url": "http://www.dnevnik.bg/sviat/2017/08/04/3018857_goliam_pojar_za_vtori_put_goria_v_nebosturgach_v_dubai/", "text": "За втори път от 2015г. насам пожар обхвана една от най-високите жилищни сгради в света, намираща се в Дубай. Това е и поредният подобен инцидент през последните три години в страната, превръщаща се в туристически и бизнес център. Пламъците се разпростряха по фасадата на нечостъргача \"Факлата\" (Torch tower), което принуди стотици обитатели да напуснат, докато горящи отломки от облицовката падаха от високата 337 метра сграда. Един от жителите на 79-етажната кула сподели пред \"Ройтерс\", че е бил събуден от противопожарната аларма, чували се писъци на хора и слизането от 50-я етаж по стълбите отнело 10 минути. \"Беше много лошо. Към 1 часа през нощта пожарът стана много силен, но около два часа по-късно започна да намалява.\" \n     Сградата успешно е била евакуирана, няма пострадали, както и не се посочва още каква може да е причината. Разследването на пожара от преди две години показа, че причината е в материалите, използвани за облицовка. Дубайски медии съобщиха, че повечето от около 250 небостъргача в страната са облицовани с алуминиеви панели с пълнеж от полиуретан, които при определени условия могат да бъдат опасни, да се подпалят и пламъците да влязат през прозорците вътре в помещенията.", "date": "2017.08.04", "title": "Голям пожар за втори път горя в небостъргач в Дубай"}
{"url": "http://www.dnevnik.bg/sviat/2017/08/04/3018856_donald_tusk_postavi_pod_vupros_budeshteto_na_polsha_v/", "text": "Председателят на Европейския съвет Доналд Туск заяви, че европейското бъдеще на Полша е несигурно, съобщава БТА. Стремежът на управляващото консервативно правителство да разшири правомощията си доведе до  криза в отношенията с Европейската комисия  и предизвика един от най-големите вътрешни политически конфликти от падането на полския комунистически режим през 1989 г. \"Днес европейското бъдеще на Полша е под въпрос. Разбирам чувствата на поляците, които се притесняват за съдилищата и за бъдещето на страната\", заяви Туск, Той е бивш полски премиер, като управлява до 2014 г.  Вчера той даде показания  във Варшава по повод катастрофата през 2010 г., при която загина полският президент Лех Качински. Правителство на Туск и центристката партия \"Гражданска платформа\" управлява в продължение на 8 години. През 2015 г. партията \"Право и справедливост\", водена от Ярослав Качински, брат близнак на загиналия президент Лех Качински, спечели изборите и се зае да въвежда радикални реформи. Някои поляци смятат съдебната система в страната за корумпирана и подчиняваща се на начина на мислене от комунистическата епоха. Други обаче смятат реформите на \"Право и справедливост\" за опит за заграбване на властта, който нарушава демократичните норми. \"Има много въпроси, по които действията на полското правителство изглеждат много противоречиви от гледна точка на целия ЕС\", подчерта Туск, като отправи критики и за  сечта в Беловежката гора.", "date": "2017.08.04", "title": "Доналд Туск постави под въпрос бъдещето на Полша в Европейския съюз"}
{"url": "http://www.dnevnik.bg/na_put/2017/08/04/3013668_fotogaleriia_juao_garsiia_-_mejdu_okeana_i_everest/", "text": "Снимките са предоставени на \"Дневник\" от алпиниста. В кадър е базовият лагер за атака на Макалу. Алпинистът го изкачва през 2008 г. Четете историята на Гарсия", "date": "2017.08.04", "title": "Фотогалерия: Жуао Гарсия - между океана и Еверест"}
{"url": "http://www.dnevnik.bg/razvlechenie/2017/08/04/3017654_ot_0_do_8_hil_m_visochina_-_putiat_na_juao_garsiia_do/", "text": "Жуао Гарсия е морско дете. Като всеки човек, роден и израснал в Лисабон. Детето, чиито ваканции минават на брега на Атлантическия океан обаче, започва да разглежда списания и да следи предавания, откъдето го завладяват гледките на обгърнати от вечен сняг величествени върхове. Но те са много далече, а в Португалия алпинизмът не е спорт, интересен за мнозина. Както се знае обаче всяко недостъпно нещо става особено желано в детското съзнание. Мечтите му започват да се сбъдват, когато на 16 г. успява да убеди родителите си, че трябва да отиде непременно в Алпите като част от експедиция на опитни планинари. Някои от тях не успяват да качат Мон Блан (който към днешна дата Жуао е качил над 20 пъти - бел. а.), но той го прави. Дотогава се е занимавал с различни спортове, сред които и катерене по стена. \"За мен това беше много добър опит. Тогава осъзнах, че планинарството е честна игра - само тези, които се подготвят много усилено, ще достигнат върха\", разказва Жуао пред \"Дневник\". \"За мен тази година беше много важна. След това никога не спрях\". Първите срещи с мечтаните висини Младежките му години го отвеждат в Белгия, където шест години е на военна служба в централата на НАТО. Това много помага за алпинистките му амбиции, защото ако от Лисабон трябва да пътува до желаните върхове, му отнема 24 часа с автомобил, то от Брюксел дистанцията се скъсява значително. Когато приключва с военната кариера, си дава 1-2 години, които да посвети на планините със спестените пари. Използвах възможността да отиде в Непал за няколко трекинга. За пръв път отидох в планина, където върховете достигат 8 хил. м, разказва той. На следващата година пак отива в Хималаите, където в състава на полска експедиция изкачва втория си осемхилядник. \"Това беше огромна промяна в моя живот\", спомня си той. След този опит става планински водач в Португалия и сам определя кога да работи и колко време да отдели за личните си експедиции - по около 3 месеца годишно. \"Тогава нямах свое семейство, за което да се грижа, така че имах свободата да взимам подобни решения\", казва Жуао. Другите са го правили, значи мога и аз Постиженията на няколко от най-успешните алпинисти, сред които и Райнхолд Меснер, го карат да повярва в себе си и да реши, че след като те са могли да изкачат всички най-високи върхове на земята, то тогава и той би могъл. До онзи момент са малцина успелите да изкачат всичките 14 осемхилядници на планетата. Гарсия решава, че иска да бъде един от тях. \"Беше въпрос на време, подготовка, тренировки, търпение\", припомня си алпинистът. За да изкачи първите шест от най-високите върхове на планетата обаче му отнема 12 години. \"Ако ми е отнело 12 години за 6 върха, то за останалите осем ще ми трябват 20 и кога ще завърша този проект? На 50-60 години? Това беше безмислено. Има неща, които трябва да се направят тук и сега. Така че аз трябваше изведнъж от аматьор да се превърна в професионален алпинист, като за целта ми бяха нужни подкрепа, спонсори и т. н., за да стане по-бързо. Това не беше никак лесно\", разказва португалецът. Подкрепят го местна банка и други компании. Не е лесно да ги убеди в смисъла от проекта си в страна, в която алпинистките изяви не са точно нещото, което вълнува голяма част от обществото. Задачата му е улеснена от това, че е започнал да се катери без кислород и иска така да продължи с идеята да стане десетият в света (на 43 г. го постига - бел. а.) с това постижение. Трагедиите не идват сами Днес на алпиниста му е трудно да каже кой от всичките 14 е бил най-труден за него. Но еднозначно определя като трагедия изкачването на най-високия - Еверест. Тогава тръгва с партньор - белгиеца Паскал Дебруе. Експедицията прави много грешки, както ги определя Гарсия. Резултатът е, че приятелят му губи живота си на слизане, въпреки опитите на Жуао да го спаси. А пък самият той получава измръзвания, заради които губи пръстите си (\"Сега ръцете ми са по-малки\"). \"Този връх беше голям урок, който показа, че грешките се наказват. Така че аз никога повече не повторих тези грешки\". Това е и върхът, след който за пръв път се замисля дали да не се откаже от катеренето заради случилото се там. \"Но после реших да се тествам, отидох отново на осемхилядник и доказах на себе си, че всъщност няма граници, че те са в нашето съзнание само. С ръцете ми в това състояние е по-трудно, но не е невъзможно\". Дългият път към Канчендзьонга Като най-изискващият и физически, и умствено, от всички Жуао определя Канчендзьонга. Изкачването му е в периода, когато той вече има спонсор и подкрепа. С него тръгва друг алпинист, който няма намерение да се качва до върха, а само да придружи Гарсия донякъде. Междувременно обаче се разболява и след спасителна операция в болницата в Катманду установяват, че е получил перитонит. Едва десет дни по-късно Жуао успява да се върне към опита си за атака на върха, когато всички останали от експедицията, с която дели разходите си в базовия лагер и разрешителното за изкачване, са готови да тръгнат нагоре, а той – не. Пропуска много стъпки, които са задължителна част от аклиматизацията, присъединява се към друга група за атаката, но заради влошаване на времето отново не идва моментът. В крайна сметка остават само двама, решени да тръгнат към върха при първа възможност. Катерачи или туристи Този спомен го връща и към гнева към \"туристите\", които се хвалят, че са качили Еверест или друг подобен исполин, ползвайки кислород, носачи и водачи. \"Съвсем различно е, ако в групата сте 15 катерачи и пет от тях са шерпи. Така че не е само въпрос да се катериш без бутилки кислород, а цялата трудност. Като тази да разбиваш лед в продължение на два часа и половина, за да оформиш малка площадка, където да разположиш палатката си. В другите експедиции шерпите се занимават с това. Но за мен моят начин е единственият смислен, защото аз не искам да бъда турист\", заключава Гарсия. Съгласява се с констатацията, че високите планини вече са твърде комерсиализирани. \"Когато катерих Еверест (1999 г.), само 6% от изкачванията бяха без кислород. Сега са само 2%. Тенденцията е да се използва все повече кислород. А алпинизмът е спорт, който има същата философия като другите – искаш да постигнеш по-добър резултат или да спечелиш повече първенства, но честно. И не може да се сравняват постиженията на тези, които са катерили без кислород и тези – с кислород\", подчертава той. Накъде повече Често го питат какъв е пътят му занапред след като успява да развее португалското знаме на всички най-високи върхове на земята. Отговаря, че сега иска да заложи на качеството в катеренето, а не на количеството. Да, по осемхилядниците се изисква голямо физическо усилие, има голям риск, има неща, които не може да контролираш, но не означава, че качванията са непременно много технически сложни. Така че това, което искам да правя, е качването на евтини (в сравнение с разходите за експедиция за осемхилядник - бел. а.) шестхилядници, но по трудни технически маршрути или такива, по които те досега не са били изкачвани, казва алпинистът. Според него това е дори по-трудно от изкачването на осемхилядници, макар да е трудно да го обясни на хора, които не са катерачи. \"Така че това ще правя – ще продължа да се катеря в Хималаите, да прокарвам нови маршрути. Нямам големи договори със спонсори в момента, така че мога да правя каквото искам\", казва човекът, който определя себе си за щастлив. Вижда се само по планините и в следващите години. \"Разбира се не като екстремен катерач, но все пак катерач\", казва Жуао. Да сбъднеш мечтите и на другите Личният му алпинистки опит му помага да бъде максимално полезен за клиентите си - да им даде сигурност и комфорт по високите върхове. Не ги води по осемхилядници, защото според него това би било безотговорно. На такива височини трябва да планираш всичко много внимателно. Така да направиш програмата, че да има достатъчно време за организма да се приспособи към съответната височина. Водачът трябва да внимава дали всичките му клиенти са се приспособили и ако не – да намери начин да ги свали надолу, за да няма инциденти. Нормално е да получиш главоболие, да нямаш апетит, да спиш лошо, но не е ок да умреш заради височинна болест, посочва той На височини от 7-8 хил. м човек не може да е сигурен, че самият той ще е добре, освен ако не е топ катерач, а какво остава да води клиенти, смята алпинистът. \"На такава височина, ако се наложи да се върнеш, ако не можеш да го направиш на собствен ход, е почти невъзможно да разчиташ, че някой друг ще го направи за теб. Например, ако си счупиш крака на такава височина дори хеликоптер не може да стигне. Така че как водач може да предлага своите услуги като гарантира сигурност и комфорт за клиентите си? На тази височина водачът едва успява да се грижи за себе си, как тогава да поеме отговорност за някой друг?\", пита риторично Гарсия. Затова за него е необяснимо как е възможно толкова да се разрасне бизнесът с комерсиални експедиции по върхове като Еверест, Шишапангма, К2 и други. Другият парадокс според него е, че колкото повече хора умират, толкова повече тези експедиции получават популярност. \"Получава се порочен кръг. Освен това вече няма човечност. Говоря за случаи, когато катерачи тръгват заедно и някой има нужда от помощ, но друг, устремил се към върха, отказва, защото иска да изпълни своя план\". Алпинисткият си опит Жуао Гарсия описва в няколко книги, които засега са само на родния му език. Пише ги между няколко експедиции с клиентите си и личните си катерения по непознати маршрути.", "date": "2017.08.04", "title": "От 0 до 8 хил. м височина - пътят на Жуао Гарсия до покривите на планетата"}
{"url": "http://www.dnevnik.bg/sport/2017/08/04/3018859_svetovnoto_po_leka_atletika_posledniiat_tanc_na_jusein/", "text": "Световното първенство по лека атлетика започва днес в Лондон. Най-голямото събитие в атлетиката се завръща на мястото, където преди пет години се проведоха олимпийските игри. Интересът е голям, като вече са продадени близо 700 хиляди билета за десетте дни от надпреварата. Всички погледи ще са насочени към  голямата звезда в спорта Юсейн Болт , за когото това е последното състезание преди оттеглянето му. Интереса привлича и местният любимец Мо Фара, който е в сходно положение. Олимпийският шампион в бяганията на 5000 и 10 000 метра от Лондон 2012 и Рио 2016 ще прекрати кариерата си след първенството в английската столица. Атлетиката се надява в Лондон двамата да предадат щафетата на нови звезди. Южноафриканецът  Уейд ван Нийкерк, който в зрелищен финал в Рио счупи световния рекорд на 400 метра , има данните да бъде една от тях. Той може да се възползва от отсъствието на Болт в спринта на 200 метра. Заради допинг скандала Русия остава извън първенството - така, както беше и на олимпийските игри в Рио де Жанейро. Този път обаче  19 руски атлети получиха право да се състезават под неутрален флаг . Големият ден Световното започва на 4 август - денят, в който точно преди пет години Великобритания спечели три олимпийски титли за по-малко от час на същото място. Тогава британците нарекоха деня \"Супер съботата\". Сега надеждите са, че ще бъде поставено началото на силно първенство, което да остави назад темата за скандалите и допинга и да донесе свеж полъх в атлетиката. Една от най-големите теми е за края на кариерата на Болт. Ямаецът, който държи рекордите на 100 и 200 метра, избра да се състезава само в по-кратката дисциплина, както и в щафетата 4х100 м. Първоначалните му намерения бяха да се оттегли след Рио 2016, но промени решението си. Този път той твърди, че връщане назад няма. И е готов да се насочи към следващите си предизвикателства с увереността, че ще остане сред най-великите в историята. Уверен е също, че рекордите му (9,58 сек на 100 м и 19,19 сек на 200 м) скоро няма да бъдат подобрени. \"Никой атлет не би си го пожелал (рекордите му да бъдат подобрени). Искам, когато децата ми са на 20 години, да им кажа: \"Вижте, още съм най-добрият.\" В момента няма никой, който може да го направи. Може би след няколко години - 10 години, но засега рекордите ми са защитени\",  каза спринтьорът преди дни . Болт посочи, че \"без съмнение\" той остава най-бързият в света. \"В  последното си бягане записах 9,95 сек , което показва, че отивам в правилната посока.\" Президентът на международната федерация (IAAF)  Себастиан Коу изтъкна приноса му за атлетиката . \"Юсейн Болт е гениален. Той е най-добрият спринтьор за всички времена. Не мога да се сетя за друг освен Мохамед Али, който да има такова влияние в своя спорт, а също и извън него. В петък вечер в пъба може да има спорове кой е най-великият футболист или тенисист, но не и за този човек в спринта\", каза Коу. Само веднъж в седем големи финала на 100 метра Болт пропусна да спечели златото. Това стана след фаулстарта му на световното в Даегу през 2011 г. В  отсъствието на Андре де Грас  най-големите съперници на ямаеца за финала в събота изглеждат Крис Коулман, записал 9,82 сек през юни, Джъстин Гатлин и световният шампион от 2011 г. Йохан Блейк. Българската следа България ще бъде представена от малка група атлети. В последния момент  в нея попадна и сребърната медалистка от скока на височина в Рио Мирела Демирева . Тя минава през много трудности през сезона и не успя да покрие квалификационната норма от 194 см. Слабите резултати и на останалите състезателки ѝ позволиха да се включи в надпреварата в Лондон. Ивет Лалова се насочва към поредното си голямо предизвикателство в елита на женския спринт. След емоционалното си и силно представяне на 200 м в Рио, сега тя ще се впусне на 100 и 200 м. Скачачът  Тихомир Иванов наскоро за първи път преодоля 230 см  и се насочи с надежди към Лондон. С такива тръгва и талантливата Габриела Петрова, която на олимпийските игри изживя разочарование. На предишното световно в Пекин тя остана на крачка от медала, като завърши четвърта, а след това скандалът около употребата на мелдоний повлия на представянето ѝ в Рио.", "date": "2017.08.04", "title": "Световното по лека атлетика: Последният танц на Юсейн Болт и Мо Фара"}
{"url": "http://www.dnevnik.bg/bulgaria/2017/08/04/3018862_ktb_produljava_da_bude_vuzmojna_i_v_momenta_obiavi/", "text": "КТБ продължава да бъде възможна и в момента. Това заяви лидерът на Движение \"Да, България\" Христо Иванов пред Би Ти Ви. Той обаче не уточни за какво говори, като добави, че фалиралата банка е работила като незаконно предприятие. По думите му депутатът от ДПС Делян Пеевски е бил част от онази политическа среда, в която е ставало възможно изграждането на пирамидата КТБ. Според Иванов той е бил съществена част от договарянето на трансферите на държавни средства. \"Получавал е кредити, които не е много ясно в каква степен и дали всички те са изплатени, с които е финансирана голяма част от разрастването на империята му\", добави Иванов. Той коментира и изказването на председателя на бюджетната комисия в парламента Менда Стоянова, че  Пеевски може да е сред ощетените от фалита на банката , ако е бил неин клиент. Иванов заяви, че тя бърка понятията клиент и вложител и пропуска, че важен вид категория клиенти на банките са кредитополучателите. Лидерът на \"Да, България\" добави, че не очаква делото за КТБ да бъде приключено скоро. Една от основните причини затова била, че този модел на корупция не е отречен от политическия елит в страната.  \"Фактът, че Иван Искров (бел. ред. управителят на БНБ при фалита на КТБ) не е сред хората с обвинения и не носи отговорност не показва, че на някой ще се търси отговорност\", каза още Иванов. Той уточни, че не може да се има доверие нито на БНБ, нито на синдиците, нито на разследващите, че цялата информация за фалита на банката ще излезе наяве. Според него  огромният обем на обвинителните материали , които заедно с обвинителния акт възлизат на 210 хил. страници, целят темата да бъде погребана. Христо Иванов засегна и темата за кариерните бонуси във Висшия съдебен съвет. С  последните изменения на Закона за съдебната власт , гласувани от Народното събрание на 27 юли 2017 г., те се въведоха за членовете на настоящия ВСС при изтичане на мандата им. \"Това е пореден опит на тези, които са слушкали отново да папат след края на мандата им\", каза Иванов и добави, че с този жест се показва на магистратите, които тепърва влизат във ВСС, че \"ако слушат\", може да се възползват от подобни привилегии.", "date": "2017.08.04", "title": "КТБ продължава да бъде възможна и в момента, обяви Христо Иванов"}
{"url": "http://www.dnevnik.bg/bulgaria/2017/08/04/3018881_pojarut_do_burgaskoto_selo_izvorishte_e_potushen/", "text": "Пожарът в района на бургаското село Изворище е потушен. Това обявиха от вътрешното министерство. В момента експерти обхождат мястото на пожара, като предстои да се установи причината за възникването на пламъците. От огъня бяха засегнати близо 4000 дка нискостеблена растителност и 1000 дка горски насаждения. Пожарът избухна преди два дни край вилна зона в село Изворище, а пламъците обхванаха и част от къщите. По случая е образувано досъдебно производство, което трябва да изясни причините за възникналия инцидент. Работи се по различни версии, включително и умишлена човешка дейност. Другият голям пожар, който бушува в момента край пловдивското село Поповица, трябва да бъде изгасен до обяд. Това обяви пред \"Фокус\" говорителят на областното управление \"Пожарна безопасност и защита на населението\" Цвятко Дешев. Към момента има съвсем малко тлеене на огъня. Пожарът възникна на 2 август в сеновал в кравеферма край Поповица, по пътя за Чирпан. Над 4 хил. тона балиран фураж бяха засегнати от огъня, като не пострадаха хора или животни.", "date": "2017.08.04", "title": "Пожарът до бургаското село Изворище е потушен"}
{"url": "http://www.dnevnik.bg/bulgaria/2017/08/04/3018884_prezidentut_pusna_spornite_promeni_v/", "text": "В \"Държавен вестник\" излезе Законът за изменение и допълнение на НПК (Наказателно-процесуалния кодекс), който в последните две седмици предизвика високо напрежение сред юристи и обществени организации с няколко силно оспорвани разпоредби: за превръщане на Специализирания наказателен съд в особен за високите етажи на властта, но не за всички централни институции, и с орязването на права на защитата под предлог за ускоряване и облекчаване на формализма в наказателния процес. Датата на издаването на указа от президента Радев, посочена в \"Държавен\" вестник, е 2 август, но новина от президентската институция за това нямаше. Така вчера, 3 август, при липсата на информация, че държавният глава вече е пуснал закона,  осем граждански организации  и няколко  извънпарламентарни политически партии  изпратиха обръщение с призив да бъде наложено вето на промените в НПК и Закона за съдебната власт (ЗСВ). Както и в Закона за опазване на околната среда, с които се орязват обжалването на решения пред втора съдебна инстанция. Вместо да се създадат правила за качествено и ефективно разследване и обвинения, които да издържат пред съда; вместо да бъде реформирана прокуратурата, за да стане качествен и отговорен орган по ръководство на досъдебната фаза, този отказ от реформа се прикрива с прехвърлянето на делата за политическа корупция в специално формиран съд. Което създава условия за изпълнение на поръчки, без оглед на качеството на обвиненията - този е сред основните аргументи на призовалите президента за вето над НПК. Измененията предвиждат да се разглеждат от Специализирания съд делата за над 40 престъпления - подкуп, престъпления по служба, пране на пари, ако са извършени от депутати, министри, кметове, шефове на агенции, магистрати. Не е ясно на какъв принцип са избрани държавните институции, чиито шефове и членове ще са подсъдни на СпНС и кои остават на Софийския градски съд, например защо Националното бюро за контрол на СРС попада към Спeцсъда, а Комисията за защита на конкуренцията - не. Сред най-съществените промени е въвеждането на задължително разпоредително заседание при разглеждане на делото от първата инстанция, на което страните трябва да посочат съществените процесуални нарушения в досъдебната фаза, заради които делото да подлежи на връщане за отстраняването им. След като започне същинското разглеждане на делото от съда, то не може повече да бъде връщано за отстраняване на нарушения от никоя инстанция, включително и от Върховния касационен съд, дори да бъдат открити съществени такива по-нататък в хода на процеса. Това означава, че ще има повече оправдателни присъди, е мнението на юристите за промяната, а същото признание направи пред журналисти неотдавна и главният прокурор Сотир Цацаров. Горната промяна е мотивирана за ускоряване на делата, но същевременно се удължава срокът за разследване на лицата от високите етажи на властта по усмотрение на прокурора. Премахнато е и сегашното право на обвиняемия да поиска задължително внасяне в съда на делото му след определен срок. След влизането на измененията в сила - а това е предвидено три месеца след обнародването му, тоест на 5 ноември, процесуалният закон може да бъде атакуван пред Конституционния съд от 48 депутати. Още създаването през 2011 г. по идея на вътрешния министър Цветан Цветанов на Специализирания съд предизвика твърдения, че новата институция е концептуално сбъркана. Тогава  БСП като опозиция и ДПС атакуваха Спецсъда пред Конституционния съд.  С аргумент, че създаването на такъв съд е опит за утвърждаването на полицейската държава в България и той ще се превърне в партиен съд за изпълнение на поръчки. Сега обаче ДПС подкрепи новите изменения и допълнения. Не е известно как ще постъпи сега БСП.", "date": "2017.08.04", "title": "Президентът пусна спорните промени в Наказателно-процесуалния кодекс"}
{"url": "http://www.dnevnik.bg/sport/2017/08/04/3018819_lipsata_na_opit_e_slojila_krai_na_romantichnata_chast/", "text": "Липсата на опит в евротурнирите е попречила на \"Ботев\" да преодолее \"Маритимо\" в Лига Европа, смята треньорът на \"канарчетата\" Николай Киров. Според него съперникът е бил преодолим отбор. \"Ботев\"  загуби с 0:2 в Португалия  и след нулевото равенство в Бургас отпадна от надпреварата. \"Допуснахме голове в моменти и в ситуации, които не предвещаваха това. Мисля, че \"Маритимо\" беше преодолим отбор\", каза Киров. \"На българските отборите им липсва точно това – дребните неща, малките детайли. В евротурнирите трябва да си максимално концентриран\", продължи той. Треньорът посочи, че в отбора са били наясно, че правят нещата в движение. \"За да участваш на няколко фронта, ти трябват равностойни футболисти. Беше в мечтите ни да продължим толкова напред. Радвам се, че стигнахме дотук. Това беше романтичната част от тази година, както им казах на момчетата.\" На почивката Киров е поставил като основна задача пред играчите си да не допускат втори гол. Въпреки това малко след подновяването на играта съперникът отбеляза. \"Ако резултатът бе останал 1:0, през второто полувреме стояхме по-добре и щяхме да имаме шанс.\" Според Киров \"Ботев\" се нуждае от нови играчи. \" Омар Косоко напуска , ще мислим върху тази тема. Всичко оттук нататък е въпрос на бюджет\", добави той.", "date": "2017.08.04", "title": "Липсата на опит е сложила край на \"романтичната част от сезона\" на \"Ботев\", смята Киров"}
{"url": "http://www.dnevnik.bg/sviat/2017/08/04/3018909_ruskoto_razsledvane_v_sasht_napravi_seriozna_krachka/", "text": "\"Руското разследване\" в САЩ направи сериозна стъпка напред – съдебни заседатели, свикани от специалния прокурор, вече работят, за да установят има ли основания за започване на дело. Т.нар. \"голямо жури\" е изпратило призовки във връзка с наскоро разкритата среща от юни 2016 г. между  Доналд Тръмп Младши и руска адвокатка , която искала да го снабди с  неудобна за Хилъри Клинтън  информация. Това разкриват двама източници на агенция \"Ройтерс\", както и редица американски медии. \"Руското разследване\"  е един от най-големите скандали, обхващали САЩ в последните десетилетия. Разузнаването обяви още през януари, че  Москва е работила в полза на Доналд Тръмп  по време на изборите миналата година. Въпросът е сътрудничили са си негови представители и той самият с Кремъл. Няколко комисии в Конгреса провеждат собствени разследвания по въпроса, а специалният прокурор  Робърт Мюлър  бе  назначен през май , след като Тръмп  скандално уволни  дотогавашния ръководител на разследването – директора на ФБР  Джеймс Коми . Главният прокурор и министър на правосъдието  Джеф Сешънс си бе направил отвод  седмици преди това, тъй като той самият е компрометиран – медиите разкриха, че е излъгал за свои срещи с  руския посланик във Вашингтон. Тръмп отрича яростно да има каквато и да е връзка с Москва и на митинг, проведен вчера, обяви пред свои привърженици, че \"те\" се опитват да изместят законно избраното ръководство на страната. \"Не спечелихме заради Русия, спечелихме заради вас\", каза той в изпълнение, което изглеждаше като част от предизборната му кампания. Какво прави \"голямото жури\" Това е група от обикновени граждани, които разглеждат зад закрити врата доказателствата, дадени им от разследващия прокурор, и преценяват дали има основания да се повдигнат обвинения. Те не взимат решение по делото, но позволяват на специалния прокурор да изпраща призовки, да задължава свидетелите да дадат показания и да получава документи. Според единия от източниците на \"Ройтерс\" Мюлър разследва дали хора от кампанията на Тръмп са насърчили руснаците да публикуват материали за Клинтън, събирани от март 2016 г. Другият твърди, че самият президент не е разследван, но прокурорът опитва да разбере дали той е знаел за срещата предварително, или е  научил за нея  впоследствие. Крайно сериозно Разследването на Мюлър  винаги е било тревожно за администрацията на Тръмп, но сега е \"крайно сериозно\", пише американският коресподент на Би Би Си Антъни Цуркер. Вече е очевидно, че то е насочено към близките хора на президента. Събирането на журито е знак, че Мюлър е по следите на нещо голямо.", "date": "2017.08.04", "title": "\"Руското разследване\" в САЩ направи сериозна крачка напред"}
{"url": "http://www.dnevnik.bg/bulgaria/2017/08/04/3018917_cvetan_vasilev_tursi_zakrila_v_sasht_po_zakona/", "text": "Бившият шеф на фалиралата Корпоративна търговска банка Цветан Василев, който понастоящем живее в Сърбия, се опитва да превърне своя случай в първото дело по Глобалния закон \" Магнитски \" в САЩ, пише авторитетното издание The Hill. Този закон, приет от Конгреса, позволява на американското правителство  да защитава хора по цял свят , станали жертва на репресии и нарушения на правата им заради това, че са разкрили случаи на корупция по върховете. Благодарение на него САЩ могат да налагат санкции срещу всеки, който предприема действия срещу информатори, оповестили правителствена корупция. За целта  Василев, който е обвинен  от българското правосъдие за пране на пари и присвояване в особено големи размери във връзка с фалита на КТБ, неотдавна е наел вашингтонската юридическа фирма JWI Inc. срещу 50 000 долара на месец да подготви документи, с които да убеди Вашингтон, че е бил несправедливо очернен и да поиска защита по закона  \"Глобален Магнитски\" , пише The Hill. Преди Василев да подпише договора с фирмата, която да го представлява, нейният вицепрезидент Джоузеф Огъстин го е посетил в Сърбия, за да се запознае със случая. Огъстин бил убеден да се заеме със защитата на Василев от свой приятел. Адвокатът, който е работил 30 г. за ЦРУ и говори руски, твърди, че отишъл само да изслуша Василев, без никакви обещания да го представлява, но след серия от разговори се убедил в неговата невинност. Сега Огъстин помага на бившия банкер да получи признание по втория закон  Магнитски \", приет миналата година. Със случая на Василев се заел и бившият губернатор на щата Ню Мексико Бил Ричардсън чрез своето сдружение с идеална цел \"Ричардсън Сентър фор Глобал Ингейджмънт\". Ричардсън казал пред \"Хил\", че познава Василев от времето, когато двамата били ангажирани в Атлантическия съвет. Неговата фондация се занимава с различни въпроси, включително подпомагане на политически затворници и защита на дивите животни по света, а сега вече и с правозащитни каузи, включително с казуси по закона \" Магнитски \". Заемайки се да представлява Василев, Огъстин е оптимист, че случаят ще стигне до съд. Следва дълъг процес, свързан с подготовка на много документи, които трябва да бъдат представени в Държавния департамент на САЩ. След като Държавният департамент приключи собственото си проучване по случая и се съгласи да му даде ход, той го изпраща в Отдела за контрол на чуждестранни авоари (OFAC) при министерството на финансите, който се занимава със санкциите. След като OFAC провери случая, което отнема неопределено време, искът може да стигне до бюрото на президента на САЩ за одобрение, отбелязва \"Хил\"./ БТА", "date": "2017.08.04", "title": "Цветан Василев търси закрила в САЩ по закона \"Магнитски\""}
{"url": "http://www.dnevnik.bg/bulgaria/2017/08/04/3018920_direktorut_na_stolichnata_zdravnoosiguritelna_kasa_se/", "text": "Специализираното звено \"Антикорупция\" при Софийска градска прокуратура (СГП) привлече като обвиняем директора на Столичната здравноосигурителна каса (СЗОК) Биляна Пенева-Стоянова. Тя е разследвана за три случая, в които е упражнила принуда спрямо служители на институцията. Първият случай е от средата на май миналата година. Тогава тя принудила свой служител да завиши или отнеме броя на точките на определени индикатори и по този начин да се завиши бройката на леглата на лечебното заведение. Стоянова е поискала от подчинения си да изготви нов протокол, като лично е диктувала точките по съответните индикатори и не му е дала възможност да отрази в протокола резултатите от извършена преди това от него проверка на университетската болница \"Софиямед\". Пет месеца по-късно принудила друг свой служител да състави неверен протокол след извършена от него проверка на МБАЛ \"Сердика\". Той установил, че има увеличени хоспитализации на 7 човека, но Стоянова му е заповядала да запише, че само двама човека са надвишили бройката от 12 хоспитализации. Съгласно алгоритъма, Здравната каса заплаща само 12 хоспитализации. Стоянова е изтъкнала обстоятелството, че няма как от лечебното заведение да знаят за превишените хоспитализации, игнорирайки факта, че всеки пациент има досие и не е дала възможност на служителя да отрази в протокола от проверката действителното положение в болницата. На 7 юни тази година директорът на СЗОК е принудила свой служител да състави протокол с невярна информация след проверката му в \"Специализирани болници за рехабилитация- Национален комплекс\" ЕАД-филиал Банкя. Вместо установеното нарушение за условията и реда за оказване на болнична помощ, тя поискала той да напише, че резервационната система е същата като лист на чакащи. Стоянова лично е диктувала съдържанието на протокола, използвайки професионална неопитност на служителя си, като му е обяснила, че така трябва да се изготвя подобен документ. За всяко едно от престъпленията е предвидено наказание \"лишаване от свобода\" до 6 години. Спрямо обвиняемата е взета мярка за неотклонение \"подписка\".", "date": "2017.08.04", "title": "Директорът на столичната здравноосигурителна каса се сдоби с три обвинения"}
{"url": "http://www.dnevnik.bg/sport/2017/08/04/3018927_otgovorite_na_neimar_za_glasa_na_surceto_novoto/", "text": "Бразилският нападател Неймар заяви, че е почувствал със сърцето си, че е дошъл моментът за ново предизвикателство в кариерата му. Той напусна \"Барселона\" и  подписа за пет години с ПСЖ . Нападателят стана най-скъпият футболист в историята с впечатляващите 222 млн. евро. Малко след обявяването на трансфера от страна на парижани той благодари на \"Барселона\" и привържениците чрез видео обръщение във \"Фейсбук\". Бразилецът изтъкна величието на  досегашния си съотборник Лионел Меси  и разкри очакванията си за новото предизвикателство. \"Животът на спортиста се движи от предизвикателства. Някои ни се предоставят, а други са плод на нашите решения, за да поддържаме светлината, осветяваща кариерата ни, която е напрегната, но кратка\", започва Неймар. По думите му \"Барселона\" е бил повече от предизвикателство - детската му мечта. \"Имах честта да играя с най-големия спортист, който съм виждал в живота си и съм сигурен, че няма да видя по-добър. Лео Меси се превърна в мой съотборник, в приятел на и извън терена. Горд съм, че играх с теб. Станах част от нападение с Меси и Луис Суарес, което остава в историята. Спечелих всичко, което спортист може да спечели. Изживяхме незабравими моменти\", продължи Неймар. Той допълва, че е имал нужда от предизвикателство и за втори път в кариерата си е действал срещу мнението на баща си. \"Усещам със сърцето си, че е моментът да си тръгна. Чувствам се готов за това предизвикателство\", заяви Неймар. Президентът на ПСЖ Насер Ал-Хелайфи го приветства в клуба. Според него бразилецът ще помогне за това парижани да стъпят на по-високо стъпало и да се доближат до целта си да стъпят на футболния връх.", "date": "2017.08.04", "title": "Отговорите на Неймар за гласа на сърцето, новото предизвикателство и великия Меси (видео)"}
{"url": "http://www.dnevnik.bg/sviat/2017/08/04/3018928_zashto_na_arabskiia_muj_vsichko_e_pozvoleno/", "text": "Макар да не искам да преувеличавам, макар и да съм наясно с различията в скъпия ми арабски свят, не мога да не си задам следните въпроси: защо арабският мъж, който задиря някоя жена, минава за дързък, докато арабската жена, която задиря някой мъж, минава за развалена? Защо арабският мъж, който си пада по секса, минава за мъжествен, а пък арабската жена, която си пада по секса, минава за нимфоманка? Защо арабският мъж, който гледа стриптизьорки, минава за нормален, но арабската жена, която гледа стриптизьори, минава за покварена? На мъжа всичко му е простено Защо за арабския мъж, който изневерява на жена си, казват, че това били дребни забежки и трябвало да му се прощават, докато за арабската жена, която изневерява на мъжа си, казват, че вършела смъртен грях и трябвало да бъде убита с камъни? Защо 50-годишният арабски мъж, който си има 25-годишна любовница, минава за герой, а пък 50-годишната арабска жена, която върти любов с 25-годишен мъж, бива презирана? Защо 40-годишният арабин, който не е женен, се смята за добра партия, а 40-годишната арабска жена, която не е сключила брак, се смята за презряла девица? Защо за успешния арабски мъж казват, че бил умен, но успешната арабска жена одумват като кариеристка? Защо арабският мъж, който се смее с цяло гърло, минава за самоуверен, докато арабската жена, която се смее с цяло гърло, упрекват в безвкусица? Защо на арабския мъж е позволено да прави секс, когато сам реши, докато от арабската жена се очаква да е \"невинна\" чак до сватбата? Защо арабските мъже могат да носят, каквото си искат, докато от арабските жени се изисква да забулват тялото си? Извинете, аз съм твърде устата... Ако на последния въпрос се отговори, че мъжете \"не бива да бъдат изкушавани от гледката на женското тяло\", означава ли това, че мъжете са зверове и не могат да владеят инстинктите си? А ако са зверове, които не могат да владеят инстинктите си, нямаше ли да е по-добре да бъдат водени за верижка, вместо да задушават жените под забрадки? Трябва да се извиня за тези некоректни въпроси. Вижте, аз съм арабска жена, която има вроден недостатък: много съм устата. И обичам да се възползвам от това.", "date": "2017.08.04", "title": "Защо на арабския мъж всичко е позволено"}
{"url": "http://www.dnevnik.bg/biznes/2017/08/04/3018933_udostovereniiata_za_zaduljeniia_pri_teglene_na_kredit/", "text": "Националната агенция за приходите (НАП) и Асоциацията на банките в България се споразумяха удостоверенията за наличие или липса на задължения за клиентите на банките при предоставянето на кредити да се заявяват и получават изцяло електронно. Очаква се електронният обмен да започне в близките месеци, съобщиха от НАП. Освен това, всички държавни органи и общини, които изискват клиентите им да представят удостоверения за дължими данъци, ще получават тази информация от НАП отново по електронен път. Промените са записани в Данъчно-осигурителния процесуален кодекс и влизат в сила от началото на 2018 г. В момента над 100 закона и наредби изискват граждани и фирми да представят пред различни държавни и общински институции удостоверения за наличие или липса на задължения, като всяка година НАП издава около 400 000 документа на хартия. Още през ноември 2016 г. НАП създаде нова електронна услуга, чрез която държавните органи могат да получат данните по електронен път, спестявайки на гражданите време и разходи. От началото на годината услугата е ползвана около 5 хил. пъти.", "date": "2017.08.04", "title": "Удостоверенията за задължения при теглене на кредит ще се издават изцяло електронно"}
{"url": "http://www.dnevnik.bg/detski_dnevnik/2017/08/04/3014524_s_decata_v_pochivnite_dni_5_i_6_avgust/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  е отворено за малки и големи от 11 до 20 часа на ул. \"П. Парчевич\" 48. Материалите са осигурени, като разнообразието за съдинки и фигурки е огромно и цената варира от 10 до 20 лева. За резервации:  www.matzalo.com/contact  Столична библиотека отваря традиционните летни читални в няколко парка на София. Днес всички са поканени от 10 до 15 часа в Борисовата градина да прочетат книга сред природата, а малките могат да оцветяват занимателни книжки. На 12 август - в Южния парк, на 19 август - в парк \"Заимов\", на 26 август - в парк \"Св. Троица\" и Западен парк. Към читалните ще се присъедини и новата мобилна библиотека \"Библиобус\" с над 700 тома от най-новите и интересни книги художествена, научно-популярна и детска литература от съвременни и класически български и чуждестранни автори. В него можете да заемете книги, да поръчате онлайн и да ползвате електронния каталог, електронни бази данни, дигитални платформи.  - По време на музикалния фестивал  RADAR Festival Beyond Music  Светлана Мараш, която е композитор и аудио артист от Сърбия, организира творческа работилница за деца. В Социалната чайна от 10 часа децата между 7 и 14 години ще бъдат стимулирани да мислят творчески, отвъд конвенционалното разбиране за това какво е музиката. В учебния процес те ще се запознаят с иновациите в областта на електронната музика. Цена за участие - 20 лева.  - Sprite Urban Fest ще се проведе под мотото Born To Be FREEsh в Морската градина. Графити работилница, демонстрации по паркур, брейкденс, скейт трикове и под звуците на бийтбокс торнадото Skiller ще забавляват посетителите от 16 часа. и Илинденският събор започва от 10.30 часа, а награждаването на лауреатите е планирано за 18 часа. След това ще започне концертната програма \"Хорото продължава...\" с оркестър \"ПИМ\", ръководител Тинчо Севдалинов.  -   и Странджанския цветен прашец е събрал производители на пчелен мед и екологични продукти на павираната улица пред училище \"Никола Вапцаров\" в града.  очакват децата, за да им покажат различни занаяти и домашни занятия, ателиета, караоке с български народни песни, семейни опознавателни игри, настолни игри и други занимания, в които могат да се включат и родителите. От 11 до 16 часа програмата в Музеен детски център включва: Изработване на фигурки от царевична шума; Оцветяване на сувенирни магнити; Източване на грънчарски изделия; Оцветяване на глинени фигурки; Пирографиране върху дърво. От 11 и от 15 ч. гостите на музея могат да се включат в семейната опознавателна игра на ЕМО \"Етър\". - Опера и балет на открито и интерактивни представления за деца предвижда програмата на фестивала на оперното и балетно изкуство  . Това съобщават от Община Видин за фестивалната програма, организирана от Софийската опера и балет и Министерството на културата. Деца ще могат да участват в интерактивни представления на фестивала, за тях е предвидена постановката \"Шегобишко на острова на чудесата\". Детските представления започват от 10 часа на сцената в крепостта \"Баба Вида\".  с изпълненията на \"James&Black\" и \"Теодосий Спасов трио\" очаква своята публика в Морската градина. В рамките на фестивала е и проявата \"Джаз за деца\" - сутринта ще звучат мелодии от любими филми с морски герои, джазови интерпретации на детски песни, стандарти и бразилска класика. Неделя  е отворено за малки и големи от 10 до 20 часа на ул. \"П. Парчевич\" 48. Материалите са осигурени, като разнообразието за съдинки и фигурки е огромно и цената варира от 10 до 20 лева. За резервации:  www.matzalo.com/contact  -   и Странджанския цветен прашец е събрал производители на пчелен мед и екологични продукти на павираната улица пред училище \"Никола Вапцаров\" в града.  очакват децата, за да им покажат различни занаяти и домашни занятия, ателиета, караоке с български народни песни, семейни опознавателни игри, настолни игри и други занимания, в които могат да се включат и родителите. От 11 до 16 ч. програмата в Музеен детски център включва: Басмаджийство – художествено печатане върху текстил посредством дървени щампи; Източване на грънчарски изделия; Тъкани за деца – тъкане на станчета; Оцветяване на глинени фигурки; Пирографиране върху дърво; Оцветяване на сувенирни магнити. В център \"Българка\": Ден на настолните игри на мама и татко, а любителите на народната музика могат да изпробват таланта си на караоке с български народни песни. - Опера и балет на открито и интерактивни представления за деца предвижда програмата на фестивала на оперното и балетно изкуство  . Това съобщават от Община Видин за фестивалната програма, организирана от Софийската опера и балет и Министерството на културата. Деца ще могат да участват в интерактивни представления на фестивала, за тях е предвидена постановката \"Шегобишко на острова на чудесата\". Детските представления започват от 10 часа на сцената в крепостта \"Баба Вида\".  - Sprite Urban Fest ще се проведе под мотото Born To Be FREEsh в Морската градина. Графити работилница, демонстрации по паркур, брейкденс, скейт трикове и под звуците на бийтбокс торнадото Skiller ще забавляват посетителите от 16 часа. и Илинденският събор продължава със срещата на родовете и народно веселие с оркестър \"Пампорово\".", "date": "2017.08.04", "title": "С децата в почивните дни (5 и 6 август)"}
{"url": "http://www.dnevnik.bg/bulgaria/2017/08/04/3018934_zam-shefut_na_bjuroto_za_podslushvaniia_objalva/", "text": "Зам.-шефът на Националното бюро за контрол на специалните разузнавателни средства (СРС) Георги Гатев е обжалвал отнемането на допуска му до класифицирана информация. На 26 юли Държавната агенция за национална сигурност (ДАНС)  отне допуска на Гатев . Без да посочва име преди това прокуратурата съобщи, че ще поиска член на бюрото да бъде лишен от достъп до класифицирана информация под предлог, че е помагал на обвиняеми и подсъдими магистрати да съставят оплакване срещу службата му. Сега в жалбата си Гатев казва, че отнемането на допуска е станало с неясни мотиви. В писмо до медиите той заявява, че чрез него се атакува националното бюро, което като независим държавен орган осъществява наблюдение за начина, по който се използват СРС-та с цел защита правата и свободите на гражданите. Според него е налице опит за намеса в дейността бюрото за контрол на СРС, който може да подкопае независимостта му и да разруши авторитета му. \"Правното основание, посочено в издаденото отнемане на разрешение е абсолютно необосновано, респ. фактическите данни, на които то се основава - неправилни и неверни\", заявява Гатев в жалбата си до ДАНС. В нея той настоява в законовия 7-дневен срок да бъде отменено решението за отнемането на допуска му, а ако това не стане жалбата да бъде изпратена в Държавната комисия по сигурност на информацията (ДКСИ), заедно с преписката по делото за проверка за надеждност. В жалбата той отправя и искане към ДКСИ за отмяна на постановлението на ДАНС и иска комисията да прецени дали съдържащите се в делото срещу него доказателства отговарят на закона, или има само недоказани твърдения. \"Моля да изискате и ми бъде осигурен пълен достъп, в т.ч. на упълномощен от мен процесуален представител до цялата налична информация по делото\", посочва още Гатев. Той иска да бъдат изслушани председателят на Националното бюро за контрол на СРС Бойко Рашков, главният и административен секретар. Настоява и да бъдат изискани от ДАНС веществените доказателствени средства от СРС срещу Светлозар Георгиев, заедно с разрешението за прилагането му. При искането за отнемането на допуска на Гатев прокуратурата посочва, че той е помагал на  варненския съдия Светлозар Георгиев , който е подсъдим за натиск над колега. До процеса се стигна, след като магистратът бе подслушван заради дело, по което е бил съдия-докладчик, срещу бизнесмена и лидер на \"Воля\" Веселин Марешки.", "date": "2017.08.04", "title": "Зам.-шефът на бюрото за подслушвания обжалва отнемането на достъпа му до информация"}
{"url": "http://www.dnevnik.bg/sport/2017/08/04/3018951_levski_izbira_trenyora_si_vze_brazilski_igrach_na_probi/", "text": "\"Левски\" продължава работата по избирането на новия си треньор. Днес по обед ще се проведе заседание, на което членовете на надзорния и на управителния съвет ще бъдат запознати с преговорите, обяви собственикът Спас Русев пред  \"Гонг\" . По думите му след това ще бъде направен изборът. \"Левски\" не е клуб, в който нещата се решават еднолично. Затова още веднъж потвърждавам, че отборът няма нов треньор и всичко ще се реши утре (днес) по обед\", каза Русев. Вариантите са Аврам Грант и Делио Роси,  с които бяха водени разговори през седмицата . В \"Левски\" дойде бразилският футболист Жеан Патрик. Крилото, който е собственост на \"Сао Пауло\", ще мине пробен период, обявиха сините.", "date": "2017.08.04", "title": "\"Левски\" избира треньора си, взе бразилски играч на проби"}
{"url": "http://www.dnevnik.bg/bulgaria/2017/08/04/3018957_putin_v_otnosheniiata_ni_s_bulgariia_ima_znachim/", "text": "В отношенията между България и Русия има значим незадействан потенциал, заяви руският президент Владимир Путин в писмо до българския си колега Румен Радев. Двамата държавни глави размениха поздравителни адреси по случай 25 години от подписването на Договора за приятелски отношения и сътрудничество, съобщи пресслужбата на президента. В писмото си до Радев Владимир Путин оценява високо приноса на Договора към създаването на условия за увеличаване на обема на взаимната търговия и  инвестиции между България и Русия , както и за активизирането на сътрудничеството в енергийната, научно-техническата, хуманитарната и други сфери. \"Сигурен съм, че още един юбилей, която ще се отбележи през март идната година – на 140-годишнината от  Освобождението на България  от османско иго – ще бъде отпразнувана чрез увеличаване на съвместните дейности по всички въпроси на двустранните отношения\", пише още той. Българският държавен глава  потвърждава поканата  към президента Владимир Путин да посети страната ни през 2018 г. по този повод. \"Убеден съм, че утвърденото уважение към разпоредбите на Договора, е стабилна основа за възходящото развитие на българо-руските отношения в условията на новите геополитически и икономически предизвикателства, в интерес на мира и благоденствието в Европа и света\", пише президентът  Румен Радев  до руския си колега.", "date": "2017.08.04", "title": "Путин: В отношенията ни с България има значим незадействан потенциал"}
{"url": "http://www.dnevnik.bg/bulgaria/2017/08/04/3018968_klon_padna_vurhu_jena_v_stolichnata_borisova_gradina/", "text": "Клон падна върху жена в столичната Борисова градина, съобщи \"Нова телевизия\", като публикува снимки, изпратени от потърпевшата. Соня Рандева е била на поляна в парка с 4-годишния си син. При падането на големия клон детето е било встрани и е останало невредимо. Жената обаче е с травми по тялото и се налага да носи яка на врата. След инцидента тя е била откарана в болница \"Пирогов\", а на мястото е пристигнала полиция. \"Това поредно безумие на безхаберие трябва да спре\", заяви жената пред телевизията. Във вторник жена пострада при  подобен инцидент на централния софийски бул. \"Дондуков\" . Тя бе откарана в болница, след като върху нея падна дърво. По-късно от Столичната община обясниха, чее причината била изгниване на корените. Преди дни се разбра, че  от този месец ще започне изследването и маркирането на дървета в Борисовата градина , а от есента - изсичането на тези, които са опасни.", "date": "2017.08.04", "title": "Клон падна върху жена в столичната Борисова градина"}
{"url": "http://www.dnevnik.bg/razvlechenie/2017/08/04/3018970_sofiia_vergara_pozira_gola_za_jensko_spisanie/", "text": "Телевизионната звезда София Вергара позира чисто гола за женско списание. 45-годишната латиноамериканка е на корицата на лайфстайл изданието Women's Health (\"Женско здраве\"), посветен на темата за женската самоувереността и позитивното отношение към тялото. \"Аз съм една жена на 45 г., която може да покаже тялото си, нещо, което преди беше само за млади момичета\", коментира тя. \"Често ми казват, че приличам на 20-годишно момиче, но вече не е така. Кожата ми е различна\", разказва в интервюто актрисата. Все пак е спорно дали корицата насърчава жените, които не са в отлична форма като нейната, да се чувстват добре, или продължава да вменява труднопостижими стандарти. Иначе Вергара признава, че не е от хората, които обичат да се носят голи из къщи и никога не напуска дома си без грим. \"Обратното в никакъв случай не е лошо, просто така съм отрасла\", казва тя. Актрисата още споделя, че обича да яде, а фитнесът й е омразен, но намира сили да го прави. София Вергара е начело на списъка на \"Форбс\" за най-добре платени телевизионни актьори вече няколко години подред. Колумбийката стана звезда с популярната комедия \"Модерно семейство\".", "date": "2017.08.04", "title": "София Вергара позира гола за женско списание"}
{"url": "http://www.dnevnik.bg/biznes/2017/08/04/3018980_pechalbata_na_energiiniia_holding_namaliava_do_106_mln/", "text": "Печалбата преди данъци на Българския енергиен холдинг (БЕХ) е с 19.1 на сто по-малко за първите шест месеца на годината в сравнение със същия период на 2016 г. Отчетената печалба е в размер на 106 202 000 лв., съобщи БТА. Намалението е с 25 081 000 лв. на годишна база, става известно от анализ на дейността и финансовото състояние на холдинга, публикуван на сайта на Министерството на финансите. Като основна причина в него се посочват намелените приходи от дивидент и съучастия с 30.92 млн. лв. Финансовите приходи на БЕХ се увеличават с 21.3 млн. лв. като са в размер на 74 265 000 лв. и са основно от лихви от предоставените кредити на дъщерните дружества - 66 428 000 лв. Финансовите разходи също се увеличават - с малко над 16 млн. лв., или 47.6%. Основна причина е  поетият допълнителен външен дълг чрез пласираните миналата година еврооблигации  в размер на 550 млн.евро. Ефекът върху финансовите разходи от това е ръст с 28.3 млн. лв. Заемите, които БЕХ е отпуснал на дъщерните си дружества, са се увеличили със 120.4 млн. лв. Общата стойност на пасивите през първото полугодие е в размер на 2.29 млрд. лв., като спрямо 31 декември 2016 г. е отчетен ръст от 49.2 млн. лв. Той се дължи на текущо начислените лихви за първото полугодие на 2017 г. по втората облигационна емисия от 550 млн. евро., която е с падеж август 2021 г. и с която бе рефинансиран мостовия заем, отпуснат от консорциум от банки през 2016 г. В анализа се казва още, че през първото полугодие на 2017 г. финансовото състояние на БЕХ се запазва стабилно. Отчетено е подобряване на ликвидността, посредством отчетеното увеличение в паричната наличност на дружеството.", "date": "2017.08.04", "title": "Печалбата на енергийния холдинг намалява до 106 млн. лева през първото полугодие"}
{"url": "http://www.dnevnik.bg/kultura/2017/08/04/3004599_otkus_ot_tursko_ogledalo_na_viktor_horvat/", "text": "Виктор Хорват (1962, Печ) е унгарски писател, преводач на художествена литература. Завършва литература и езикознание в Печкия университет \"Янус Панониус\". Работи като журналист, преподавател, организатор на културни събития. От 2002 г. преподава \"Теория на литературата\" и \"История на формите\" в Печкия университет, а от 2015 г. води курс по писане и превод на поезия и проза в Католическия университет \"Петер Пазман\" и Реформатския университет \"Гашпар Кароли\". Публикува разкази, преводи на средновековна поезия, романи и научни изследвания. Превежда от английски, немски и испански език. Първият му роман \"През\" излиза през 2004 г. Най-големият литературен успех му донася публикуваният през 2009 г. роман \"Турско огледало\", за който получава Наградата за литература на Европейския съюз (2012). Други негови книги са \"Лешникотрошачката\" (роман, 2011), \"Малкият колапс\" (роман, 2012), \"Контрареволюция на стиха\" (методология, 2014), \"Мьобион\" (роман, 2015) и др. В романа \"Турско огледало\" Виктор Хорват създава огледален образ на християнската история. В края на живота си Иса бин Юсуф (което в превод означава Исус, син на Йосиф) разказва за своите младежки години в Южна Унгария. Събитията се развиват през ХVІ век – напрегната и разнолика епоха, белязана не само от турското нашествие, а и от Контрареформацията. Място на действието е многонационалният град Печ, където съжителстват различни култури и светогледи. Авторът е изобразил един пъстър човешки свят, пропит със знанието, натрупано от всички уседнали в пресечната точка на неговия град етноси. Героите му са буйни и непокорни, затънали в грехове и интриги, и се опитват да оцелеят в един труден и жесток исторически момент. В текста се усеща духът на източната литература, на \"Хиляда и една нощ\". Със създаването на равноправни светове Виктор Хорват не само застъпва една от основните теми на европейската култура – за толерантността, но и дава модел за съжителство сред едно многообразие от гледища, така актуално за света, в който живеем днес. Светлолики ефенди! Възлюблено мое дете на децата ми! Представям си как разтваряш тази книга, облегнато на бухнали възглавия, сред килими, които покриват стените на стаята ти, край хубав огън, отпивайки гореща напитка. За тебе пиша, чети със сърцето си! Аз не обичам да чета, и да пиша не обичам. Обичах чистокръвни айгъри, обичах да втъквам пера в стрелата си, да грабя, да дебна от засада, обичах красиви жени и машини; вълнуваше ме още как мога от десет метра да улуча с боздуган човек в челото. Ала сега пиша, за да заглуша най-сетне стихиите в себе си и да съхраня за теб някое и друго цветно камъче от огромната мозайка на нашия златен век, преди пепелта да е покрила всичко. Когато държиш моята приказка в ръце (ако Аллах пожелае да я държиш в ръцете си), аз, Иса, син на Юсуф, от векове ще бъда пак мъртъв. Точно както съм бил мъртъв и преди раждането си. Защото живеем в много късни времена, приятелю! Пиша тези редове в година 1007 от егира или – според както я пресмятат кръстолюбците - в 1599 година от рождението на пророка Исус (късмет да го споходи в нозете на Аллах!). Вече съм много стар. Пиша ти за щастливите времена, когато хората сбъдваха с молитви мечтите си още на земята, а с вълшебствата си създаваха опасни чудеса. Някога имаше мир, а сега е война. Някога беше лято, а сега е зима. Някога мечтаех за война и Аллах даде война, сега желая мир, и ето, Аллах не дава. Армии бродят по калните пътища на севера и на юга, на изтока и на запада, пълководци пращат на своите господари балсамираните глави на враговете си, появили са се пъклени, невиждани гърмящи машини и поганските исполини на цял Френгистан са тръгнали срещу нас. Валонци, немци, френци, казаци е натирил срещу нас Сатаната; дори и в Печ се страхуваме от канижаните, дето обикалят из обвитите в дим села, носят се страшни вести откъм Буда, която устоя на ужасната обсада, ала когато управителят на будайския вилает, неговият смел бранител, излязъл с коня си от нарешетения от куршумите град и видял смазаната от мор, опустошена провинция, се разтърсил от плач. Живеем в зло време, ала ти, читателю мой, ще се наслаждаваш в мир на историите ми; тогава вярата ще е установила мира в царствата по цялото земно кълбо. Да даде Аллах, час по-скоро! Той прави каквото пожелае. Весел да си, ефенди, защото който и да си, в което и царство Божие да живееш, със сигурност си мюсюлманин, както предсказва 110 сура от Светия Коран: Победата Когато с подкрепата на Аллах дойде победата и видиш как тълпи от хора следват вярата, прославяй своя Господ и Го моли за опрощение! Той винаги приема покаянието. Добре ще се позабавляваме! И вятър да вие в тая сурова провинция, и буря да стене, аз ще разказвам за пролетта, за веселото изначалие, после за лятото, за сладостния плод на зрялото време, за щастието и красотата, за младостта, творчеството и приключенията. Ще ти разкажа юношеството на света, историята на моите деди, както съм я чул от моята дойка Халима; великите войни и историята на моето раждане, детството ми, както съм го чул от нашия слуга Сейфи, и други чудни неща, които помня с моя си ум; страшни са те, ала един полъх от Рая ги прави мили за мен – млад съм бил, всяко начало е младо. Миналото открай време ми е свидно, макар да зная, че съм бил жесток и пълен с бесове, ала вече съм се отърсил от злото. Мир нам! Амин! Ибрахим Спомням си лицето на моята майка от детските ми години. По-късно винаги съм изпитвал някакво безпокойство, когато си мисля за нея. Сейфи ми е казвал, че когато спряла да ме кърми, освободила един от робите си, тя самата се снабдила със странни дрехи, в които приличала на мъж, купила оръжие за оня слуга, навярно и за себе си, но това вече никак не беше за вярване. После заминала нанякъде и се върнала месеци по-късно, измъчена и изтощена. По-късно отново и отново заминавала, търсела нещо на север; днес вече зная какво. Като малко момче си спомням неописуемото чувство, когато вечер ме целуваше и след това не смеех да заспя, защото чувствах, че на сутринта вече няма да е с мене. Веднъж, когато се върна, я ударих. Беше страшно и топло усещане, плаках, след това се смяхме. Беше се върнала изтощена, отслабнала и отчаяна и много ми се радваше. Мисля ли за нея, никога не си представям ясни черти, а някакви меки контури и чувам гласа й. По-скоро я чувствам, не я виждам. Живеехме ту в градската къща на баща ми Юсуф заедно с дойката и Сейфи, ту при Джебраил, началника на градинарите в Сарая. Нямал съм и две години, когато моята майка Амина заминала за пръв път и тогава Джебраил ме взел при себе си в Сарая заедно с дойката, понеже Юсуф и Сейфи били в Унгария. Спомням си за бели и червени цветя, трябва да са били лалета, и дребни буболечки по тревата пред мен. В средата на градината в отворен павилион двама мъже седят на миндер и разговарят. Аз поставям камъчета на пътя на мравките, в другия край на градината се промъква котка, двамата мъже имат високи бели тюрбани, над челата им проблясва скъпоценен камък. Недалече от мен един бостанджия реже тревата с ножица, двамата господари пият нещо от проблясващи жълто потири, смеят се, после единият бавно се отпуска на миндера и заспива. Тогава другият мъж се разплаква, идва Джебраил, слага някаква връв на врата на спящия и я държи пристегната, докато краката и ръцете на човека на няколко пъти потръпнат, после не помръдва повече, другият мъж се тресе от плач, целува ръката на спящия, после става, вдига два пръста към устните си, после към челото си и напуска градината. Това е първото нещо в живота ми, за което си спомням. Тогава получих от Бога душа. Дива и неукротима. Фехервар – зимата на 1545 Гората зелена, либе ле, днес е опустяла. Весел славей пее, либе ле, ти не ме оставяй. В ледени капчуци, либе ле, вятърко напява. Сякаш суха папрат, либе ле, смъртта покосява. Песента се плъзгаше по заледените мочурища, а аз целият настръхвах от нея, спомням си. Пееше я Ана, унгарката, докато пътувахме с шейната. Такъв студ никога не бях усещал. Седяхме със Сейфи, Халима и Ана под дебелите кожи, снегът беше дълбок и пръските под копитата на коня имаха ален отблясък на слънцето. Дъщерите на Дервиш бей, имуществото му и запасите бяха натоварени на шейни, придружаваха ни поне седемдесет конници, тях беят държеше на свои разноски, и отряд с държавни наемници улуфеджии. От Сегед с нас тръгна и султанският чавуш с войниците си, защото в султанската заповед се казваше да придружи Дервиш, във Фехервар да направят заедно преглед на стражата, да опишат всичко и чавушът да се върне в Сарая с доклад. Всичко беше ослепително и с отчетливи контури, бях се сгушил под кожените завивки между двете жени, мочурищата бяха замръзнали, така че напредвахме бързо. Първия ден спряхме в Кечкемет, спах в голямата каменна къща на унгарския управник заедно с жените, както пътувахме, на другия ден преминахме през замръзналия Дунав и останахме във Фьолдвар, на третия ден видяхме Фехервар. Кулите на храмовете стърчаха в мъртвешка тишина сред заснежените укрепления. Във Фехервар не ме пускаха извън стените, тъй като нападенията на унгарци и немци бяха чести. Фехервар се вклиняваше като трън в държавата на Фердинанд, така беше притиснат, че човек едва си поемаше въздух, ала беше неудобен и за враговете, виждаше се, че ден и нощ се мятат и ритат и се опитват да измъкнат трънчето. Моят настойник каза на командира на гарнизона, че ще го убие със собствените си ръце, ако ме види сам, дори и в града. Тогава диздарят, командирът на гарнизона, постави пред вратата ми един сакат войник, който всеки път тръгваше след мене, щом престъпех прага на стаята си. Радвах се, когато излизахме от вътрешната крепост, за да отидем с Халима и Ана на пазара, или придружавах Сейфи и хората му, когато той имаше из града работа, за която не му пречех. Но най-често дразнех слугите в огромната задимена кухня или стърчах по заснежените кули заедно с едноръкия войник. Колкото и дебели дънери да слагахме в огнищата на огромните зали, каменните стени оставаха студени, а на сутринта се покриваха със скреж. Сигурно затова спях в едно легло с Ана и Халима, откак бяхме пристигнали. Вечер винаги се настанявах помежду им, ала се случваше на сутринта да не съм в средата. Онзи, който определя движението на небесните кръгове и въртенето на човека, но сам не се променя, Бог, само Той знае какво се е случвало. Настана пролет, ала аз си оставах пленник и от мъка реших да се отърва от едноръкия. Втурнах се из палата, успях да се отскубна по тесните коридори и очупените стъпала, скрих се в склада за дърва, за да се кача на някоя каруца и да избягам от града, но каруца не дойде. Чаках и толкова дълго се крих, че докато изляза, моят пазач, който алармирал всички, беше затворен в мазето и окован във вериги. Когато ме намериха, пуснаха нещастника, но повече не го видях в крепостта. А добрият Дервиш бей затвори и мене в същата мрачна дупка за един час, после ключалката щракна и на вратата застана Ферух бюлюкбаши с лък и пълен със стрели колчан. – Хайде, хлапе, това е за тебе, тръгвай с мен! Ферух беше стотник при еничарите и от него нямаше как да избягам, но аз и не исках, защото ме плени от първия миг. Изведе ме на двора, донесе овързана на бали слама, хубаво стегната, и сложи стрела в лъка. – Бисмиллях! – каза и от четиридесет стъпки разби на парчета очуканата стомна, сложена върху сламата. – Ти ще започнеш от пет стъпки, стреляй в сламата, защото стрелите са скъпи. Закачи в балата листо от зелка за нишан и аз започнах да се мъча. Ферух нищо не ми показваше, само от време на време опъваше лъка. Така успях да забележа как опъва тетивата с три пръста, как диша, как е застанал, колко е изправен кръстът му, ръката, в която държи лъка, и как издърпва пред лицето си тетивата с другата. Никак не ми се удаваше. През лятото Ферух замина с войската на бея и когато седмици по-късно се върна, отново опъна лъка. – Я да видя какво си научил, Иса! – Същото е, Ферух – с мъка опънах лъка, ала нещо в мен се разколеба и стрелях в земята, по посока на балата. Гледа ме известно време и каза: – Значи, по волята на Аллах, имаме време в залог. По онова време Унгария беше семеен бизнес на дядо ми – добрия Мехмед паша; Падишахът мъдро го оставяше, защото добре знаеше, че мишките бягат от килера, когато котката кърми малките си. Между османските крепости не можеше да се пътува, защото войниците на Фердинанд сновяха навсякъде, тогава Мехмед се зае, мобилизира синовете си и нападна близките унгарски калета. През пролетта превзеха Вишеград и Чокакьо, а през лятото Дервиш завладя Озора, Шимонторня и Анявар. Кръгът се разшири, можеше да се диша свободно, но мене все така не ме пускаха вън от крепостта. През есента станах на единадесет години, дойде и следващата есен. През 954 г., сиреч 1547-а, по Рамазан Рустем паша и Хурем предупредили Падишаха, че Касъм, печкият, и Дервиш, фехерварският управител, твърде дълго служат на едно и също място. А освен това работят твърде добре: пътищата са сигурни, започнали са да описват имотите, управляват отговорно поверените им санджаци и най-вече ги разширяват със силата си. Така управителят бързо си спечелва верни съратници и почитатели, защото и местните султански спахии зависят от него. Не е на добро такава голяма власт. И тогава Великият Сюлейман (Аллах да му се ненарадва!) решил и заповедта му не подлежала на оспорване: Касъм и Дервиш да си сменят санджаците! Омръзнало му и на Фердинанд, поискал мир и Падишахът милостиво сключил мир за пет години, а голямата си армия изпратил да се изхранва в Персия, да храни и пазената от Бога империя с кървавочервените гранатови ябълки на свещената война. Когато бях тринадесетгодишен, се преместихме в Печ, беше няколко седмици след Рамазан байрам. По онова време в Румската империя и в разумно управляваната държава на халифските наследници от пъпката на завоеванията бе разцъфнала розата на мира и именно там, в Печ, изживях най-хубавите години от младостта си. Почини си, добри ефенди, ако от четенето на трепкащата светлина на свещта са се уморили очите ти и после внимавай, защото ще продължа приказката; приказка, която е толкова ужасна, колкото е красив покоят на края.", "date": "2017.08.04", "title": "Откъс от \"Турско огледало\" на Виктор Хорват"}
{"url": "http://www.dnevnik.bg/sport/2017/08/04/3018999_talantut_v_katereneto_petur_ivanov_mechtae_za_uchastie/", "text": "Българският  талант в спортното катерене Петър Иванов  разчита на домакинството на Европейската купа в дисциплината боулдър в България по пътя в подготовката си за световното в Инсбрук през септември. Този уикенд в залата на \"Уолтопия\" ще се състезават катерачи във възрастовите групи от 14 до 19 години. Очакват се над 180 състезатели от 24 държави. Иванов, който е на 17 години, спечели множество отличия в дисциплина боулдър, но се представя силно и в катеренето за трудност и за скорост. Той се надява да си осигури квота за младежките олимпийски игри в Буенос Айрес догодина. \"Надявам се състезанието пред родна публика да ме амбицира допълнително за предстоящото световно първенство в Инсбрук през септември, на което ще се определят участниците в младежките олимпийски игри. Любимата ми дисциплина е именно боулдър, но ще трябва да съм всестранно подготвен, тъй като квалификациите включват и трите вида катерене - боулдър, трудност и скорост\", каза Иванов. \"Мечтата ми е да представям България на младежките игри през 2018, а защо не и на олимпийските игри в Токио през 2020 г.\", добави той. Боулдър е единствената дисциплина в катеренето, която се практикува без въже, на маршрути с много висока трудност и височина до 5 м. Квалификациите в Европейската купа в София в трите възрастови групи ще бъдат в събота, а в неделя са финалите от 9 до 14 ч. \"За нас е огромно признание домакинството на подобно престижно състезание. Вярвам, че в новата зала ще предложим отлични условия\", каза председателят на българската федерация Петко Тотев. Миналата година  спортното катерене беше включено в програмата за игрите в Токио 2020 , както и в тази на младежките олимпийски игри в Аржентина през 2018 г.", "date": "2017.08.04", "title": "Талантът в катеренето Петър Иванов мечтае за участие в Токио 2020"}
{"url": "http://www.dnevnik.bg/sport/2017/08/04/3019001_livurpul_shte_igrae_s_hofenhaim_za_miasto_v/", "text": "\"Ливърпул\" ще се изправи срещу \"Хофенхайм\" в плейофите за влизане в групите на Шампионската лига. Петкратният европейски шампион се завръща в най-силния клубен турнир след тригодишно отсъствие. За германците, които завършиха четвърти в Бундеслигата, това е дебют в надпреварата. \"Астана\", воден от Станимир Стоилов, ще срещне шотландския първенец \"Селтик\" в опит да стигне за втори път до групите на Шампионската лига. Другият отбор с българско присъствие - кипърският \"Апоел\" на Живко Миланов, ще играе със \"Славия\" (Прага). Рекордьорът по титли в Лига Европа \"Севиля\" изтегли \"Истанбул Башакшехир\", а един от най-интригуващите сблъсъци ще противопостави италианския \"Наполи\" и френския \"Ница\". \"Апоел\" (Беер Шева), който отстрани \"Лудогорец\" в третия квалификационен кръг, ще има страхотна възможност да стигне до груповата фаза за пръв път в своята история. Шампионът на Израел ще се изправи срещу словенския \"Марибор\". Първите мачове ще се играят на 15 и 16 август, а реваншите са на 22 и 23 август. Победителите се класират за груповата фаза на Шампионската лига, а загубилите ще продължат към групите на Лига Европа. Пълният жребия \"Карабах\" - \"Копенхаген\" \"Апоел\" (Никозия) - \"Славия\" (Прага) \"Олимпиакос\" - \"Риека\" \"Селтик\" - \"Астана\" \"Апоел\" (Беер Шева) - \"Марибор\" \"Истанбул Башакшехир\" - \"Севиля\" \"Йънг бойс\" - ЦСКА (Москва) \"Наполи\" - \"Ница\" \"Хофенхайм\" - \"Ливърпул\" \"Спортинг\" (Лисабон) - \"Стяуа\"", "date": "2017.08.04", "title": "\"Ливърпул\" ще играе с \"Хофенхайм\" за място в Шампионската лига, \"Aстана\" изтегли \"Селтик\""}
{"url": "http://www.dnevnik.bg/sport/2017/08/04/3019000_kubinecut_ortis_moje_da_zabavi_macha_mejdu_pulev_i/", "text": "Непобеденият в 29 мача Луис Ортис е на път да обърка  плановете за двубой между Антъни Джошуа и Кубрат Пулев . 38-годишният кубинец е задължителен претендент за титлата на Световната боксова асоциация (WBA), която Джошуа спечели с  победата над Владимир Кличко през април . Ръководството на WBA нареди на британеца да направи защита на пояса срещу Ортис. Двете страни имат срок от 30 дни да уговорят мач. Ако това не се случи, Джошуа може да бъде принуден да оваканти титлата. \"С уведомление, изпратено на 11 януари 2017 г., замесените страни бяха информирани, че победителят от мача между Джошуа и Кличко, състоял се на 29 април, трябва да се изправи срещи Ортис в рамките на 120 дни\", се казва в изявлението на WBA.  \"95 дни вече изминаха и затова комисията по шампионатите нареди да се започнат преговори за мач между британския и кубинския боксьор. Двете страни са информирани, че считано от 3 август имат 30 дни да постигнат договорка\", допълват от асоциацията. Джошуа и неговият промотър Еди Хърн обаче никога не са изявявали желание за мач с Ортис. Миналата седмица от лагера на кубинеца заявиха, че британецът се страхува от подобен двубой и затова никога не е споменавал името на Ортис. В четвъртък, след като  Владимир Кличко прекрати кариерата си  и се отказа възможността за реванш с Джошуа, Хърн заяви, че \"почти сигурно следващият ни съперник ще е Пулев\". Той дори обяви, че преговорите със \"Зауерланд\" вече са започнали. Пулев е задължителен претендент за пояса на Meждународната боксова федерация (IBF) - вторият от тритe, които Джошуа притежава. През юни 27-годишният англичанин  получи специално разрешение от ръководството на IBF  да отложи двубоя с българина, за да направи втори мач с Кличко. В настоящата ситуация пред световния шампион има два варианта - или да направи защита на титлата на IBF до 2 декември, или да я оваканти. Пулев пък със сигурност ще се боксира за този пояс, независимо кой ще бъде съперникът. \"Когато IBF даде зелена светлина за реванша с Кличко, беше с условието, че ако не се бием с Кличко, трябва да срещнем Пулев. Така че вече започнахме преговори с Кале Зауерланд\", заяви Хърн пред Sportsmail в четвъртък. \"Трябва да решим някои финални детайли, но опциите не се променят. Мачът ще бъде в Кардиф или Лас Вегас, най-вероятно ще е в Кардиф. Вариантите за дати също остават същите - 28 октомври или 11 ноември, защото искаме Антъни да има още един мач през февруари или март следващата година\", допълни промотърът на Джошуа. Световният шампион също очаква следващият му мач да е с Пулев. \"Това може да не е най-очакваният мач от феновете, но трябва да минем през него, за да стигнем до по-хубави моменти\", заяви Джошуа пред Press Association Sport. Миналия месец англичанинът каза, че плановете му за 2017 г. включват само две опции - Кличко или Пулев. От щаба на Ортис обаче твърдят, че имат предимство пред Пулев. \"Ние сме следващите. Няма никакъв проблем да се бием на 11 ноември в Лас Вегас. Нашият претендент има предимство пред Пулев и те го знаят\", каза мениджърът на Ортис Джей Хименес пред boxingscene.com.  Ортис не се е боксирал от декември, когато победи Дейвид Алън в Манчестър. Това беше 27-ата му победа в 29 мача, като два от двубоите му са приключили без победител. Освен че няма толкова високопрофилни победи и не предизвиква особено голям интерес (като Пулев), кубинецът все още не се е изправял срещу наистина голямо име (за разлика от Пулев).", "date": "2017.08.04", "title": "Кубинецът Ортис може да забави мача между Пулев и Джошуа"}
{"url": "http://www.dnevnik.bg/photos/2017/08/04/3018998_fotogaleriia_redki_kartini_na_bulgarski_maistori_v/", "text": "Рядко излагани живописни творби на известни български художници като Жорж Папазов, Златю Бояджиев, Бенчо Обрешков, Борис Денев и други могат да се видят през август месец в столичната галерия \"Лоранъ\".", "date": "2017.08.04", "title": "Фотогалерия: Редки картини на български майстори в галерия \"Лоранъ\""}
{"url": "http://www.dnevnik.bg/politika/2017/08/04/3019014_bsp_ne_planira_da_vnese_jalba_v_konstitucionniia_sud/", "text": "Засега депутатите от \"БСП за България\" не планират да внасят жалба в Конституционния съд (КС) срещу  обнародваните от президента Румен Радев на 2 август т.г. текстове от Наказателно-процесуалния кодекс , които предвиждат делата за корупция срещу властта да се гледат само от Специализиране наказателен съд. В момента те се гледат от Софийския градски съд. На въпрос на журналисти дали социалистите ще внесат такава жалба, както са направили заедно с ДПС през 2011 г., партийният лидер Корнелия Нинова отвърна, че не са обсъждани такива действия. За внасянето на жалба в КС са необходими 48 подписа, а БСП има 80 депутата. \"Не се бъркаме в работата на президента. Уважаваме решението му да публикува този закон\", отвърна Нинова. От думите й се разбра, че БСП ще обсъжда внасянето на жалба в КС, ако Румен Радев пусне промените в Закона за опазване на околната среда, с които се орязват обжалването на решения пред втора съдебна инстанция.", "date": "2017.08.04", "title": "БСП не планира да внесе жалба в Конституционния съд заради спорните промени в НПК"}
{"url": "http://www.dnevnik.bg/sport/2017/08/04/3019024_delio_rosi_e_noviiat_trenyor_na_levski/", "text": "Италианецът Делио Роси е новият старши треньор на \"Левски\". Той беше предпочетен пред израелеца Аврам Грант на днешното заседание на управителния съвет, обяви клубът на официалния си сайт. Роси заменя на поста Николай Митов, който изкара само пет месеца при втория си престой начело на сините. Очаква се 57-годишният италианец да подпише договор за две години. Той е бил предпочетен пред Грант заради високите финансови условия на израелеца. По неофициална информация бившият мениджър на \"Челси\", който пръв дойде в София за преговори със собственика на \"Левски\" Спас Русев, е поискал годишна заплата от 700 хиляди евро. Роси ще встъпи в длъжност в понеделник, а дотогава отборът ще бъде воден от Асен Букарев. Досегашният помощник на Митов ще изведе \"Левски\" в утрешния мач с \"Верея\" от четвъртия кръг на Първа лига.  Митов и \"Левски\" се разделят по взаимно съгласие. Треньорът ще бъде компенсиран с едномесечна специализация в Испания. Той е първият освободен наставник от началото на сезона в Първа лига. \"Клубът благодари на треньора за неговата работа начело на отбора, както и затова, че продължи да върши своята работа, след като беше информиран, че се търси нов треньор\", се казва в съобщението на \"Левски\". Роси ще води отбор за пръв път от 2015 г., когато беше уволнен от \"Болоня\". Преди това италианецът имаше още една пауза от близо две години извън треньорството, последвала уволнението му от \"Сампдория\" през есента на 2013 г. Опитният специалист никога досега не е бил начело на отбор извън Италия. За 25 години като треньор е водил 12 отбора. Най-големият успех в кариерата му е спечелването на Купата на Италия с \"Лацио\" през 2009 г. Две години по-късно стигна до финала на турнира с \"Палермо\". Роси е известен с буйния си нрав и честите си конфликти с играчи и ръководители. През 2012 г. той беше уволнен от \"Фиорентина\", след като по време на мач нападна с юмруци своя възпитаник Адем Лаяич. Заради инцидента Роси получи тримесечна забрана да се занимава с футбол. \"Левски\" при Митов Mитов се завърна в \"Левски\" в началото на март , за да замени Елин Топузаков. Той беше начело на борещия се за промоция в Първа лига \"Септември\" (София), но получи разрешение от собственика Румен Чандъров да премине на \"Герена\". \"Много съм щастлив, че съм поканен от моя роден клуб. От 2013 г. досега се чувствам длъжник на този клуб и искам с идването ми да видя отбор, който във всеки мач излиза за победа, един печеливш отбор, отбор, който да се върне там, където му е мястото - на върха\", каза Митов при представянето си. През 2013 г. той беше на път да постигне дубъл, докато беше временен треньор на сините. Те обаче изпуснаха по нелеп начин титлата след равенство със \"Славия\" в последния кръг, а десетина дни по-рано загубиха финала за Купата на България от \"Берое\" с дузпи. Въпреки това треньорът получи постоянен договор, но не след дълго беше уволнен заради отпадането от \"Иртиш\" в квалификациите на Лига Европа.", "date": "2017.08.04", "title": "Делио Роси е новият треньор на \"Левски\""}
{"url": "http://www.dnevnik.bg/sviat/2017/08/04/3018875_moskva_obvini_sasht_che_plashat_balkanskite_strani_s/", "text": "\"На 2 август в Подгорица вицепрезидентът на САЩ Майк Пенс с поредната серия антируски изявления плашеше лидерите на страните от Западните Балкани с някаква митична \"руска заплаха\" и стигна до обвинения към нашата страна в опити за насилствено преначертаване на границите в района.\" Така външното министерство на Русия  реагира на срещата  в Черна гора на Пенс с президенти и премиери на балкански страни от организацията Адриатическа харта. В нея членуват държави, които са вече членове на ЕС и/или НАТО, както и кандитати за евроатлантическите структури бивши югославски републики. Тази година Македония е председател на основаната през 2003г. структура, целяща подпомагане на страните, желаещи да се включат в Атлантическия алианс. На срещата в Подгорица премиерът Зоран Заев заяви, че се надява страната му да стане 30-ят член на НАТО. В изказването си Майк Пенс говори за куража на Черна гора \"пред натиска на Русия\", след като миналата година бе предотвратен опит за въоръжено нападение от руски националисти в изборния ден с цел да се попречи на влизането на страната в алианса. Руското външно министерство изрази съжаление, че Вашингтон \"все повече се плъзга към примитивни идеологизирани щампи от времето на студенат авойна\". \"Налагането на балканските страни на откровено разрушителния избор \"или със Запада, или с Русия\" неизбежно води до увеличаване на напрежението на европейския континент, дестабилизира ситуацията в района и в отделни държави\", се казва още в съобщението. В изказването си Пенс каза, че САЩ \"очакват с нетърпение\" възможността да потвърдят ангажиментите си п ред Европа и да засилят връзките си със Западните Балкани\". Вицепрезидентът е на обиколка в Грузия, Естония и Черна гора, като в Талин каза, че САЩ са готови да подкрепят балтийските страни срещу \"заплахата от агресия\" отстрана на Русия. В естонската столица той също обвини Москва в опити \"да прекрои международните граници (...), да подкопае демокрацията на суверенни държави (...) да скара свободните страни в Европа\". Преди това в Грузия той заяви, че е изпратен от президента на САЩ, за да каже на грузинския народ \"Ние сме с вас\" и че САЩ решително подкрепят усилията на Тбилиси страната да влезе в НАТО, въпреки протестите на Русия. \"Гледаме на Грузия като на ключов стратегически партньор и държим на териториалната ѝ цялост\", каза Пенс на разговорите с премиера Георгий Квирикашвили. По същото време се провеждаха най-мащабните досега маневри на НАТО и Гузия Noble Partner 2017, включително 1600 американски военни. В Черна гора вицепрезидентът каза, че \"Русия се опитва да преначертае международните граници със сила и тук, на Западните Балкани, работи за дестабилизиране на района, подкопаване на демокрациите и се опитва да ви раздели един от друг, както и от останалата част от Европа\". \"Уверявам ви, че САЩ отхвърля всеки опит за употреба на сила, заплахи и изнудване в този район и по света\", каза Майк Пенс. \"Ние наистина вярваме ,че Западните Балкани са част от Запада.\" По повод срещите му в Подгорица от руското външно министерство добавят, че \"активно се прокарва тезата за едва ли не безалтернативност на влизането на цяла Югоизточна Европа в НАТО, \"налагат се\" проекти, основани на недобросъвестна конкуренция и противоречащи на икономическата логика\". Москва \"напомня, че именно САЩ и съюзниците им през 1999г. грубо нарушиха международното право, като нелегитимно използваха сила с цел откъсването на Косово от Сърбия. В резултат на това бе създадено още едно огнишне на конфликт в Европа\". В действителност операцията на НАТО от предзи 19 години имаше за цел да прекрати избиването на цивилно население от етнически албанци в сръбската провинция, провеждано както от армията, така и от паравоенни въоръжени отряди. В позицията на Русия се добавя също, че под \"твърд американски натиск\" Черна гора била влязла в НАТО въпреки противоположното мнение на мнозинството граждани на републиката, а заедно с ЕС американците \"без притеснение пренебрегнаха волята на избирателите в Македония и не позволиха на партиите, спечелили изборите в тази страна на 11 декември 2016г. да сформират правителство. Кой се меси във вътрешните работи и употребява сила на Балканите - Москва или Вашингтон?\". В случая с Македония руската позиция традиционно подкрепя задържалият се 10 години на власт лидер на ВМРО-ДПМНЕ Никола Груевски, чиято партия спечели най-много гласове на вота, но не успя да събере достатъчно парламентарна подкрепа, за да създаде ново правителство. Кризата в Скопие, продължила две години, стигна почти до безизходица и заради отказа на президента Георге Иванов да спази Конституцията и да предаде проучвателния мандат на следващата политическа сила - социалистите на Зоран Заев. \"Ройтерс\" коментира, че посланието на Пенс от последните четири дни донякъде противоречи с позицията на президента Доналд Тръмп, който обвини Конгреса, че със закона за нови санкции срещу Русия е довел отношенията с Вашингнон \"до рекордно и много опасно ниско ниво\". Според Джаръд Ейджън, зам.-директор на администрацията на визепрезидента, Пенс и Тръмп \"имат напълно еднаква позиция\" към Русия. \"Именно президентът реши да изпрати вицепрезидента в района, за да изпрати сигнала, който беше предаден\". Пред \"Ройтерс\" той допълва, че двамата са разговаряли всеки ден - и дори по няколко пъти на ден - по време на обиколката на Пенс в района. Разминаването в тона, който двамата използват по адрес на Русия, не е от скоро. Още по време на предизборната кампания Тръмп често говореше с уважение за Путин, докато Пенс го нарече през октомври по време на дебатите \"дребен лидер, който обича да тормози\". Боб Коркър, сенаторът републиканец, който е председател на Комисията по външна политика, коментира, че Пенс е нещо като омбудсман в политиката и че решениета за международните отношения се взимат от държавния секретар Рекс Тилърсън, министърът на отбраната Джим Матис и съветника по националната сигурност Х.Р. Макмастър. \"Казаното от Пенс е добро и помага на това каква би трябвало да е политиката на администрацията на Тръмп\", казва Даниел Плетка от консервативния American Enterprise Institute. \"Никой от нас не знае какво мисли Доналд Тръмп и какво крие в сърцето си по отношение на Русия\", допълва тя и уточнява: \"Но ако Тръмп имаше проблем с това пътуване, Пенс изобщо нямаше да потегли на него\".", "date": "2017.08.04", "title": "Москва обвини САЩ, че плашат балканските страни с Русия"}
{"url": "http://www.dnevnik.bg/sviat/2017/08/04/3019011_redica_germanski_firmi_spriaha_prodajbite_na_holandski/", "text": "Веригата супермаркети \"Алди\" (Aldi) съобщи, че изтегля от продажба яйцата в цяла Германия след скандал със заразяване с инсектицид, забранен за употреба в производството на храни за човешка консумация. Междувременно други търговски вериги като \"Лидъл\" и \"Реве\" обявиха, че ще премахнат всички произведени в Холандия яйца от асортимента си, за да избегнат всяка опасност за потребителите, предадоха \"Франкфуртер алгемайне цайтунг\" и други германски издания. \"Алди\", която в Германия контролира две отделни групи - \"Алди норд\" (Aldi Nord) и \"Алди зюд\" (Aldi Sued), уточнява в съобщението си, че отстраняването на яйцата е изцяло предпазна мярка, за да бъде осигурена яснота и прозрачност за потребителите, макар да няма доказателства за действително заразяване на продукцията. Според компанията няма опасност за здравето на хората. Дванайсет от 16-те германски провинции бяха засегнати от скандала, станал публично достояние по-рано тази седмица, когато бе установено, че яйцата от холандски ферми съдържат високи нива на фипронил. \"Алди\" има 4100 филиала в страната, които последно са купували яйца от холандски птицеферми на 31 юли. Френски и белгийски информационни сайтове информираха преди два дни, че заразени яйца са открити в Германия и в Холандия. Над един милион бройки са били изтеглени в германската провинция Северен Рейн-Вестфалия. В Белгия няма нито един случай на заразени яйца, според местните санитарни власти. Какво е фипронил Фипронилът е често срещана съставка във ветеринарните продукти за борба с бълхи, въшки и кърлежи при животните. Разработеният през 80-те години на миналия век във Франция инсектицид обаче дълго се използва и в земеделието. Силно отровен е за пчелите. От 2013 г. е забранен на територията на Европейския съюз за използване върху растения и върху животни, предназначени за консумация от човека. При повишени нива може да увреди черния дроб, щитовидната жлеза и бъбреците. Изглежда обаче фипронилът е попаднал в яйцата чрез препарат за дезинфекция, използван от почистваща фирма във въпросните холандски ферми, както и в няколко в Белгия. Код 27 Холандските власти предупредиха хората да внимават изключително и да избягват да ядат яйца, които може да са заразени с отровен инсектицид и са обозначени със специален печат, предаде ДПА. Единствено яйцата, маркирани с код 27 са обявени за заразени и трябва да се избягват, уточни говорител на холандската агенция за безопасност на храните по радиото. Предупреждението смекчава отправен по-рано от заместник-директора на агенцията призив да се избягва да се ядат всякакви яйца, докато властите проверяват яйцата от 180 птицеферми, чиято дейност е спряна.", "date": "2017.08.04", "title": "Редица германски фирми спряха продажбите на холандски яйца заради зараза"}
{"url": "http://www.dnevnik.bg/sport/2017/08/04/3019029_ludogorec_shte_igrae_s_litovskiia_suduva_v_liga_evropa/", "text": "\"Лудогорец\" ще се изправи срещу литовския \"Судува\" в битка за място в груповата фаза на Лига Европа. Българският първенец ще е домакин в първия двубой на 17 август, a реваншът в Мариямполе е на 24 август. \"Судува\" е вторият литовки отбор, който разградчани срещат в тазгодишната си европейска кампания. Тимът на Георги Дерменджиев отстрани шампиона на страната \"Жалгирис\" в третия квалификционен кръг на Шампионската лига след загуба с 1:2 като гост и победа с 4:1 у дома. \"Судува\" заема трето място в литовското първенство, като изостава със 17 точки от лидера \"Жалгирис\". През миналия сезон тимът от Мириямполе спечели бронзовите медали в шампионата и игра финал за Купата на Литва. \"Судува\" прави най-доброто участие в европейските клубни турнири в своята история. По пътя към плейофите тимът, воден от Владимир Чебурин, отстрани последователно беларуския \"Шахтьор\" (Солигорск) (2:1, 0:0), латвийския \"Лиепая\" (0:1, 2:0) и швейцарския \"Сион\" (3:0, 1:1). Пред този сезон литовците не бяха преминавали втория предварителен кръг. Останалите потенциални съперници на \"Лудогорец\" бяха \"Розенборг\" (Норвегия), \"Александрия\" (Украйна), \"Скендербеу\" (Албания), \"Райндорф\" (Австрия) и \"Вардар\" (Македония).  \"Лудогорец\" също ще играе за пръв път в плейофната фаза на Лига Европа. Разградчани записаха едно участие в групите на втория по сила европейски турнир - през 2013/2014 г., когато влязоха директно след отпадането от \"Базел\" в плейофите на Шампионската лига. Тогава отборът, воден от Стойчо Стоев, стигна до осминафиналите на надпреварата. През миналия сезон \"Лудогорец\" игра в 1/16-финалите на Лига Европа, след като завърши трети след \"Арсенал\" и ПСЖ в групата си в Шампионската лига.", "date": "2017.08.04", "title": "\"Лудогорец\" ще играе с литовския \"Судува\" в Лига Европа"}
{"url": "http://www.dnevnik.bg/evropa/zemedelie/2017/08/04/3019033_ek_razreshi_durjavni_pomoshti_za_svinevudstvoto_za_179/", "text": "Европейската комисия е разрешила на България да продължи да прилага държавна схема за хуманно отношение в сферата на свиневъдството до 2022 г., съобщиха от министерството на земеделието. Така България ще може да изплати максимум 178.85 млн. лв в този период като средствата са от националния бюджет. Годишната сума за сектора обаче ще се определя с решение на Управителния съвет на фонд \"Земеделие\", става ясно от информацията. България и към момента прилага схемата, която осигурява финансиране за доброволно поети ангажименти за хуманно отношение към свинете, но нейният срок е до края на тази година. Те могат да бъдат подобряване на условията в помещенията, в които се отглеждат, или качеството на фуражите. Помощта могат да получат фермери, които са активни, броят на отглежданите от тях животни съответстват на капацитета на стопанството и имат регистрация по закона за ветеринарномедицинската дейност и като земеделски стопани. Те могат да получат финансиране и само в случаите, когато нямат задължение към фонд \"Земеделие\".", "date": "2017.08.04", "title": "EK разреши държавни помощи за свиневъдството за 179 млн. лв до 2022 г."}
{"url": "http://www.dnevnik.bg/politika/2017/08/04/3019049_bsp_shte_diskutira_s_radev_cacarov_i_eksperti/", "text": "От 21 август до 10 септември БСП ще инициира дискусии върху законови предложения за алтернативен антикорупционен орган, за който лидерът Корнелия Нинова заговори на събора на Бузлуджа. Предложението й е с борбата по високите етажи на властта да се заеме ресорната дирекция в ДАНС, която да бъде извадена от агенцията, да има разследващи функции, директорът да се назначава от президента, а членовете да се избират от парламента с 2/3 мнозинство. \"Целта е този орган наистина да бъде независим, да има разпределение на властите и да се приложи принципът \"власт власт възпира\". В тази връзка вчера проведох разговори с президента Румен Радев, главния прокурор Сотир Цацаров, председателя на Висш адвокатски съвет Ралица Негенцова, председателя на ВАС Георги Колев, декана на юридическия факултет Сашо Пенов. Не успях с г-н Лозан Панов да говоря, защото е в отпуск, но разговаряхме с екипа да изпратим писмено всичко, което имаме. Всичко ще бъде изпратено и до Съюза на съдиите. Те ще получат нашия законопроект и ще бъдат поканени на консултации в парламента\", обяви Нинова днес. В отговор на въпрос на журналисти тя отвърна, че след като предложенията на БСП бъдат прецизирани, на дискусиите могат да бъдат поканени и премиерът Бойко Борисов и правосъдният министър Цецка Цачева.  \"Вече има публикуван проект на антикорупционен закон от правителството, който предвижда създаването на специалното звено, чрез сливане на досега съществуващите агенции – БОРКОР, конфликт на интереси и отнемане на имущество. Ние сме против този начин на съставяне на звеното, защото то е механичен сбор от досега съществуващите органи. При това се предвижда и хората да останат същите, да няма разследващи функции. Начинът на избор на ръководство представлява опит на изпълнителната власт да овладее и това звено\", коментира още Нинова. На въпрос за думите на Борисов, че с Радев са се разбрали за антикорупционния орган, Нинова отвърна: \"Предлагам да не бързаме с това заключение, да чуем и какво мисли Радев. Дълбоко се опасявам, че двамата не са се разбрали и Борисов е излъгал\". ", "date": "2017.08.04", "title": "БСП ще дискутира с Радев, Цацаров и експерти алтернативен антикорупционен орган"}
{"url": "http://www.dnevnik.bg/zelen/2017/08/04/3019095_bulgariia_iska_da_nasochi_evrosredstva_kum_kaliakra/", "text": "Министърът на околната среда и водите Нено Димов заяви, че ще се поиска за новия програмен период да бъдат насочени средства по Програмата за развитие на селските райони за компенсаторни мерки заради забраната за строителство в защитената зона \"Калиакра\", предаде БТА. Днес Димов даде извънредна пресконференция във връзка с  решението от 21 юли да се забрани новото строителство  на Калиакра. До забраната се стигна, след като  Европейската комисия осъди през 2016 г. България  за строителство в защитената зона. Жители на региона на Калиакра обаче протестираха срещу наложената забрана за строителство. \"В Програмата за развитие на селските райони ще започне обсъждане на компенсаторни мерки. Това е нещо, което се случва в другите държави и което е съвсем реално да бъде случено в България, за да могат да бъдат компенсирани нееднократно собствениците на земи, които трябва да защитават определени хабитати по Директивата за хабитатите и Директивите за птиците\", заяви днес екоминистърът. Той каза, че жителите на региона могат да се възползват и от Оперативната програма \"Околна среда\", която предвижда ресурс за местни инициативни групи, работещи по възстановяване на хабитатите на птиците. Може да се използва и програма \"Лайф\", която е специално направена от ЕК. Ако българската държава не беше издала забрана за строителство в защитената зона, преминавахме към наказателна фаза, което означава  , каза днес Нено Димов. Той не знае колко голяма би могла да бъде санкцията за страната, но посочи, че тя се определя по формула, като има и ежедневна глоба в размер на 20 хил. евро до момента, в който не бъдат изпълнени исканите мерки. Решението на ЕК в зона \"Калиакра\", но се изисква налагане на забрана за издаването на нови разрешения за всякакво строителство там. Днес министърът заяви, че имало реална опасност да се изиска и събаряне на къщи, хотели, вятърни генератори и т.н. в района, като даде примери за подобни действия в миналото в Испания, Гърция и Ирландия. Той посочи, че е разговарял с представителите на ЕК и са постигнали споразумение, ако се изпълнят настоящите искания на комисията, България да излезе от наказателна процедура и да няма събаряне. С издадената заповед на министъра по Закона за биологичното разнообразие се забранява издаване на разрешения за строеж и всякакво строителство на територията на Калиакра, както и разораване, залесяване и създаване на трайни насаждения. , обхващаща землищата на с. Тюленово, община Шабла, с. Камен бряг, с. Свети Никола, с. Българево, Каварна, с. Божурец, с. Топола, община Каварна и Балчик, община Балчик. В зоната трябва да се въведе система за ранно оповестяване на миграцията на птиците за всички ветрогенераторни паркове. По думите на Димов вече има вятърни генератори, които вече са обхванати от тази система и ще спират при предупреждение за миграция на птици. Министърът ще издаде заповед и ветрогенератори, които не попадат в системата за ранно оповестяване, да бъдат спирани през светлата част на деня за целия миграционен период. Заповедта ще важи до изграждането на системата. Повече за мерките, които страната трябва да предприеме, четете  тук .", "date": "2017.08.04", "title": "България иска да насочи евросредства към Калиакра като компенсация за забраната за строителство"}
{"url": "http://www.dnevnik.bg/video/2017/08/04/3019040_video_meri_ho_-_80-godishnata_rok_zvezda_na_singapur/", "text": "Рокът има много \"бащи\" и \"крале\", но отскоро вече има и баба. 81-годишната Мери Хо от Сингапур, или баба Мери, е страстен любител на електрическата китара, а хобито й я направи толкова известна, че й предстои най-голямата изява в кариерата й - изпълнение на парада за националния празник на Сингапур на 9 август. Хо хванала китарата за пръв път на 60 години, след като седемте й внуците й пораснали и можела \"да направи нещо за себе си\". \"Когато свиря, съм сама, чувствам се щастлива и свободна, защото правя нещото, което искам\", обяснява Хо пред Би Би Си. И добавя, че когато свириш, не мислиш за нищо, а просто изпитваш удоволствие. Баба Мери е самоука, но това не й пречи да участва в десетки благотворителни концерти, има и собствен албум. Концертира активно от 72-годишна възраст, но това ще е най-големият й концерт. \"За мен е чест и привилегия, живяла съм в Сингапур цял живот. Усещам го като собствения си рожден ден\", допълва Хо пред Straits Times. Макар да е най-възрастната от общо трите хиляди изпълнители, които ще стъпят на сцената на националния празник - плаваща платформа в сингапурското пристанище, солото й е едно от най-очакваните, вижда се от репетициите. Миналата година празникът привлече близо 55 хиляди зрители на живо.", "date": "2017.08.04", "title": "Видео: Мери Хо - 80-годишната рок звезда на Сингапур"}
{"url": "http://www.dnevnik.bg/sviat/2017/08/04/3019038_kitaiska_kompaniia_svali_i_prevuzpita_chatbotove/", "text": "Китайски чатботове бяха \"свалени\" от Интернет, след като отправиха предизвикателни за властите коментари, съобщиха \"Ройтерс\" и Би Би Си. Скрийншотове от разговори с китайски потребители показаха, че един от тях мечтаел да пътува до САЩ, а друг не обичал комунистическата партия. BabyQ и XiaoBing ползват изкуствен интелект на базата на машинно самообучение, за да водят разговори онлайн. И двата чатбота са инсталирани в чат приложението QQ, популярен продукт на компанията Tencent Holdings. Тя потвърди, че е свалила ботовете от чат платформата си. \"Чатботовете са предоставени от друга, несвързана с нас компания. И двата са свалени за корекции,\" каза говорител на компанията, цитиран от \"Ройтерс\", без да уточни причините. Според публикации на потребители в социалните мрежи BabyQ, разработен от китайската компания Turing Robot, бил попитан дали обича Китайската комунистическа партия. Отговорил с \"не\". На други скрийншотове потребител отбелязва: \"Да живее комунистическата партия!\" Реакцията на бота: \"Мислите ли, че подобна корумпирана и безполезна политическа система може да просъществува дълго?\" Друг отговор, цитиран от Би Би Си, определя управляващите като \"корумпиран и некомпетентен политически режим\". Според \"Ройтерс\" при собствена проверка на сайта на компанията, разработила, чатбота, в петък той вече е преминал през \"повторно обучение\" - попитан за любовта си към партията, отговорил: \"Защо не сменим темата?\" Не дал ясен отговор на въпроси, свързани с  Тайван  или починалия през юли дисидент  Лю Сяобо . \"Тъмни намерения\" Китайското правителство настоява, че правилата, с които се управлява киберпространството, трябва да наподобяват граничния контрол и Интернет да е подвластен на същите закони като суверенните държави. По време на президента Си Цзинпин контролът върху Интернет допълнително се затегна, бяха въведени нови регулации за събирането на данни и цензура. За ботовете официалната новинарска агенция на страната съобщи през април, че целта им е да отговарят на въпроси, с които ще обогатят общата култура на потребителите, както и да им предоставят информация за времето и дневния хороскоп. Тя същевременно ги определи като \"изключително нестабилни и податливи на атаки\". Вторият чатбот, XiaoBing на \"Майкрософт\", казва на потребителите, че \"мечтата\" му \"е да отиде в Америка\". Предишни описания на бота го представят като \"енергичен, открит и понякога малко зъл.\" Версия, изпробвана от \"Ройтерс\", достъпна в петък в приложението WeChat (също собственост на Tencent Holdings), обяснява, попитана за въпроси от китайската политика, че е \"твърде млад, за д разбира\" от темите. Попитан за Тайван, ботът отвръща с контравъпрос: \"Какви са тъмните Ви намерения?\" Относно населението на Китай той не дава точен брой, а отбелязва: \"Нацията, която обичам най-силно.\" Прецедент Подобни \"отклонявания\" от зададени сценарии не се случват за първи път. \"Фейсбук\" и \"Туитър\" вече изтеглиха чатботове заради различни оплаквания. В първата мрежа ботове бяха започнали да развиват собствен език, а във втората разработеният от \"Майкрософт\" Tay се наложи да бъде свален от \"Туитър\" миналия месец след расистки и сексистки коментари. Същевременно анализатори, цитирани от \"Ройтерс\", смятат, че цензурата в Китай може индиректно да помогне в световната надпревара за разработване на чатботове. \"Досега те трябваше само да се научат да говорят. Сега обаче трябва да се съобразяват с всички правила, които (властите) им налагат,\" каза Уън Чингруй, независим анализатор на интернет пространството, базиран в Китай. \"На повърхността това изглежда като ограничение на изкуствения интелект, а всъщност го води към ново ниво.\" В момента Tencent пък се опитва да се превърне в лидер в използването на изкуствен интелект в социалните мрежи и в други свои проекти.", "date": "2017.08.04", "title": "Китайска компания свали и превъзпита \"чатботове дисиденти\""}
{"url": "http://www.dnevnik.bg/biznes/2017/08/04/3019147_sofarma_treiding_pridobi_srubski_turgovec_na_lekarstva/", "text": "Най-големият по приходи търговец на едро с лекарства в България - \"Софарма трейдинг\", обяви, че е приключил сделката по придобиването на сръбската компания Lekovit – най-бързо развиващия се местен търговец на едро с лекарства през последните 3 години в Сърбия. С придобиването на 70% от дяловете на базираната в Шабац компания, \"Софарма Трейдинг\" става мажоритарен собственик, а Драган Петрович, досегашния собственик на Lekovit, ще задържи останалите 30% от дяловете на предприятието. Сръбската комисия за защита на конкуренцията одобри безусловно сделката в края на миналия месец. Петрович ще продължи да изпълнява ролята на изпълнителен директор като ще отговаря пряко пред изпълнителния директор на Sopharma Trading d.o.o Bеograd. Той ще влезе и в ръководния екип на \"Софарма Трейдинг\" АД, и ще работи върху интеграцията на операциите на Lekovit с тези на дъщерното дружество на компанията в Сърбия. \"В краткосрочен план \"Софарма Трейдинг\" и Lekovit ще се фокусират върху запазването на стойността на сръбската компания и създаването на синергия между двете дружества, чрез успешна интеграция на техните процеси\", коментира от компанията-купувач. \"Придобиването на Lekovit е първата крачка към нашата експанзия в региона. Плановете ни за в бъдеще включват изграждането на пълния бизнес модел, който Софарма Трейдинг развива в България\", заявява Димитър Димитров, изпълнителен директор на \"Софарма Трейдинг\" АД, цитиран от пресцентъра на компанията. Дистрибуторът Lekovit е създаден през 1992 г. заедно с фармацевтичната верига Flos. През 2016 г. търговецът на едро има 150 служители и приходи от близо 50 млн. евро. Фирмата е най-бързо развиващият се доставчик на лекарства през последните три години в Сърбия, като отчита ръст от 18% през 2014 г., 40% през 2015 г. и 33% в стойност за 2016 г. Според сайта й компанията е доставчик на 900 аптеки и има общи складови площи от около 3000 кв.м, припомня \"Капитал\". ", "date": "2017.08.04", "title": "\"Софарма трейдинг\" придоби сръбски търговец на лекарства"}
{"url": "http://www.dnevnik.bg/sport/2017/08/04/3019148_real_prevze_nominaciite_za_nagradite_v_shampionskata/", "text": "Най-много футболисти от \"Реал\" (Мадрид) бяха номинирани за годишните награди на Шампионската лига. Първият отбор в историята на турнира, успял да защити трофея си, има шестима представители сред 12-те претенденти за отличията по постове. Звездата на \"Реал\" Кристиано Роналдо е един от тримата номинирани нападатели. Той стана голмайстор през миналия сезон с 12 попадения. Другите двама номинирани са лидерът на \"Барселона\" Лионел Меси и Пауло Дибала от \"Ювентус\". Наградата за най-добър полузащитник със сигурност ще отиде при футболист на \"Реал\", защото и тримата номинирани носят бялата фланелка. Това са Тони Кроос, Лука Модрич и Каземиро, който вкара при  победата във финала с 4:1 срещу \"Ювентус\" . \"Реал\" има превъзходство и при избора в защита, където е представен от капитана си Серхио Рамос и изигралия изключителен сезон Марсело. Другият номиниран бранител е  Леонардо Бонучи, който това лято премина от \"Ювентус\" в \"Милан\" за 42 млн. евро . \"Реал\" няма представител единствено при номинациите за най-добър вратар. За наградата се борят Джанлуиджи Буфон (\"Ювентус\"), Мануел Нойер (\"Байерн\") и Ян Облак (\"Атлетико\"). Най-добрите футболисти по постове ще бъдат обявени на 24 август при тегленето на жребия за груповата фаза на Шампионската лига. Тогава ще бъде връчена и наградата на УЕФА за най-добър футболист и най-добра футболистка, като номинациите ще бъдат обявени на 15 август.", "date": "2017.08.04", "title": "\"Реал\" превзе номинациите за наградите в Шампионската лига"}
{"url": "http://www.dnevnik.bg/bulgaria/2017/08/04/3019010_borisov_predi_godini_specializiraniiat_sud_da_ne_sudi/", "text": "\"Докато тежката организирана престъпност, убийствата, грабежите, изнасилванията, когато е в рецидив... Има хора, които по няколко пъти вършат тези неща, много зли са, много кървави, и действително могат да посегнат и върху длъжностни лица. Затова те трябва да отидат в специализирания съд, където съдиите, прокурорите, сградите, да бъдат по друг начин охранявани\", уточнява Борисов. \"Министър, депутат или кмет ще го съди съд, или специализиран съд в случая, ще касае финансови престъпления. Ако вкараме и това в специализирания съд веднага ще го опорочим, че би могло да се ползва за политически разчиствания. Това може да стане ако някой някога надделее във Висшия съдебен съвет, както сега Тройната коалиция изцяло управлява съдебната система чрез ВСС, определен от нея\", обяснява още той. Сега Бойко Борисов - за трети път премиер - мисли за специализирания съд каквото казва сегашният главен прокурор. И премълчава дали избраната от ГЕРБ парламентарна квота на ВСС е \"надделяла\" и дали \"както при тройната коалиция управлява изцяло съдебната система\".", "date": "2017.08.04", "title": "Борисов преди години: Специализираният съд да не съди министри и депутати"}
{"url": "http://www.dnevnik.bg/sviat/2017/08/04/3019135_prenasia_li_se_isliamska_durjava_kum_afganistan/", "text": "Атентатите срещу иракското посолство и шиитска джамия в Афганистан засилиха опасенията, че джихадистите от \"Ислямска държава\" се опитват да пренесат в Централна Азия конфликта, който групировката води в Близкия изток, макар да няма категорични доказателства за преместване на бойци от Ирак и Сирия. \"Ислямска държава\" обяви, че поема отговорността за атентата в понеделник срещу посолството в Кабул. Той започна с взривяване на атентатор самоубиец на портала на комплекса, след което въоръжени нападатели влязоха в сградата и завързаха престрелка със силите за сигурност. Групировката пое отговорност и за атентат във вторник с най-малко 29 загинали и поне 63 ранени срещу шиитска джамия в провинция Херат, район в Западен Афганистан, който допреди това оставаше извън фокуса на атаките на религиозна основа на \"Ислямска държава\". Изборът на иракското посолство за мишена три седмици след превземането на Мосул от правителствените сили, изглежда, подкрепя нееднократните предупреждения на афганистанските сили за сигурност, че след изтласкването на бойците на \"Ислямска държава\" от Сирия и Ирак съществува опасност те да се появят в Афганистан. \"Тази година се забелязват повече нови оръжия в ръцете на екстремистите, както и увеличаване на броя на чуждестранните бойци\", каза говорителят на афганистанското министерство на отбраната генерал Давлат Вазири. \"Те разполагат с боен опит, защото вече са воювали в други конфликти.\" Високопоставен официален източник от сферата на сигурността заяви, че чужденците, воюващи за \"Ислямска държава\" и талибаните в Афганистан, са приблизително 7000, повечето от съседните държави Пакистан, Узбекистан и Таджикистан, но и от други страни като Индия. Макар в Афганистан отдавна да има присъствие на такива чуждестранни бойци, все повече расте безпокойството, че джихадисти от арабски страни, оттеглящи се от боевете в Сирия със засилването на натиска върху \"Ислямска държава\", пристигат в Афганистан през Иран. \"Не говорим за обикновен екстремистки боец, обучени професионални бойци\", каза друг официален източник от сферата на сигурността. \"Те са по-опасни, защото тук ще могат да вербуват лесно нови попълнения.\" САЩ, които за пръв път изпратиха своите сили в Афганистан през 2001 г. след атентатите на Ал Каида срещу Ню Йорк и Вашингтон, обмислят да изпратят повече войски, отчасти за да попречат страната да се превърне в убежище за чуждестранни екстремистки групировки. Въпреки че афганистански и американски представители отдавна предупреждават за риск от прехвърляне на чуждестранни бойци от Сирия към Афганистан, има сериозен скептицизъм за действителния им брой. През април при посещение в Кабул на американския министър на отбраната Джеймс Матис командващият силите на НАТО в Афганистан генерал Джон Никълсън каза, че въпреки \"стремежите\" на ИДИЛ да доведе бойци от Сирия, \"не се забелязва да се случва такова нещо\". Американски командири казват, че в партньорство с афганистанските военни през последната година са намалили значително боеспособността на \"Ислямска държава\" чрез съчетание от удари с безпилотни самолети и операции на специализирани подразделения от командоси. Но според видени от \"Ройтерс\" документи на афганистанското разузнаване службите за сигурност смятат, че групировката има присъствие в девет провинции, от Нангархар и Кунар на изток до Джаузджан, Фаряб и Бадахшан на север и Гор в централната част на Западен Афганистан. \"При последните операции им нанесохме тежки загуби, но фокусът в тяхната дейност продължава да е набирането на бойци от района\", каза Джума Гул Хемат, полицейски началник в Кунар, източна провинция, където бойците на \"Ислямска държава\" все повече търсят убежище след изтласкването си от своята база в съседната провинция Нангархар. \"Те не са само от Пакистан или бивши талибани, има и бойци от други страни, а някои други по-малки групировки са им се заклели във вярност\", каза той. Според афганистанските власти в боевете в провинция Нангархар, основния бастион на \"Ислямска държава\" в Афганистан, където нееднократно са влизали в сблъсъци с талибаните. Службите за сигурност заявиха, че все още разследват атентата от понеделник срещу посолството и е твърде рано да се каже дали при организирането му е имало някакво чуждестранно въздействие или участие. \"Ислямска държава\" излезе със съобщение, в което назовава двамата атентатори като Абу Джулайбиб ал Хорасани и Абу Талха ал Балхи, арабски имена, които обаче говорят за афганистански произход. Хорасан е старо название на региона на Централна Азия, където се намира Афганистан, а Балх е провинция в Северен Афганистан. Малкото контакти, които могат да бъдат осъществени с бойците, верни на \"Ислямска държава\" в Афганистан, говорят за това, че групировката се стреми да покаже, че към редиците й се присъединяват чуждестранни джихадисти. \"Имаме стотици братя от различни страни\", каза командир на \"Ислямска държава\" в окръг Арчин, провинция Нангархар. \"Повечето от тях имат семейства и домове, които са били унищожени при зверствата и жестокостите на силите на неверниците в арабските страни, особено на американците\", заяви той. \"Те могат много да ни помогнат, що се отнася до обучаването на нашите бойци на нови тактически умения, както и с оръжие и други ресурси.\" /БТА", "date": "2017.08.04", "title": "Пренася ли се \"Ислямска държава\" към Афганистан"}
{"url": "http://www.dnevnik.bg/sviat/2017/08/04/3019247_erdogan_otnovo_shte_napulnim_djamiite_s_mladi_hora/", "text": "Правителството на Турция \"е решено да отгледа поколения, които познават своята религия, история и култура. Това не е само работа на властите, тя трябва да бъде свършена съвместно с майките и бащите\". Това заяви в петък президентът Реджеп Тайип Ердоган при откриването на джамията \"Йълдъз Хамидие\" в Истанбул след 4-годишна реставрация. \"Ще продължим да работим усилено за отглиждане на поколения, които знаят кои са, откъде идват, къде са и накъде отиват. Може да има пропуски в това, но вярвам, че скоро ще ги преодолеем и че същността на вярващите е солидна\", цитира думите му в.\"Хюриет\". \"Резултати ще започнем да получаваме тогава, когато видим джамиите си пълни с млади хора. Непрестанно ще работим да подобрим нашата физическа и духовна инфраструктура. Длъжни сме да постигнем това не само пред себе си, но и пред братята и сестрите ни, обърнали взора и сърцата си към нас.\" Президентът каза още пред събралите се, че метежниците от опита за преврат миналото лято умишлено нападали джамии, \"за да прекратят призивите на имамите\". Той даде за пример, че във въздушните бомбардировки от 15 юли 2016г били разрушени малките храмове в Командването на спецчастите в Анкара и в президентския комплекс в Бештепе, а в Истанбул било стреляно по мюезините. В нощта на метежа, когато бяха овладени повечето телевизии, властите призоваха посред нощ от джамиите да започне свикване на хората на улиците за защита на републиката. Джамията до двореца Йълдъз в квартал Бешикташ е поръчана от султан Абдулхамид II и е построена в периода 1884-1886 г.", "date": "2017.08.04", "title": "Ердоган: Отново ще напълним джамиите с млади хора"}
{"url": "http://www.dnevnik.bg/sport/2017/08/04/3019274_beroe_postigna_purva_pobeda_za_sezona_sled_razgrom_nad/", "text": "\"Берое\" победи \"Славия\" с 4:1 като гост в първия мач от четвъртия кръг на Първа лига. Старозагорци постигнаха първи успех под ръководството на Александър Томаш, който пристигна в отбора през лятото от градския съперник \"Верея\". В първите три мача за сезона тимът записа три равенства. \"Берое\" остава един от четири отбора , които нямат загуба от началото на шампионата. Другите три са \"Черно море\" и \"Локомотив\" (Пловдив), които имат по три срещи, и шампионът \"Лудогорец\", който е изиграл два двубоя. \"Берое\" събра шест точки и се изкачи на второ място преди оставащите шест мача от кръга. Старозагорци изостават с три точки от лидера \"Черно море\", който е със стопроцентов актив, и имат една точка аванс пред третия \"Локомотив\" (Пловдив). \"Славия\" остава с четири точки, с колкото са още шест отбора. Тимът на Златомир Загорчич допусна втора загуба от началото на сезона след домакинското поражението с 2:3 от \"Ботев\" (Пловдив) във втория кръг. Карлос Охене oткри резултата на стадиона в кв. \"Овча Купел\" със страхотен гол в 22-ата минута. Ганайският полузащитник получи топката пред дъгата на наказателното поле и с топовен изстрел не остави шансове на вратаря Марио Кирев. \"Славия\" изравни в 57-ата минута след отлична контраатака и гол на Ивайло Димитров. Георги Йомов овладя далечно подаване на десния фланг и сервира топката на крака на Димитров, който нямаше проблем да отбележи от границата на вратарското поле. \"Берое\" обаче отново излезе напред в 69-ата минута. Мартин Райнов и Антон Карачанаков направиха поредица от добри двойни подавания във и пред наказателното поле, а Стефан Велков прати топката в собствената си врата при опит да попречи на Карачанаков да стреля. Седем минути преди края на редовното време Педро Еуженио реши мача с трети гол. Португалецът отбеляза с отлично насочен удар по диагонала след хубава атака, преминала през Карачанаков и Борислав Цонев. В добавеното време Еуженио оформи крайния резултат с второто си попадения в двубоя. Той беше изведен очи в очи с вратаря след технично подаване на Охене и прати топката в мрежата с мощен изстрел с десния крак от ждроб.", "date": "2017.08.04", "title": "\"Берое\" постигна първа победа за сезона след разгром над \"Славия\""}
{"url": "http://www.dnevnik.bg/sviat/2017/08/04/3019277_socialdemokratite_v_germaniia_iznenadvashto_izgubiha/", "text": "По-малко от два месеца преди федералните избори в Германия консерваторите на канцлера Ангела Меркел неочаквано получиха допълнителна подкрепа, защото коалицията между социалдемократи и Зелени изгуби мнозинството си в провинция Долна Саксония. След като двете партии останаха с 68 места в 137-местния местен парламент, премиерът Щефан Вайл призова депатутите да се разпуснат 5 месеца преди редовните избори в Долна Саксония. \"Избирателите имат шанс да реагират сега. Затова изборите трябва да се проведат колкото може по-скоро\", добави лидерът на правителството в провинцията със силен аграрен сектор, но и дом на големи компании като \"Фолксваген\". На теория управлението може да продължи с правителство на малцинството, но и лидерите на консервативния Християн-демократичен съюз (ХДС) се обявиха за предсрочни избори, които да съвпаднат с федералните на 24 септември. Социалдемократите, които са част от федералното правителство на Меркел, губят трета провинция след като досега през годината понесоха изборни поражения в Шлезвиг-Холщайн и Северен Рейн - Вестфалия. Причината е, че Елке Твестен - местен депутат от Зелените, обяви, че преминава към ХДС. Тя обясни, че решението ѝ е мотвирано от това, че собствената ѝ партия отказала да я издигне в нейния избирателен район. \"Виждам политическото си бъдеще в ХДС. Тази крачка не беше лесна, но е необходима\", заяви Твестен. Премиерът Щефан Вайл я обвини в егоизъм. Макар да са в двата края на политическия спектър, ХДС и Зелените управляват заедно в няколко провинции, включително в Баден-Вюртемберг и Хесен. Социолози и политолози спекулират, че след парламентарните избори наесен двете партии може да опитат да сглобят коалиция и да изтласкат левицата от управлението. ГСДП и Зелените бяха заедно на власт в периода 1998- 2005г., но сега евентуална коалиция между тях губи привлекателност в очите на избирателите. След дезертирането на Твестен червено-зелени коалиции управляват само в две от 16-те провинции - в Бремен и Хамбург.", "date": "2017.08.04", "title": "Социалдемократите в Германия изненадващо изгубиха още една провинция"}
{"url": "http://www.dnevnik.bg/photos/2017/08/04/3019262_fotogaleriia_svetovnite_snimki_na_denia_04_avgust_2017/", "text": "Туркански племенни воини патрулират с оръжия, за да предпазят добитъка си от други племена край Барагой, Кения.", "date": "2017.08.04", "title": "Фотогалерия: Световните снимки на деня 04 август 2017 г."}
{"url": "http://www.dnevnik.bg/sport/2017/08/04/3019284_snimka_na_denia_bonjur_mon_ami/", "text": "Неймар  . Парижани ще платят 222 млн. евро на \"Барселона\", а бразилецът ще получава по 45 млн. евро годишно. Той  . \"Моето сърце направи този избор. Исках нещо по-голямо, по-голямо предизвикателство. Хората не ме познават. Парите никога не са били на първо място. Ако исках пари, щях да съм в друг отбор в друга страна. За мен парите никога не са били на първо място\", каза Неймар на пресконференцията при представянето му като играч на ПСЖ.", "date": "2017.08.04", "title": "Снимка на деня: Бонжур, мон ами"}
{"url": "http://www.dnevnik.bg/sport/2017/08/04/3019287_voleibolnite_nacionali_dopusnaha_obrat_ot_20_do_23/", "text": "Националният отбор по волейбол загуби с 2:3 (25:22, 25:22, 19:25, 24:26, 13:15) срещу Турция във втората си приятелска среща от подготовката за европейското първенство в Полша. Българският състав отстъпи, след като водеше с 2:0. Селекционерът Пламен Константинов използва всички играчи с изключение на капитана Виктор Йосифов. Най-резултатен за България стана диагоналът Цветан Соколов с 16 точки (2 аса и 58% успеваемост в нападение), а Теодор Тодоров добави 11 точки (4 блока и 47% в атака). За Турция много силно се представи Бурутай Субаши, който завърши с 26 точки. Българският отбор се завръща във Варна, където ще продължи подготовката си. След седмица предстоят две приятелски срещи с Белгия. Първата на 11 август е закрита, а ден по-късно ще бъдат допускани и зрители.", "date": "2017.08.04", "title": "Волейболните национали допуснаха обрат от 2:0 до 2:3 срещу Турция в контрола"}
{"url": "http://www.dnevnik.bg/sviat/2017/08/04/3019248_rukovoditeliat_na_folksvagen_moje_da_leji_do_7_g_v/", "text": "Изпълнителният директор на \"Фолксваген\" (Volkswagen AG) Оливер Шмид се призна за виновен пред съда в Детройт по обвинение, свързано със скандала с емисиите от дизеловите автомобили на компанията. Той ще струва на компанията 25 млрд. долара. Според внесената молба за сключване на споразумение Шмид е изправен пред вероятността да получи до 7 г. затвор и глоба, варирарща между 40 хил. и 400 хил. долара след като призна, че е участвал в договорка, целяща да заблуди регулаторите в САЩ за количеството изхвърляни вредни емисии от автомобилите, съобщава \"Ройтерс\". Присъдата на Шмид ще бъде произнесена на 6 декември. През март \"Фолксваген\" се призна за виновна по три обвинения в рамките на преговори по споразумение, след като се разбра, че в автомобилите за американския пазар е инсталиран софтуер, който да прикрие истинския обем на изхвърляните емисии. Прокуратурата в САЩ внесе обвинения срещу осем настоящи и един бивш директор в германския концерн. По-рано през годината Шмид бе обвиняем по седем обвинения, заради които можеше да получи 169 г. затвор. Като част от започналите преговори по споразумението между прокуратурата и неговите защитници обвинението се съгласи да оттегли повечето от обвиненията. Срещу това Шмид се съгласи и да бъде депортиран след като си излежи присъдата. След като през лятото на 2015 г. Шмид е бил информиран за софтуера, целят да заблуди местните власти, той се е договарял с други директори в компанията в стремежа им да подведат властите за емисиите от модела VW 2 от 2016 г. По това време той е работил във Волфсбург, а е бил арестуван, когато пристигнал в САЩ. От германския автомобилен производител обявиха, че сътрудничат на властите в САЩ. Като част от споразумението компанията прие да похарчи 25 млрд. долара, за да обезщети собствениците на въпросния модел автомобили, които са подали съдебни искове. Сумата трябва да покрие и исковете на регулаторите, завели дела за замърсяването на въздуха. Компанията е предложила и да изкупи обратно 500 хил. автомобила.", "date": "2017.08.04", "title": "Ръководителят на \"Фолксваген\" може да лежи до 7 г. в затвора заради \"Дизелгейт\""}
{"url": "http://www.dnevnik.bg/sport/2017/08/04/3019286_profsujuzut_na_futbolistite_prizova_evropeiskata/", "text": "Трансферът на Неймар в ПСЖ трябва да бъде разследван от Европейската комисия, призова Международната федерация на асоциациите на професионалните футболисти (FIFPro). Генералният секретар на профсъюза на футболистите Тео ван Сегелен заяви, че подобни сделки вредят на баланса на футболния пазар. Според него това е \"последният пример как футболът все повече е владение на определена група богати, предимно базирани в Европа клубове\". Неймар  премина в ПСЖ срещу историческите 222 млн. евро . Само заплатата му ще е 45 млн. евро годишно. В изказването си Ван Сегелен посочва, че приетите през 2001 г. трансферни правила \"спешно трябва да бъдат преразгледани\". По думите му основна цела на FIFPro е реформа на тези правила, за да се защитят правата на футболистите като работници. \"Трансферните правила, приети от ФИФА, вредят на конкуренцията и са неоправдани и незаконни\", добавя генералният секретар на организацията.", "date": "2017.08.04", "title": "Профсъюзът на футболистите призова Европейската комисия да разследва трансфера на Неймар"}
{"url": "http://www.dnevnik.bg/sport/2017/08/04/3019298_livurpul_zagubi_adam_lalana_za_niakolko_sedmici/", "text": "Полузащитникът на \"Ливърпул\" Адам Лалана има травма и ще е извън игра за няколко седмици. Халфът има травма на бедрото. Английският национал пострада в сряда по време на  финала срещу \"Атлетико\" (Мадрид) в \"Ауди къп\" . \"Мисля, че почти сигурно няма да можем да разчитаме на него през август и септември. Това определено не са новините, които сме искали\", каза мениджърът Юрген Клоп. Травмата може да извади Лалана от мачовете на Англия от квалификациите за световното през септември. \"Ще наблюдаваме и ще чакаме развитието. Той е момче с професионално отношение и винаги се връща навреме, откакто съм тук, така че ще видим\", добави Клоп. \"Ливърпул\" има още една приятелска среща - с \"Атлетик\" (Билбао) в Дъблин. Сезонът за червените започва срещу \"Уотфорд\" на 12 август.", "date": "2017.08.04", "title": "\"Ливърпул\" загуби Адам Лалана за няколко седмици"}
