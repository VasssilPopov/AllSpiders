{"url": "https://www.dnevnik.bg/sport/2019/04/15/3420191_arsenal_se_vurna_v_top_4_sled_trudna_pobeda_nad_uotford/", "text": "\"Арсенал\" взе едва втора победа като гост във Висшата лига в последните си 10 мача, надигравайки много трудно \"Уотфорд\" с 1:0. Визитата на \"артилеристите\" на \"Викъридж роуд\" донесе и първата суха мрежа за състава на Унай Емери далеч от дома. Съставът от Лондон сложи край на серия от 15 поредни двубоя във Висшата лига, в които неизменно допускаше гол. Последната суха мрежа на \"Арсенал\" като гост беше в последния кръг от миналия сезон с \"Хъдърсфийлд\" (13 май 2018 г.). Единственият гол в двубоя отбеляза Пиер-Емерик Обамеянг още в 10-ата минута. Нападателят от Габон се разписа след груба грешка на вратаря на домакините Бен Фостър. Стражът опита да избие топката, но я прати в крака на Обамеянг и тя влетя в мрежата му. Само минута по-късно \"Уотфорд\" остана с човек по-малко. Капитанът на \"стършелите\" Трой Дийни беше изгонен, след като удари с лакът Лукас Торейра. Домакините претендираха, че Дийни не заслужава червен картон, а само жълт, но реферът Крейг Поусън не промени решението си. След почивката \"Арсенал\" игра със спокойствие, но това можеше да му изиграе лоша шега. Два много сериозни пропуска направи централният нападател на домакините Андре Грей. При първият от тях не уцели вратата, а при втората ситуация Ейнсли Мейтланд-Найлс изби топката от голлинията. Въпреки че бяха с човек по-малко \"стършелите\" бяха много опасни и в края направиха всичко, за да стигнат до гол. Отбраната на \"Арсенал\" се справи, а със силни изяви се отчете и вратарят Бернд Лено. Победата е много важна за \"Арсенал\", след като тимът се върна в топ 4, като има 66 точки след 33 срещи. Съставът е с една по-малко от големия си съперник \"Тотнъм\". Битката за местата в Шампионската лига е много оспорвана, след като \"Челси\" е пети, също с 66 точки, а \"Манчестър юнайтед\" е шести с 64. Сините са с мач повече от всички останали.", "date": "2019.04.15", "title": "\"Арсенал\" се върна в топ 4 след трудна победа над \"Уотфорд\""}
{"url": "https://www.dnevnik.bg/razvlechenie/2019/04/15/3420057_gurckiiat_prezident_osvobodete_skulpturite_ni_ot/", "text": "Гръцкият президент Прокопис Павлополус призова в понеделник Великобритания да освободи колекцията от мраморни фигури от Партенона от \"мрачния затвор\" на своя национален музей, с което отново изведе на предна линия реториката на кампанията, с която вече близо 200 години страната се опитва да си върне скулптурите, писа \"Ройтерс\".  Павлополус говори в Атина пред покрития със стъкло музей на Акропола, който поддръжниците на кампанията се надяват някой ден да приюти отново класическите реликви и фигури, взети от английски дипломат в началото на XIX век. \"Нека Британският музей дойде тук и направи сравнение между този музей (на Акропола) на светлината и мрачния, ако мога така да се изразя, затвор на Британския музей, където мраморите от Партенона са държани като трофеи\", заяви президентът. Все още няма официален отговор от страна на Британския музей, допълва агенцията. Британският лорд Елгин премахва 2500-годишните скулптури от храма на Акропола по време на периода, в който Гърция е под турско владичество. Фигурите са поставени в галерия във вътрешността на Британския музей в Лондон в помещение с естествена светлина, идваща от голям стъклен таван. Гърция многократно е настоявала за връщането на скулптурите след обявяването на независимостта й през 1832 г. и засили кампанията си в тази посока през 2009 г., когато отвори своя нов музей в подножието на Акропола.  В сградата се помещават скулптурите, оставени от Елгин, заедно с гипсови отливки на липсващите фигури, които посетителите могат да разгледат зад стъклените стени, осветени от слънцето. \"Музеят може да съхранява мраморите\", заяви Павлополус и допълни: \"Водим свещена битка за уникален паметник.\" Британският музей отказва да върне скулптурите, твърдейки, че те са били придобити от Елгин чрез напълно законен договор с Османската империя. Музеят, както и други британски институции са отказвали и на други подобни кампании за репатрации, цитирайки законодателство, което им пречи да разбиват колекции и настоявайки, че те могат да ги съхранят и представят на международната публика.", "date": "2019.04.15", "title": "Гърцкият президент: Освободете скулптурите ни от \"мрачния затвор\" на Британския музей"}
{"url": "https://www.dnevnik.bg/sport/2019/04/15/3420075_sled_desetiletie_v_jujna_amerika_rali_dakar_se_mesti_v/", "text": "След десет години в Южна Америка рали \"Дакар\" се мести в Саудитска Арабия, обявиха организаторите. Директорът на състезанието Давид Кастера обясни, че идеята за пътешествие сред непознатото винаги е била част от философията на надпреварата. Той заяви, че се вълнува от смяната на мястото на провеждане на ралито. \"Убеден съм, че това усещане ще бъде споделено от всички пилоти и навигаторите им\", каза той в обръщение в сайта на организацията. \"Като директор на събитието за мен е огромно предизвикателство да съм изправен пред празно поле с безгранични възможности\", добави той. Подробности за състезанието ще бъдат представени на 25 април на пресконференция в Рияд. От създаването му през 1978 г. до 2007 г. тежкото състезание неизменно се провеждаше и на африканска територия. През 2008 г. ралито беше отменено заради заплахи за сигурността на участниците в Мавритания. От следващата година рали \"Дакар\" се премести в Южна Америка, като продължи да носи името на столицата на Сенегал. Тази година  за пръв път в историята си състезанието се проведе само в една държава - Перу . Дотам се стигна след оттеглянето по икономически причини на Аржентина, Боливия и Чили. Наскоро се заговори  за възможността за евентуалното завръщане на рали \"Дакар\" в Африка .", "date": "2019.04.15", "title": "След десетилетие в Южна Америка рали \"Дакар\" се мести в Саудитска Арабия"}
{"url": "https://www.dnevnik.bg/ot_vas/novini_ot_vas/2019/04/15/3419991_gradinki_s_laleta/", "text": "Кашпите с лалета на входа на парк \"Заимов\" в София. Тази година този цвят е фаворит - има прилика с планинска циклама.", "date": "2019.04.15", "title": "Градинки с лалета"}
{"url": "https://www.dnevnik.bg/sviat/2019/04/15/3419956_prevrat_sled_prevrata_-_kak_voennite_v_sudan/", "text": "Суданци протестират дни наред след свалянето на президента Омар ал Башир от въоръжените сили на страната - самият той дошъл с преврат преди 30 години. Отстраняването му бе посрещнато радушно от мнозина в първите часове, но по-късно военните обявиха, че преходът към цивилна власт може да продължи до две години. Това предизвика нов, мълчалив протест пред Министерството на отбраната, който продължава и в този час. Военните обаче правят и отстъпки в опит да успокоят протестиращите, че няма да останат безсрочно на власт, и да намалят напрежението в страната. Някои от тях вече са факт, други все още са само обещания. Подобно на Алжир, много от участниците в тези митинги смятат, че отстъпките не са достатъчни, но други не са съгласни. Уволнения Представители на кабинета на Башир бяха арестувани. Самият му бивш вицепрезидент, повел и преврата - Ауад ибн Ауф - бе освободен като министър на отбраната. В началото той бе дори фактически ръководител на съвета, но подаде оставка след 24 часа на фона на масовото недоволство срещу кандидатурата. Известният като Салах Гош шеф на разузнаването - свързвано с репресии срещу протестиращи (а и с други граждани в последните 3 десетилетия) - също се оттегли. Той бе важна брънка в мрежата от институции и клиентелизъм, изграждана от Башир години наред, за да остане на власт. Дипломати, например посланиците в САЩ и в ООН, бяха сменени. Нови фигури поемат властта в армията и полицията. \"Изкореняване на режима\"  От една страна, решения, вземани по време на протестите срещу Башир и продължилото му три десетилетия управление, ще бъдат преразглеждани. Специални комисии ще разследват партията на Башир и ще търсят начини за борба с корупцията. Управляващият военния съвет нарече това \"изкореняване\" на досегашния режим. Отмяна на комендантския час. Военните въведоха комендантски час още в първите минути след преврата. Той обаче бе отменен след близо 48 часа. Премахване на цензурата. Не е ясно как тази мярка ще бъде изпълнена. Судан бе на 174-о място в миналогодишния индекс на \"Репортери без граници\" за свобода на информацията - най-лошият след Еритрея резултат в Африка. Диалог с опозицията  \"Няма да назначаваме премиер. Те (опозицията) ще изберат,\" каза говорителят на армията генерал-майор Шамс Аддин Шанто в телевизионно обръщение. Когато бъде формирано цивилно преходно правителство, то няма да включва никого от партията на Башир, но тя ще има право да предлага кандидати за следващите избори. Уважение към съпротивата  Демонстрантите обещаха, че ще останат на улицата, ако цивилното управление не започне веднага. Преходният военен съвет, управляващ след свалянето на Башир от власт, увери, че няма да разпръсне протеста в Хартум, но все пак призова демонстрантите да се завърнат към нормалния си живот. \"Червената линия\" е употребата на оръжия. Достатъчно ли е това За Би Би Си участници в днешния протест казват, че той ще продължи, докато цялата \"дълбока държава\" не бъде премахната. Това включва както представители на управлявалата 30 години партия, така и на службите за сигурност и въоръжените сили, които бяха силен играч в годините на Башир. Асоциацията на суданските профсъюзи, ръководеща протестите, съобщи, че на фона на призиви за \"свобода\" и \"революция\" от множеството пред министерството военните са се отказали да гонят протестиращите, сключили ръце в знак на решителност. От друга страна, някои протестиращи, интервюирани от катарската телевизия \"Ал Джазира\", изразяват предпазлив оптимизъм след отстъпките, обявени в края на седмицата от ръководителя на военния съвет Абдел Фатах Абдеррахман ал Бурхан, и смятат, че цивилните и военните могат и трябва да работят заедно - не може всички грешки в системата да се поправят за 30 години. Военните и представители на протестиращите преговарят от събота. Един от предлаганите варианти включва създаването на четиригодишно цивилно правителство под закрилата на въоръжените сили. Армията приема идеята \"консенсусен независим кандидат\" да оглави подобен кабинет. Според анализатора от Африканския център за стратегически изследвания Джоузеф Зийгъл, цитиран от \"Ал Джазира\", \"армията разбира, че ще е изправена пред огромна съпротива, ако опита да се задържи на власт\" и \"това силно би затруднило (военните) да управляват\". Същевременно за реформите, нужни за справяне с икономическата криза в страната, трябват техническа експертиза и подкрепа от международни финансови институции, които едва ли биха се съгласили да помогнат, ако няма цивилно правителство на власт.", "date": "2019.04.15", "title": "Преврат след преврата - как военните в Судан успокояват протестиращите"}
{"url": "https://www.dnevnik.bg/politika/2019/04/15/3420088_prezidentut_za_uchastieto_na_ivo_hristov_v_evrolistata/", "text": "Ден след като БСП включи в листата си с кандидати за евродепутати началника на кабинета му Иво Христов, президентът Румен Радев коментира, че уважава решението му, а според българската конституция гражданите имат правото и свободата да се кандидатират за изборни длъжности. \"Президентството не е феодална институция - всеки е свободен да направи своя избор. Това е лично решение на г-н Христов, което аз уважавам. Всеки е свободен да бъде там, където се надява да бъде най-полезен и най-значим\", заяви президентът, цитиран от прессекретариата му. Той допълни, че не е снемал доверието си от Иво Христов. Накрая посочи, че България има нужда от компетентни и свободомислещи представители в Европейския парламент, които да отстояват българския интерес в условията на все по-динамична европейска среда и да работят за все по-пълното интегриране на страната ни в обединена, силна и по-просперираща Европа. По повод на напрежението в Габрово държавният глава каза: \"Цели поколения в България израснаха с чувство за безнаказаност, затова и се вихри този произвол и гневът на хората е разбираем. Основният проблем е в беззаконието, което е всеобщ проблем и за държавата. Според мен трябват два паралелни подхода в този случай. Първият е безкомпромисно и твърдо прилагане на закона, вторият, много важен и стратегически подход, е да се води борба със социалните причини, които водят до престъпност – ниското образование и липсата на трудова заетост, на чувство на отговорност пред обществото.\" Президентът е във Велико Търново за участие в честванията по случай 140 години от приемането на Търновската конституция. Пред журналистите там Румен Радев заяви, че създателите на първата ни конституция са оставили завети за политическата мъдрост и за народния суверенитет, както и най-важното – законите да се правят от народа и за народа. \"Ще пожелая на нашите народни представители да не забравят тези завети, да се водят от тях, за да има по-малко президентски вета върху лобистки закони и по-малко закони, отменяни от Конституционния съд\", заяви държавният глава.", "date": "2019.04.15", "title": "Президентът за участието на Иво Христов в евролистата на БСП: Не съм снемал доверието си от него"}
{"url": "https://www.dnevnik.bg/sport/2019/04/15/3420050_fotogaleriia_iziashtestvoto_na_bulgarskite/", "text": "България постигна успех в домакинството на Световната купа по художествена гимнастика. Катрин Тасева  .", "date": "2019.04.15", "title": "Фотогалерия: Изяществото на българските гимнастички от Световната купа в София"}
{"url": "https://www.dnevnik.bg/sviat/2019/04/15/3419848_v_turciia_vseki_chetvurti_jurnalist_veche_e_bez_rabota/", "text": "На Ерсан Атар му идва като гръм от ясно небе: след 22 години дейност като съдебен репортер изведнъж 46-годишният журналист е уволнен - по неясни причини. След четири месеца той си намира работа във фабрика за зехтин. \"Може би звучи малко цинично, но през последните ми години като журналист имах чувството, че вредя някому. Това усещане ме безпокоеше много. Сега вече произвеждам нещо за хората\", споделя той. Хиляди безработни журналисти По данни на турската статистическа служба TÜIK през 2018 година журналистите са били второто най-силно засегнато от безработица професионално съсловие след социалните работници. Само за 1 година делът на безработните журналисти е достигнал 23.8 процента. Депутатът от Републиканската народна партия Баръш Яркадаш смята, че този процент е още по-голям. \"По мои изчисления, делът на безработните журналисти се движи между 25 и 30 процента - най-малко 3 хил. от общо 10 хил. журналисти са безработни. И по всичко изглежда, че броят им ще нараства\", казва той за ДВ. Големите медийни картели доминират журналистическия бранш. И плурализмът остава на заден план. Опитът за преврат през 2016 година доведе до закриването на 173 редакции, а 800 журналисти загубиха акредитациите си, припомня Яркадаш. И това според него е основната причина за стремителното увеличаване на безработицата сред журналистите. А слабите синдикати в Турция допълнително изострят проблема. Помощ за самопомощ Турският журналистически съюз TSG се опитва да разреши проблема. Програмата \"Медии за демокрация/Демокрация за медиите\" трябва да помогне за намаляване на безработицата сред журналистите. Тази програма се финансира от ЕС и стартира на 1 април. Целта е насърчаването на плурализма и свободата на пресата в Турция. Програмата предлага помощ на журналистите като свободни сътрудници, например при създаването на собствени сайтове. \"Нашата цел не е да подаряваме риба, а да ги научим как да я ловят. Искаме да покажем на турските журналисти, че ценим високо техните усилия\", казва координаторът на програмата Юсуф Канлъ. В рамките на програмата журналистите могат да пишат до пет журналистически материала и да ги публикуват на специално създадения за целта сайт на Съюза на журналистите, който им предоставя техника и материали - звукозаписни студиа, компютри и софтуер. Журналистите на свободна практика ще получават също и експертна помощ. Слаби синдикати Координаторът на програмата Юсуф Канлъ допълва, че липсата на солидарност и добра организация също са причини за високата безработица сред турските журналисти. Той критикува това, че само седем процента от турските журналисти членуват в някой синдикат. \"И тогава е достатъчна едно дума от шефа или от политиката. Ние искаме да решим и проблема с организацията\", казва той. За да могат да се възползват от предимствата на тази програма, журналистите трябва да изпълняват едно важно условие - да членуват в синдикат или в журналистически съюз. Ерсан Атар не смята да се завръща към журналистическата професия. Той обаче не е загубил надежда за своите млади колеги. \"Надявам се журналистите в Турция отново да могат да работят в нормални условия - когато универсалните принципи като свобода на пресата и мненията няма да бъдат потъпквани от никого\", казва Атар.", "date": "2019.04.15", "title": "В Турция всеки четвърти журналист вече е без работа"}
{"url": "https://www.dnevnik.bg/sviat/2019/04/15/3419986_brekzit_rushi_britanskata_politicheska_sistema/", "text": "Едва ли има по-добър символ на проблемите на британската демокрация в епохата на Брекзит от този: наложи се депутатите да бъдат изпратени вкъщи в разгара на дебатите, когато спукана тръба наводни залата на Камарата на общините. Тази картина перфектно илюстрира проблема на парламента, опитващ се да разреши гатанката Брекзит. Погледната отвън, институцията е бляскав, световноизвестен символ на демокрацията, издигащ се величествено на брега на Темза. Отвътре тя е грохнала и все по-негодна за употреба. Скритите недъзи на британската политическа система бяха изложени на показ - и гледани по телевизията в цял свят - откакто избирателите преди близо три години  гласуваха за напускане на Европейския съюз . Процесът на вземане на решение стигна до задънена улица, въпреки че и бизнес лидери, и граждани в един глас молеха за сигурност. Много британци изпитват смесица от разочарование, любопитство и срам от текущия политически хаос. Същото важи за политиците и от двата лагера - за и против Брекзит. \"Срамувам се, че съм член на този парламент\", каза проевропейският депутат от Либералнодемократическата партия Норман Лам, след като депутатите за пореден път не успяха да намерят път към Брекзит. А консерваторът и привърженик на Брекзит Бил Кеш каза миналата седмица, че Великобритания е \"унизена\", защото не можа да  напусне ЕС в уречения срок.  През последните месеци в парламента, където депутатите многократно се опитваха и не успяваха да се договорят за пътна карта за британското напускане, станахме свидетели на вотове \"на косъм\", нощни заседания и театрален драматизъм. Този политическа \"сапунена опера\" рязко повиши зрителския интерес към уебсайта, излъчващ на живо парламентарните заседания, и превърна председателя на  Камарата на общините Джон Бъркоу  в международна знаменитост с неговите провлачени крясъци \"Ордър-р-р\" (\"Ред!\") Но целият този \"шум и ярост\" не означава нищо. Великобритания не е по-близо до изхода от ЕС, нито по-наясно за посоката след Брекзит, отколкото в началото на годината. Споразумението за развода, сключено между правителството на премиера Тереза Мей и ЕС в края на 2018 г., излага условията за регулирано  напускане на Обединеното кралство  и обещава тесни връзки в бъдеще. От януари досега парламентът го отхвърли три пъти. Депутатите, които са за Брекзит, не искат да гласуват за него, защото предпочитат по-категорично откъсване от блока. Проевропейските политици го отхвърлят, защото го смятат за лош заместител на членството в ЕС. Парламентът гласува и по други опции, включително за напускане без споразумение и за организиране на нов референдум за британското членство. И два пъти депутатите отхвърлиха всичките варианти. За да се избегне  хаотично напускане без сделка , което би могло да съсипе икономиката, която и без това върви надолу поради несигурността около Брекзит, Мей два пъти се обърна към ЕС с молба за отсрочка. Въпреки нарастващото раздразнение на блока от Великобритания той два пъти се съгласи, отлагайки Деня на Брекзит първо от 29 март за 12 април, а после и до 31 октомври. Британският бизнес дълбоко въздъхна с облекчение, но се опасява, че облекчението ще бъде временно, освен ако политиците не успеят да решат политическата криза, която не е спряла да се задълбочава от изненадващия резултат от референдума за Брекзит през 2016 г. досега. На фона на масово недоверие в политиците - усещане, което нараства от доста години, избирателите гласуваха за напускане на ЕС въпреки съветите на правителството, на повечето икономисти и на големите бизнес групи. Британската политическа система доказа, че е зле подготвена да изпълни волята им. Консервативното правителство на Мей няма мнозинство в парламента - рядкост за Великобритания, и изпитва сериозни трудности да прокара своята политика. И двете главни партии в страната - консерваторите и  опозиционните лейбъристи , са вътрешно разделени относно Брекзит и започнаха \"да се люспят\". Повече от дузина депутати напуснаха партийните редици през последните месеци и заседават като независими. Проевропейски депутати \"от задните редове\" влязоха във война с правителството, присвоявайки си контрола над парламентарния дневен ред, и наложиха дебати и гласувания на различни поправки за Брекзит. Консерватори \"брекзитъри\" поискаха Мей да подаде оставка, защото не е успяла да да изведе Великобритания от ЕС. В тази обстановка стресираните, изтощени политици от парламента и техните екипи не крият откровеното си облекчение от 10-дневната великденска ваканция, която започна в края на миналата седмица. Премиерът ги умоляваше да си поемат дъх, да размислят и да се върнат готови да сключат компромис за Брекзит. Междувременно правителството на Мей продължава преговорите с лейбъристите с надеждата за намиране на допирни точки. Няма обаче признаци за какъвто и да било очертаващ се консенсус. \"Брекзитърите\" в Консервативната партия продължават да заговорничат, за да отстранят Мей и да я заменят с по-силен застъпник на Брекзит като бившия външен министър Борис Джонсън. Проевропейските политици все още се надяват да постигнат нов референдум за Брекзит, който би могъл да доведе до мандат за оставане на Обединеното кралство в ЕС. Лейбъристите копнеят за парламентарни избори, въпреки че има риск избирателите да решат да накажат всички политици заради възмущението от провала на Брекзит. Не се вижда краят на драмата, която кара наблюдателите в цял свят озадачено да се чешат по главата (и от време на време да се подсмиват) заради британските терзания. Британският евродепутат Ричард Ашуърт каза пред колегите си от ЕС, че Брекзит е родил \"една тъжна нация, разделена като никога досега, и една Камара на общините, затънала в криза\". \"Нека Брекзит послужи като поука за народите в Европа\", предупреди той. Някои наблюдатели обаче съчувстват на Великобритания, която публично се мъчи да реши дълбоко разединяващи въпроси за своите ценности и място в света - въпроси, които са валидни не само за Обединеното кралство. \"Парламентът отразява разделенията в нашата страна\", казва Ананд Менън - директор за Великобритания в мозъчния тръст \"Променяща се Европа\", и продължава: \"Всичко това е брутално и ужасно и не спира. Това е вътрешната политика при демокрацията в най-емоционалния й вид. Настроението сред международните наблюдатели, с които разговарям, е нещо от рода на: \"Слава богу, че не сме на тяхно място!\" /БТА", "date": "2019.04.15", "title": "Брекзит руши британската политическа система"}
{"url": "https://www.dnevnik.bg/photos/snimka_na_denia/2019/04/15/3419983_snimka_na_denia_v_shtutgart_slagat_asfalt_koito/", "text": "Асфалт, който намалява вредните емисии от превозните средства, се полага по улиците в един от кварталите на Щутгарт, съобщи \"Ройтерс\" в текст към серия от снимки от района.", "date": "2019.04.15", "title": "Снимка на деня: В Щутгарт слагат асфалт, който намалява вредните емисии"}
{"url": "https://www.dnevnik.bg/zelen/2019/04/15/3419897_otraviane_na_pcheli_v_dobrudja_povdiga_sumneniia_za/", "text": "Има данни за масово отравяне на пчели в Североизточна България. За това сигнализираха  репортаж на БНТ  от Исперих и много потребители в социалната мрежа \"Фейсбук\". За \"Дневник\" председателят на Съюза на българските пчелари Михаил Михайлов разясни, че организацията е била потърсена за помощ от няколко пчелари от районите на Балчик, Варна, Добрич и Исперих. Производителите имат нужда от помощ за това как законово да докажат щетите си и да получат обезщетения. Към момента Михаил Михайлов не може да коментира със сигурност причините за отравянето, защото се очаква резултатите от химичния анализ на пробите от измрелите пчели да се оповестят до края на тази седмица. \"Отравяне е, няма как пчелите да умрат от чистия въздух\", коментира Михайлов. За да се докаже това обаче, законовата процедура (чл. 12 от Наредба 13/2016 г. за опазването на пчелите и пчелните семейства от отравяне) изисква реакция на пчеларите за свикване на комисия и протоколиране на взимане на проби от мъртвите пчели до 24 часа. В някои случаи пострадалите производители са пропуснали този срок и няма да имат възможност да докажат отравянето. Михайлов предполага, че отравянето на пчели е предизвикано от нарушение на чл. 33 от Закона за пчеларството, който забранява пръскането на растителност с препарати по време на цъфтежа им. Спазването на забраната е особено важно при отглеждането на рапица, която цъфти първа сред медоносните култури и се отглежда масово в Добруджа. Председателят на Съюза на българските пчелари уточни, че третирането с продукти за растителна защита може да се разреши извънредно, когато посевите са нападнати от повече от три вредителя и има и други свидетелства за наличието на каламитет. Според Михайлов обаче има растениевъди, които си издействат разрешителни за пръскане по тези условия без доказателства. Най-често обаче пръскането с препарати на растенията по време на цъфтеж се прави без каквото и да било разрешително. По думите на експерта проблемът е не броят на пострадалите кошери, а че това е регулярна практика, на която пчеларите не могат да противодействат. \"Трудно се доказва съответствие между анализите на пробите от пострадалите пчели и ползваните на терен растителни препарати\", казва Михайлов. \"Някои пчелари не могат да спазят изисквания срок от 24 часа за свикване на комисия по Наредба 13.\" По закон в комисията, която трябва да протоколира отравянето и взетите проби, участват представител на съответната общинска служба по земеделие, на съответната община, на областната дирекция по безопасност на храните, на Изпълнителната агенция по селекция и репродукция в животновъдството, както и пчелар проверител. Ако пчеларят успее да протоколира отравянето в еднодневния срок, пробите трябва да се изследват от акредитирана лаборатория за анализ на пестициди, а в България има само една такава - в Пловдив. Към момента само част от пострадалите пчелари са подали проби за анализ и резултатите се очакват в края на тази седмица. Пчелите и пестицидите      Пестицидите са проблем, срещу който пчелари и природозащитници алармират и протестират от години - виж  тук  и  тук . Каузата се защитава под надслова Let It Bees от природозащитници в България и от  международна кампания  на интернет страницата \"Авааз\". Онлайн активистите от  SumOfUs  цитират доклад на ООН, който показва, че пчелите и други опрашители са застрашени от глобално изчезване, а човечеството разчита на тях за 75% от хранителните си култури. \"Когато пчелите умрат, хората ще гладуват\", гласи мотото на тяхната кампания. От гледна точка на биоразнообразието опазването на много растителни видове зависи от жизнената популация на пчелите.  Докладът от 2018 г.  на Агенцията на ООН за храните и земеделието показва, че пчелите помагат за оцеляването на горските екосистеми и че \"пчелите и други опрашители са от жизненоважно значение за опазването на околната среда и биоразнообразието, както и за много други измерения на глобалното устойчиво развитие\". В резултат на дългогодишните кампании преди година Европейският съюз реши да забрани най-широко използваните в света инсектициди от всички области поради сериозната опасност, която те създават за пчелите. Забраната за препаратите неоникотиноиди, одобрена от държавите членки на 27 април 2018 г., трябваше да влезе в сила до края на 2018 г. и означава, че те могат да се използват само в затворени оранжерии.", "date": "2019.04.15", "title": "Отравяне на пчели в Добруджа повдига съмнения за незаконно пръскане"}
{"url": "https://www.dnevnik.bg/citat_na_deniia/2019/04/15/3419838_citat_na_denia_da_rabotish_6_chasa_6_dni_v_sedmicata_e/", "text": "Това каза основателят на гиганта в онлайн търговията \"Алибаба\" Джак Ма в профила на компанията в приложението за съобщения \"Уичат\". Така нареченият график \"996\" означава да се работи от 9 часа сутрин до 9 часа вечер шест дни в седмицата.  Ма предизвика бурни реакции с този коментар за работата в технологичните компании, съобщи телевизия Си Ен Би Си, цитирана от БТА. Думите му всъщност бяха обръщение към служителите. Според него много хора нямат възможност за извънреден труд, така че имащите шанс трябва да се възползват от него. \"Ако не работите \"996\", когато сте млади, кога въобще ще можете да работите \"996\", пита Ма. Допълва, че не съжалява, че е работил 12 часа дневно. \"Нека ви попитам, ако не влагате повече време и енергия от останалите, как ще постигнете успеха, който искате?\" \"Само за работодателите\" Това е позицията му в дебата за баланса между работата и личния живот, оформил се във връзка с труда на служителите в технологични компании в последните месеци. Миналия месец активисти от сайта \"Джитхъб\" (GitHub) на \"Майкрософт\"(Microsoft) създадоха дискусионна група, наречена \"996. Ай Си Ю\" (996. ICU), според която служителите, които работя толкова часове, може да стигнат до \"прегряване\" и отделението за интензивни грижи. Бившият учител на 54 години обяснява успеха с усилената работа в първите години на \"Алибаба\". В интернет обаче много коментиращи пишат, че допълнителните часове труд са \"извънредна благословия\" само за работодателите. Промяна в позицията Не само Ма защитава извънредния труд. През ноември основателят на \"Тесла4 (Tesla) Илън Мъск, който е горещ защитник на многото часове положен труд, написа в Туитър, че никой не е променил света, работейки 40 часа седмично. В неделя обаче Джак Ма смекчи коментарите си, като каза, че решението да се работи извънредно трябва да бъде взето от служителите, а не да се налага от работодателите. Според него компаниите, които се опитват да въведат насила тази практика, са глупави и обречени на провал. \"На никого не му харесва да работи в компания, която те принуждава да работиш \"996\". Не само, че е нечовешко, но и е нездравословно и не е устойчиво в дългосрочен план, а освен това работниците, близките и законът не го одобряват\", написа Ма в китайския микроблог \"Уейбо\" (Weibo). \"Ако намерите работа, която ви харесва, \"996\" няма да съществува като проблем, ако не сте запалени по това, което правите, всяка минута на работа е мъчение\", допълни той. Ма направи коментарите си след статия в китайския вестник \"Женмин Жибао\" в четвъртък, в която се изтъква, че графикът \"996\" нарушава трудовите закони на страната. Според закона работната седмица не може да надхвърля 40 часа.", "date": "2019.04.15", "title": "Цитат на деня: Да работиш 12 часа 6 дни в седмицата е огромна благословия"}
{"url": "https://www.dnevnik.bg/video/2019/04/15/3420083_video_drugite_novini/", "text": "Одобриха новите европейски правила за авторското право", "date": "2019.04.15", "title": "Видео: Другите новини"}
{"url": "https://www.dnevnik.bg/sviat/2019/04/15/3420090_krainodesen_francuzin_be_osuden_na_zatvor_za_otrichane/", "text": "Крайнодесният френски есеист Ален Сорал беше осъден днес във Франция на една година затвор за оспорване на съществуването на холокоста, предаде агенция \"Франс прес\". 60-годишният Сорал, чието истинско име е Ален Боне, беше осъден за това, че публикувал на сайта си спорни заключения на адвоката си, направени във връзка с друго съдебно дело. Сорал не присъства в съдебната зала по време на заседанието, протекло при закрити врата в съд в Париж, и беше издадена заповед за ареста му. Адвокатът на Сорал - Дамиен Вигие, пък беше осъден на 5000 евро глоба за съучастничество заради съдържанието на публикуваните негови заключения. Съдът наложи по-строго наказание от исканото от прокурора. Сорал вече е осъждан няколко пъти, най-вече за подбуждане на расова омраза. По време на съдебното заседание на 5 март обвинението поиска 6 месеца затвор за Сорал и глоба от 15 000 евро за адвоката му. Сорал и Вигие трябва да платят символично едно евро за нанесени щети и лихви на четири антирасистки организации, конституирани като цивилни страни по делото, както и по 1500 евро на всяка една от тях за разноски по делото. През 2016 г. сайтът на Ален Сорал \"Равенство и помирение\" публикува рисунка, на която лицето на Чарли Чаплин е пред еврейската звезда, а текстът към нея гласи \"Къде си, холокост?\". Заради тази публикация, определена като негативна, Сорал бе осъден на 10 000 евро глоба, като в случай на неплащането й той може да влезе в затвора. През ноември 2017 г. същият сайт публикува заключения на адвоката на Сорал, а на придружаващата текста рисунка имаше обувка и перука. \"Обувките и косите са свързани с паметните места, които са обособени като места за поклонение. Там такива предмети са струпани на купчини, за да направи силно впечатление на човешкото въображение\", се казваше в заключенията на адвокат Вигие. \"Косите се режат на всички места за масово задържане и това се обяснява с хигиената\", добавя Вигие в заключенията си и цитира отрицателя на холокоста Робер Фарисон. Що се отнася до други два елемента от рисунката към тези заключения, а именно \"сапун и абажур\", адвокатът казва, че сапуните, направени от нацистите от човешка мазнина, или абажурите, направени от човешка кожа, са единствено \"военна пропаганда\". След публикуването на заключенията на адвоката две еврейски организации във Франция подадоха сигнал в прокуратурата.", "date": "2019.04.15", "title": "Крайнодесен французин бе осъден на затвор за отричане на холокоста"}
{"url": "https://www.dnevnik.bg/sport/2019/04/15/3419881_futbolnata_asociaciia_na_angliia_obiavi_rekordni/", "text": "Английската футболна асоциация (ФА) обяви приходи 376 милиона паунда за сезон 2017-2018. Резултатите важат за финансовата година, която приключва през юли 2018 г., и организацията бележи ръст на приходите с 25 милиона паунда. През 2016-2017 година приходите на ФА бяха 351 милиона. Телевизионните права продължават да бъдат най-големият приход на средства за организацията. За миналата година те възлизат на 225 милиона паунда. Освен рекордните приходи от ФА обявиха, че са инвестирали в подобряването на футбола в Англия 128 милиона паунда. От ФА очакват още по-големи приходи в края на финансовата 2018-2019 година. В следващия отчет в сила ще влязат новите сделки с редица спонсори. ФА подписа 12-годишен договор с доставчика на спортна екипировка \"Найки\", както и тригодишно удължаване на сделката с авиокомпанията \"Емирейтс\" за спонсор на ФА къп. Другите спонсори на организацията са Budweiser, Pitch и IMG. \"ФА се намира в отлично финансово състояние. Благодарение на това ние ще продължим да подкрепяме с пълни сили развитието на английския футбол. Много важен за нашия проект е комплексът \"Сейнт Джордж парк\", който ни позволява да подготвяме всички отбори\", каза председателят на ФА Мартин Глен.", "date": "2019.04.15", "title": "Футболната асоциация на Англия обяви рекордни приходи"}
{"url": "https://www.dnevnik.bg/video/s_dve_dumi/2019/04/15/3418851_koi_e_vinoven_za_brekzit_video/", "text": "Почти три години минаха от референдума, на който 17 млн британци гласуваха да напуснат Европейския съюз. Но зад това съдбоносно решение стоят десетилетия тихо недоволство срещу ЕС и вътрешни конфликти в бившата империя. Кой е виновен за Брекзит, вижте във видеото на \"Дневник\".", "date": "2019.04.15", "title": "Кой е виновен за Брекзит (видео)"}
{"url": "https://www.dnevnik.bg/sviat/2019/04/15/3416673_evropa_triabva_da_preformatira_nato_i_vruzkata_si_sus/", "text": "В следващите 10 години Европа ще трябва да се пригоди към нова система на международни отношения и зависимости, включително чрез преформулиране на трансатлантическите отношения - както със САЩ, така и в НАТО. В момента ангажираността на Вашингтон с тази организация е солидна, расте и финансовата подкрепа за натовските държави в Източна Европа, а алиансът е по-силен, отколкото беше преди 5 години. Но това отношение ще продължи, докато Русия е възприемана като заплаха, а американците смятат, че Москва е в упадък и със свиващо се влияние, докато в другия край на света се въздига Китай. За европейците това означава, че ако искат да останат важен съюзник на САЩ, ще трябва да могат да помагат на Вашингтон да разпространява властта си в Азия и други части на света. А дори да предпочете да не помага на САЩ, Европа ще трябва да е способна изцяло сама да гарантира сигурността си - в НАТО или извън него - за да запълни вакуума, който би се създал от фокусирането на американците върху Азия. Това предупреждава представена в Европейския парламент прогноза за международните отношения и развитието на обществата в следващите 10 години на аналитичният център на ЕС Система за европейска стратегия и политически анализ (ESPAS). Под заглавието  \"Глобални тендензии до 2030 г.: Предизвикателства и избори за Европа\"  водещият автор Флоранс Гауб посочва още, че в края на следващото десетилетие ще са настъпили чувствителни промени, включително в начина, по който се формират силата и влиянието на държавите. Гауб е възпитаничка на Мюнхенския университет, френските SciencesPo и Сорбона, доктор е от Хумболтовия университет в Берлин и е бивш преподавател в Колежа по на НАТО по отбраната. В доклада се посочва, че Европа трябва да се съобразява с редица фактори, включително демографския и особено промяната в Африка. В най-вероятния сценарий през 2030 човечеството ще се е увеличило с 1 млрд. души до 8.551 млрд. жители и това ще е най-видимо в съседна Африка. Там населението ще нарасне с близо 450 млн. души (до над 1.7 млрд.) - почти толкова, колкото в значително по-многолюдната Азия В следвакото десетилетие Европа ще намалее с около 4 млн души (до 739 млн.). Но числеността на населението вече няма да е толкова важен фактор, тъй като към 2030 г. ще се оформи различна структура за разпространяване на власт и влияние. Все още се говори за многополярен свят, докато бъдещето е на свят, в който са важни т.нар. възлови пунктове на множество мрежи, покриващи планетата. Силата на една страна вече няма да се измерва единствено с броя на жителите ѝ, БВП на иконоиката и разходите за отбрана. Властте ще се упражнява не само от държави, но и от големите градове, региони, компании и транснационални потоци. Затова за държавите е изключително важно да участват в международни организации и връзки, да търгуват и разпространяват помощ в чужбина да имат отношения с повече партньори, да вдъхновяват останалите и да упражняват влиянието си по този начин, препоръчват авторите. В момента това е особено притеснителна препоръка за България, тъй като неотдавна проучване на Европейския съвет за външна политика показа, че в ЕС никой - с изключение донякъде на румънците - не припознава българите като партньори за съвместни начинания. Екипът на Флоранс Гауб коментира и атаката, на която е подложена демокрацията в Европа в момента. Тя се изразява във възхода на популистки партии, намеса в избори, отслабване върховенството на закона, бунтуване срещу промени и реформи, проблеми заради обществено неравенство и миграция. Това е поправимо, особено ако политиците успеят да съкратят дистанцията с избирателите си, а модерните технологии за свързаност, социални мрежи и други средства могат да улеснят този процес. Но в доклада има и важно предупреждение - защитата на демокрацията се нуждае от съответната инфраструктура, включваща механизми за надзор, контрол и търсене на отговорност. Тази инфраструктура трябва да не допуска популисти в правителствата, тъй като е доказано, че веднъж попаднали във властта, те посягат на фундаментални принципи като върховенство на закона и свобода на медиите.", "date": "2019.04.15", "title": "Европа трябва да преформатира НАТО и връзката си със САЩ, според прогноза"}
{"url": "https://www.dnevnik.bg/citat_na_deniia/2019/04/15/3419598_citat_na_denia_moci_e_nai-obichaniiat_futbolist_v/", "text": "С тези думи изпълнителният директор на \"Лудогорец\" Ангел Петричев говори за ситуацията с изгонването на Козмин Моци в края на  мача с \"Левски\" (2:0) . Според него румънският защитник просто се е зарадвал след гола си и не е искал да провокира агитката на сините. След като вкара от дузпа за 2:0, Моци застана пред сектор Б с победоносно вдигнати ръце. Това ядоса привържениците на \"Левски\", като част от тях излязоха на пистата и се наложи намеса на полицията. Изпълнителният директор на сините Павел Колев заяви, че Моци заслужава поне пет мача наказание.", "date": "2019.04.15", "title": "Цитат на деня: Моци е най-обичаният футболист в България"}
{"url": "https://www.dnevnik.bg/sport/2019/04/15/3419637_fotogaleriia_sportnite_momenti_ot_uikenda/", "text": "Катрин Тасева допълни силното представяне на гимнастичките в София. В индивидуалната надпревара тя спечели   - в многобоя, съчетанията с топка, бухалки и лента.", "date": "2019.04.15", "title": "Фотогалерия: Катрин Тасева, Салах и другите спортни герои от уикенда"}
{"url": "https://www.dnevnik.bg/sviat/2019/04/15/3419645_kim_chen-un_si_prisudi_novo_zvanie_-_predstavitel_na/", "text": "Севернокорейският управник Ким Чен-ун си присъди ново звание - \"Върховен представител на целия корейски народ\", с което ще е наричан от държавните медии, предаде БТА, като се позова на ДПА. Новата титла за пръв път беше забелязана преди няколко дни в съобщенията за новоизбрания състав на Върховното народно събрание - севернокорейския парламент. \"Претенцията да бъде лидерът на всички корейци е в съзвучие с дългосрочната цел на Ким Чен-ун да обедини Корейския полуостров под свое ръководство\", написа експертът по Северна Корея от Виенския университет Рюдигер Франк в \"38 Север\" (38 North), новинарски сайт на Американско-корейския институт. Макар от правителството в Сеул все още да няма официална реакция, южнокорейски анализатори подозират, че новото звание на Ким може да послужи и за още по-голяма консолидация на позицията му. Засега Пхенян избягваше да претендира открито за лидерство на целия Корейски полуостров. \"Затова новото звание е скъсване с миналото и е открито предизвикателство към ролята на Южна Корея и президента й\", пише Франк. Миналата година Ким и южнокорейският президент Мун Дже-ин се срещнаха три пъти. На първата среща през април те се споразумяха да премахнат ядрените оръжия на Корейския полуостров. Макар че общата декларация остави отворен въпроса за конкретните мерки за постигане на ядреното разоръжаване, срещата направи много за подобряване на междукорейските отношения, отбелязва ДПА.", "date": "2019.04.15", "title": "Ким Чен-ун си присъди ново звание - представител на всички корейци"}
{"url": "https://www.dnevnik.bg/bulgaria/2019/04/15/3419652_dokaza_se_che_bsp_e_nai-demokratichnata_partiia_zaiavi/", "text": "След заседанието на Националния съвет на БСП вчера се доказа, че БСП е най-демократичната партия и гласът на хората се чува и има значение. Това заяви лидерът на Партията на европейските социалисти (ПЕС) Сергей Станишев в ефира на \"Нова телевизия\". В неделя след десет часа дебати и таен вот  Националният съвет на БСП напълно размести предложената от лидера Корнелия Нинова  листа с кандидати за евродепутати на изборите на 26 май т.г. Сергей Станишев, който  тясното ръководство на партията искаше да отстрани , ще бъде  кандидат за евродепутат на пето място  в листата. \"Когато нещо се прави на инат и на всяка цена – има отпор. Националният съвет са хора зрели, с политическа отговорност, можехме да си спестим това, което си причинихме. Никога не е имало такова напрежение в БСП при подредба на листи за Европейския парламент\", каза той и добави, че за тази листа се е изгубило много време. По думите му той не участва в изборите \"на всяка цена\", но ако не е бил в листата, това е щяло да затрудни работата му. \"На второ и трето място имаме млади социалисти, което показва желание партията да се обновява. Що се отнася до Иво Христов (началникът на кабинета на президента Румен Радев), който е на четвърто място – според мен трябва да покаже повече ангажираност към БСП\", каза той. Станишев е на мнение, че одобрената листа има силно гражданско присъствие, както и силно БСП присъствие. По повод позицията на лидера на БСП Корнелия Нинова, че след пренареждането на листата  отговорността вече е на Националния съвет , Станишев заяви, че това изказване е несериозно. \"Политиката не е въпрос на налагане на собствена воля, а на намиране на решения\", заяви Станишев. \"Тези избори са състезание на твърдите ядра на партиите, защото традиционно няма голяма избирателна активност. Ако кампанията затъне със скандали, изобщо няма да има дискусии за политиката. Като част от листата ще акцентирам какво се случва в Европа и как да бъде променено статуквото на ЕНП и да няма \"Европа на две скорости\", каза той.", "date": "2019.04.15", "title": "Доказа се, че БСП е най-демократичната партия, заяви Сергей Станишев"}
{"url": "https://www.dnevnik.bg/sviat/2019/04/15/3419658_makron_shte_obiavi_merki_v_otgovor_na_jultite_jiletki/", "text": "Френският президент Еманюел Макрон ще обяви днес по телевизията първоначален пакет от мерки, които ще предприеме, за да отговори на политическите, икономическите и социалните искания на \"жълтите жилетки\", които протестират от пет месеца, предаде \"Франс прес\". В изявление, което ще направи по телевизията в 20 ч. местно време (21 ч. българско), той ще говори за приоритетните действия и конкретните мерки, които предвижда, съобщи Елисейският дворец. В сряда Макрон ще обясни и ще представи в детайли тези мерки на пресконференция в Елисейския дворец. Той ще направи това за пръв път от началото на петгодишния си мандат през 2017 г. През януари президентът поде \"големите национални дебати\", за да потърси решение на най-голямата криза, разразила се от идването му на власт - протестите на \"жълтите жилетки\" срещу данъчната и социалната му политика. Макрон участва в стотина часа дебати в цяла Франция, но на тях той само изслушваше, без нищо да предлага. Дебатите протекоха на 10 000 събрания, а в 16 3337 общини бяха поставени \"книги за оплаквания\", в които гражданите изложиха предложенията си. Над 500 хил. души направиха онлайн предложения за промени в политиката на уебсайт, създаден специално за дебатите, които продължиха от януари до март. Според приближени на Макрон той ще обяви дълбоки промени, може би дори предстоят изненади, посочва АФП. Вчера Макрон е уведомил за намеренията си министър-председателя Едуар Филип и основните министри. Вестник \"Журнал дю диманш\" прогнозира вчера, че Макрон може да възстанови обвързването на ниските пенсии с инфлацията и да предложи някои данъчни облекчения, посочва ДПА. Социологическите анкети обаче показват, че \"жълтите жилетки\", които готвят 23-и протест тази събота, не очакват \"големите дебати\" да донесат решение на кризата, отбелязва АФП. /БТА", "date": "2019.04.15", "title": "Макрон ще обяви мерки в отговор на \"жълтите жилетки\""}
{"url": "https://www.dnevnik.bg/bulgaria/2019/04/15/3419654_kratki_novini_zapochna_kampaniiata_za_priem_v_purvi/", "text": ". Приходната агенция в София има нов директор Това е Андреана Галчева, която е досегашният зам.-директор Илиана Христова, която поема поста заместник-председател на Комисия за финансов надзор, съобщава \"Медиапул\". Назначението е факт от 11 април със заповед на изпълнителния директор на НАП Галя Димитрова, до провеждане на конкурс.. Галчева е завършила \"Счетоводство и контрол\" с квалификация магистър по икономика в Стопанската академия в Свищов. Постъпва в НАП през 1999 г. като данъчен инспектор в данъчна служба \"Лозенец\", където остава до 2008 г. През следващите 5 години работи като ръководител на екип, а впоследствие и началник на отдел \"Ревизии и проверки\" в дирекция \"Средни данъкоплатци и осигурители\". От 2013 г. става зам.-териториален директор на ТД на НАП София с ресор \"Контрол\", \"Държавни вземания\" и \"Събиране\". \"", "date": "2019.04.15", "title": "Кратки новини: Започна кампанията за прием в първи клас"}
{"url": "https://www.dnevnik.bg/evropa/2019/04/15/3419663_socialdemokrati_i_krainodesni_sa_s_pochti_raven/", "text": "Социалдемократическата партия и крайнодясната \"Финландците\" са с почти изравнени позиции тази вечер след преброяване на 95 на сто от гласовете, подадени на парламентарните избори във Финландия, предаде \"Франс прес\". Прогнозни резултати сочат, че социалдемократите ще получат 40 места в 200-членния парламент, а \"Финландците\" - 39. Центристката партия на досегашния премиер Юха Сипиля е четвърта. Сипиля бързо призна поражението си и заяви, че неговата партия е най-големият губещ на изборите. \"Не очаквах подобен резултат, никой не го очакваше\", заяви водачът на \"Финландците\" Юси Хала-ахо пред привърженици на партията в Хелзинки. /БТА", "date": "2019.04.15", "title": "Социалдемократи и крайнодесни са с почти равен резултат на изборите във Финландия"}
{"url": "https://www.dnevnik.bg/sviat/2019/04/15/3419664_kim_chen-un_moje_da_poseti_rusiia_oshte_drugata_sedmica/", "text": "Севернокорейският лидер Ким Чен-Ун може да посети Русия още следващата седмица. Това съобщи днес южнокорейската агенция  \"Йонхап\" , позовавайки се свои източници в Москва, предаде ТАСС, цитирана от БТА. Според южнокорейската агенция \"много голяма\" е вероятността Ким Чен-Ун да пристигне в края на април в Русия и да се срещне с руския президент Владимир Путин, най-вероятно във Владивосток. На 26 и 27 април Путин ще участва в Китай във форума \"Един пояс - един път\". Според източник на \"Йонхап\" той ще се срещне с Ким ден-два преди това или веднага след форума. \"Много е вероятно срещата действително да се състои\", казва събеседникът на агенцията, цитиран от руското делово издание РБК. За тази възможност се говореше миналата година, след като Русия  обяви, че е отправила покана  до севернокорейския лидер. Според същата публикация основната цел на Ким ще е да търси поддръжката на Путин за въздействие върху американския президент Доналд Тръмп след провала на срещата в Ханой. Разговорът на Тръмп и Ким - вторият за по-малко от година -  приключи по-рано от предвиденото  заради неразбирателство около ядрената програма на Пхенян. В края на миналата седмица Ким съобщи, че е готов да се срещне с Тръмп отново, ако Вашингтон е готов на отстъпки, а не на запазване на сегашните санкции.", "date": "2019.04.15", "title": "Ким Чен-Ун може да посети Русия още другата седмица"}
{"url": "https://www.dnevnik.bg/razvlechenie/2019/04/15/3418532_igrai_i_specheli_dvoina_pokana_za_gala_premierata_na/", "text": "Определян като един от най-очакваните филми за 2019, \"Отмъстителите: Краят\" тръгва по българските кина на 26 април. Докато феновете в целия свят, а и в България, се надпреварват да купуват билети за премиерата на обявената предварителна продажба, \"Дневник\" и \"Форум Филм България\" дават  възможност  на най-запалените почитатели на поредицата да спечелят две двойни покани за предварителната гала премиера в София и да гледат филма преди всички останали. Играта  е разделена на два етапа. Единствено в започващия днес  първи етап  участниците могат да играят за тази специална възможност - да спечелят една от общо   на 24 април. Жребият за тези награди ще бъде изтеглен на 22 април. В същия ден ще започне и вторият етап от играта и участниците, в който верен отговор дава възможност за участие в тегленето за   за прожекциите на \"Отмъстителите: Краят\" в периода между 3 и 20 май. Участниците, посочили верни отговори и в двата етапа на играта, ще участват в тегленето за тази награда два пъти, така че повече отговори - повече шансове. Ако сте регистриран потребител на  id.capital.bg , може веднага да се включите, а ако не сте - трябва първо да се регистрирате, но това става бързо. Повече за правилата и условията за участие в играта може да откриете  тук .  Междувременно \"Дневник\" ще следи всички интересни и актуални новини, свързани с филма. Дали Отмъстителите ще успеят да се справят с най-големи си враг с помощта на Ант-Мен, Ястребово око и най-могъщата Капитан Марвел и ще настъпи ли наистина краят остава да разберете, като гледате творението на режисьорите Антъни и Джо Русо с участието на куп знаменитости, сред които Крис Хемсуърт, Бри Ларсън, Бенедикт Къмбърбач, Скарлет Йохансон, Джош Бролин, Джон Фавро, Мишел Пфайфър, Крис Евънс, Робърт Дауни-младши, Елизабет Олсън, Чадуик Боузман, Марк Ръфало, Гуинет Полтроу и Дон Чийдъл.  Пожелаваме успех!", "date": "2019.04.15", "title": "Играй и спечели двойна покана за галапремиерата на \"Отмъстителите: Краят\""}
{"url": "https://www.dnevnik.bg/razvlechenie/2019/04/15/3418101_pravila_i_usloviia_za_uchastie_v_igrata_otmustitelite/", "text": "Общи условия и правила за участие в  играта \"   (наричана за краткост само Играта) 1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет. 4 15.04.2019 г., 10:00 часа – 28.04.2019 г., 23:59 часа   а) Играта е отворена за участие на всички български граждани, навършили 18 години, с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства; б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта; в) Всяко физическо лице има право на участие само през един потребителски профил, регистриран в id.capital.bg; г) С тази допълнителна регистрация на  https://www.dnevnik.bg/otmastitelite-krayat/  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ); д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/otmastitelite-krayat/ ; 5. Механизъм на играта: а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \"Отмъстители: Краят\"; б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  . в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване; в) Жребият за всички награди освен 2 бр. двойна покана за галапремиерата на   в София на 24 април 2019 г.*  се тегли на   г. * жребият за тази награда ще бъде изтеглен на  г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор; д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян; е) Единствено участници, дали верен отговор на въпрос, включен в Играта, имат правото да се борят за обявените награди. Участниците, посочили верни отговори на зададените въпроси и в двата етапа на Играта, участват в томболата за разпределение на 5-те двойни билета за филма \" 6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/ на   г. Тегленето на наградите се извършва в присъствие на представители на организаторите; в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. Единствено за наградата  Победителят се задължава да се свърже с организаторите до 13.00 ч. на 23.04, за да потвърди дали ще се възползва от наградата си; г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда; д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли; е) Организаторите не носят отговорност, в случай че някой от наградените е възпрепятстван да получи и използва наградата си; ж) При получаване на наградата на място печелившият участник удостоверява самоличността си с представяне на лична карта; з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта; и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта, посветена на  са само и единствено   двойни покани за специална галапремиера на филма, на който е посветена Играта, и 5 двойни билета за филма, на който е посветена Играта. Билетите могат да бъдат ползвани в кино по избор на победителя от веригите \"Синема сити\" ( www.cinemacity.bg ) и \"Кино Арена\" ( www.kinoarena.com ). След като победителят посочи конкретно кино от веригата, Организаторите уведомяват съответното кино за имената на победителя и той може да ползва своята награда. г) Поканите за специална галапремиера важат само за събитието, което ще се проведе на 24 април в \" .  д) Кинобилетите за филма \" важат за периода   в ден и час, избран от победителя, според програмата на посоченото от него кино. 8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност ако участникът, спечелил награда е възпрепятстван и не може да се възползва от наградата си в посочения ден. д) Организаторите не носят отговорност, ако в посоченото от победителя кино в избрания от него ден и час, в които иска да си ползва наградата, филмът \" не се излъчва. 9. Спорове: Евентуалните спорове между организаторите на Играта и участниците се решават чрез преговори, а при невъзможност за постигане на споразумение - чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи; б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД; в) Всеки участник има право по всяко време да поиска от организаторите да заличат, коригират или блокират негови лични данни, като направи това писмено на адрес: София 1000, ул. \"Иван Вазов\" 20, \"Дневник\" за играта  \" или на електронната поща на организаторите:  internet@dnevnik.bg ; г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. 11. Други условия: а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди; б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/otmastitelite-krayat/  на 15.04.2019 г. 12. Приложимо право: а) Настоящите Официални правила се подчиняват и тълкуват в съответствие със законодателството на Република България.", "date": "2019.04.15", "title": "Правила и условия за участие в играта \"Отмъстителите: Краят\""}
{"url": "https://www.dnevnik.bg/politika/2019/04/15/3419660_ivan_krustev_vlizaneto_na_ivo_hristov_v_listata_na_bsp/", "text": "Влизането на Иво Христов, началник на кабинета на президента, в листата на БСП за евроизборите спира разговора за евентуален политически проект на Румен Радев, защото името му правилно, или не бе свързано с идеята да има партия около президента. Видимо като че ли този въпрос е изчерпан. Това анализира в сутрешния блок на Би Ти Ви политологът Иван Кръстев. Според него на Радев е било основно решението Иво Христов да бъде в листата, с което е подкрепил и партията за изборите. Кръстев коментира, че лидерът на БСП Корнелия Нинова е излязла с листа, която е заложила на евроскептицизма и която показва, че БСП се разграничава от ПЕС и иска да излезе от парламентарната група на социалистите в Европарламента. Нинова залагаше на това, че в България има разочарование от ЕС и това обяснява присъствието в листата и на човек като Велизар Енчев, който е откровен критик на ЕС, допълни политологът. Той все пак подчерта, че 80% от икономиката на България е свързана с ЕС и че страната е повече интегрирана в Европа от времето на Варшавския договор. Ние не можем да се държим като остров, това е изключително опасна идея, а БСП да излезе от групата на социалистите в Европарламента създава особена изолация, която ще направи за България, а не просто за социалистите, невъзможно да прокара каквито и да било решения. Политиците не си дават сметка, че от тях се очаква друго поведение, когато са на висок пост, и вместо това започват да нормализират неща, които са тях са били напълно неприемливи, когато други са били на тези постове. Това коментира Кръстев по скандала с покупката на евтини апартаменти от политици. Според него все още не се знае какво хората ще чуят от този скандал заради бързата реакция на премиера - дали, че има наказани, или че тази практика не е била проблем много години. В същото време според него е създадена обществена среда, в която дори когато някой е невинен, не може да се защити от общественото мнение. Така се стигна до ситуация, че когато политик излага аргументи, дори да е прав в някои от тях, вече никой не иска да го чуе, обясни политологът. На въпрос защо за разлика от други скандали, които бързо отшумяват, при този не е така, той обясни, че апартаментът и колата са видими неща и те много повече дразнят хората от абстрактната търговия с влияние, която се подозира в този случай. Колеги бяха правили изследване, което показа, че за хората е много трудно да си представят каквато и да било сума пари с две нули по-голяма от годишния им доход, разказа той. След 10 години управление има умора у хората от ГЕРБ и сега се проявява ефектът на лавината от натрупване на проблеми с обществен отзвук. Големият въпрос е дали ГЕРБ може да овладее тази лавина, анализира Кръстев. Посочи, че в цяла Европа избирателите са разочаровани, и то от много неща в живота си. Сравни ги с героя от \"Бавачката Гертруда\" на Стивън Лийкок, който скочил на коня и полетял във всички посоки едновременно. Хората искат промяна, но не могат точно да си я представят, обобщи той.", "date": "2019.04.15", "title": "Иван Кръстев: Влизането на Иво Христов в листата на БСП спира разговора за проект на Радев"}
{"url": "https://www.dnevnik.bg/v_pamet/2019/04/15/3419675_pochina_legendata_na_levski_aleksandur_kostov/", "text": "Легендата на \"Левски\" Александър Костов е починал на 81-годишна възраст, съобщава сайтът на БФС. \"Левскари, тази сутрин на 81-годишна възраст си отиде една от най-ярките светлини на нашия клуб, символът и емблемата на левскарщината. Човекът, който знаеше какво значи да обичаш, уважаваш и носиш в сърцето си \"синята\" идея. Напусна ни титанът Сашо Костов\", написа сайтът на \"Левски\". \"Няма нито думи, нито начин да опишем мъката си. Мъката по загубата на един човек, който знаеше как да те накара да се усмихнеш. Човек, който те пренасяше за секунда в най-романтичните времена на Левски и говореше с трепет за Гунди. За онова вълшебно време и затова колко голяма дума е да си левскар. Човекът, който казваше, че левскарският дух никога няма да умре\", добавиха сините и посочиха, че са длъжни да пазят и предават левскарския дух на поколенията. Почти изцяло състезателната кариера на Костов преминава в \"Левски\". За сините той има 331 мача, в които е вкарал 85 гола. Три пъти става шампион на страната и пет пъти печели Купата на България. Също така е изиграл един сезон и в \"Ботев\" (Пловдив). За България Костов има седем мача и един гол и участва на световните първенства в Чили през 1962 г. и в Англия през 1966 г.", "date": "2019.04.15", "title": "Почина легендата на \"Левски\" Александър Костов"}
{"url": "https://www.dnevnik.bg/analizi/2019/04/15/3419687_za_kapachkite_i_kuvyozite/", "text": "Давам си сметка, че мнението ми не е популярно и няма да бъде харесано от много хора. Това е окей, то си е мое, аз мога да си го аргументирам, но нямам нужда да го налагам.", "date": "2019.04.15", "title": "За капачките и кувьозите"}
{"url": "https://www.dnevnik.bg/biznes/2019/04/15/3419690_agenciiata_po_vpisvaniiata_tursi_nova_firma_za/", "text": "Агенцията по вписванията обявява обществена поръчка за поддръжка на информационните системи. Договорът с \"Лирекс БГ\", който е бил за срок една година, изтича на 3 май, става известно от съобщение до медиите. Прогнозната стойност на поръчката за една година е до 429.50 хил. лв. без ДДС. Предвидено е договорът да се сключи за срок две години. За сравнение - предишният договор в бил за 98.6 хил. лв. без ДДС за година, но сега са заложени повече изисквания. Процедурата трябва да приключи до края на април. Компаниите, които отговарят на изискванията, ще бъдат класирани по критерия \"най-ниска цена\", се посочва в съобщението. За пръв път от десет години има ново условие пред фирмите - да разполагат с екип от общо 12 висококвалифицирани експерти с различни технологични компетентности, които ще реагират в случай на инциденти, свързани със сигурността. Двама от тях трябва да бъдат на разположение на място. До момента Агенцията е имала изисквания за общо 4 специалисти, които да обслужват поддръжката, и не е поставяла условието да има експерти. Изпълнителят ще \"трябва да извърши висококвалифицирани дейности за постигане на ниски нива на информационни рискове, да ги поддържа регулярно, а освен това трябва да бъде гарантирана поверителността, цялостността и наличността на трансферираната, обработваната и съхранявана информация\", пише в съобщението. Нужно е всички участници в процедурата да притежават актуално удостоверение за сигурност, издадено от Държавната агенция \"Национална сигурност\" (ДАНС). \"Стратегическа цел в управлението на агенцията е гарантирането на сигурността на базите данни\", пише в съобщението. През август 2018 в продължение на около 20 дни  Търговският регистър не работеше , като официално не бе оповестена причината за това. Проблемът доведе до  смяна в ръководителя на ведомството , който се наложи през есента да обяви  поръчка за покупката на още памет , за да не спре работата на агенцията заради липсата на място за съхранение на постъпващата при нея информация. В края на януари правителството включи Агенцията по вписванията в Списъка на  стратегическите обекти и дейности от значение  за националната сигурност. Управляващите мотивираха решението си с това, че е нужно да се гарантира нормалното функциониране на агенцията, което налага преосмисляне на съществуващата система за сигурност и въвеждането на допълнителни мерки, роли, верификационни и контролни механизми. На агенцията е възложено да води и поддържа Имотен регистър, Регистър БУЛСТАТ, Търговски регистър, Регистър на юридическите лица с нестопанска цел и Регистър на имуществените отношения между съпрузите.", "date": "2019.04.15", "title": "Агенцията по вписванията търси нова фирма за поддръжка на системите й"}
{"url": "https://www.dnevnik.bg/sport/2019/04/15/3419669_bulgariia_promeni_nasokata_i_veche_kloni_kum/", "text": "България да участва с три, а не с четири стадиона в общата балканска кандидатура за голямо първенство по футбол. Това е новата картина, очертана от министъра на спорта Красен Кралев след  срещата в Солун, на която заедно с Гърция, Сърбия и Румъния беше подписан договор за сътрудничество . Първоначално идеята беше страните да се кандидатират за световното през 2030 г. Сега вече те клонят повече към варианта да поискат Евро 2028. \"Наясно сме с всички предизвикателства. Министрите не хвърчим във въздуха да се занимаваме с утопични проекти\", заяви Кралев в сутрешния блок по Би Ти Ви. Той обясни, че за европейско първенство изискванията към организаторите са по-ниски - както за броя на стадионите, така и за капацитета им. За европейското минималният капацитет трябва да е 30 хиляди, докато за световно първенство е 40 хиляди. \"Ако е европейско, трябва да направим - тепърва ще се установи коя държава какво ще прави, но ние няма да искаме 60-хиляден или 50-хиляден стадион. Аз ще настоявам да имаме примерно два от най-ниската възможна инвестиция, която може да се направи - два от 30 хиляди и един от 40 хиляди. За 40 хиляди може да е новият национален стадион в София, който ще се строи. Сегашният ни е за 42 хиляди, така че мисля, че е съвсем нормално София да има такъв стадион\", каза Кралев. Заради досегашните намерения да се иска световното през 2030 г.  доскоро министърът говореше за кандидатстване от страна на България с четири стадиона . В плановете си той включваше и Националния стадион \"Васил Левски\", като  казваше, че с малко средства съоръжението може да бъде модернизирано , за да отговаря на изискванията за световно първенство. Сега обаче не посочи какво би станало с \"Васил Левски\", ако не влезе в евентуалната кандидатура. През есента министър-председателят  Бойко Борисов го обяви за ненужен и поиска обсъждане за бъдещето му . По думите му вариантите за другите два стадиона са Варна, Бургас и Пловдив, като ключово значение ще има наличието на съпътстваща инфраструктура - летища и хотели, защото това носи 25% от оценката. \"Ако вървим към европейско, във Варна се строи нов стадион \"Варна\", който е с капацитет за 23 хиляди. Ако държавата се включи с акции в този проект, може с много малко средства да се доплати още за 7000 (места) да се ъпгрейдва до 30 хиляди. И с много малка инвестиция може да се получи\", заяви Кралев. Министърът допълни, че ключово е наследството, което ще остане от евентуалната кандидатура, като акцентът трябва да падне върху това стадионите да се използват.", "date": "2019.04.15", "title": "България промени насоката и вече клони към изграждане на три стадиона за Евро 2028"}
{"url": "https://www.dnevnik.bg/sviat/2019/04/15/3419701_sudanskata_armiia_uvolni_lidera_na_prevrata_i_poiska/", "text": "Временният военен съвет на Судан уволни министъра на отбраната Ауад ибн Ауф, който бе за кратко лидер на преврата миналата седмица, и назначи нов шеф на разузнаването, предаде \"Ройтерс\", като се позова на говорител на съвета. В изявление армията също така обяви, че е \"готова\" за възможността каквото и цивилно правителство да бъде избрано от опозицията, да поеме властта. \"Няма да назначаваме премиер. Те ще го изберат\", каза говорителят на съвета генерал-майор Шамс Аддин Шанто, цитиран от Би Би Си. Миналата седмица въоръжените сили  свалиха президента Омар ал Башир  след 30 години на власт и протести, продължили четири месеца. Протестиращите, първо приветствали свалянето на Башир, продължиха демонстрациите си, след като военните обявиха две години преход към цивилно управление. За да успокоят множеството, военните първо въведоха комендантски час,  но в събота го отмениха  и обещаха диалог. Мълчалив протест продължава и пред министерството на отбраната в Хартум, а участниците в него искат цивилно управление \"веднага\". Анадолската агенция, цитирайки свидетели, съобщава, че военните се опитват да разпръснат множеството, това твърдят и опозиционери, цитирани от \"Ройтерс\". В социалните мрежи асоциацията на профсъюзите в Судан - основен организатор на протестите - поиска от жителите да \"защитят революцията\". Промени Ауад ибн Ауф бе фактически управник на Судан малко над 24 часа след преврата, докато не се оттегли, тъй като протестиращите настояваха и за неговата оставка. Генерал Абу Бакр Мустафа става ръководител на Националната служба за разузнаване и сигурност на мястото на Салах Салех. Известен като Салах Гош, Салех се оттегли миналата седмица от поста, след като години наред бе важен съюзник на Башир и бе познат с все по-репресивните мерки в службата. Освен това са уволнени посланиците на Судан във Вашингтон и Женева. Уволненият посланик във Вашингтон Мохамед Ата е страховит бивш шеф на разузнаването, отбелязва АФП. Говорителят на военния съвет обеща, че националното разузнаване и силите за сигурност ще бъдат реорганизирани. Ще бъдат предприети мерки за борба с корупцията и ще бъдат реформирани законите за обществения ред, за да бъдат съобразени с исканията на протестиращите. \"Приканваме всички хора да сътрудничат, за да се преодолее кризата, пред която е изправена страната\", заяви той. Временният военен съвет заяви, че ще работи с опозиционните партии и гражданските организации, за да установи цивилно управление, предаде ДПА. Според говорителя обещаните от международната общност храни, пшеница, петрол и газ ще бъдат доставени на хората. Растящата цена на живота бе една от основните причини за месеците протести, които сложиха край на 30-годишното управление на президента Омар ал Башир, напомня ДПА.", "date": "2019.04.15", "title": "Суданската армия уволни лидера на преврата и поиска от опозицията да избере премиер"}
{"url": "https://www.dnevnik.bg/na_put/2019/04/15/3416092_fotogaleriia_okolo_sveta_s_elektromobil_za_3_godini/", "text": "Пътуването от Амстердам до Сидни може да отнеме само няколко часа самолет, но за холандеца Вийбе Вакер то продължава цели три години, защото той решава да измине тази дистанция с електромобил. Приключението му приключи на 7 април, когато той бе посрещнат в Сидни, Австралия.", "date": "2019.04.15", "title": "Фотогалерия: Около света с електромобил за 3 години"}
{"url": "https://www.dnevnik.bg/skorost/2019/04/15/3419721_rabotodatelska_organizaciia_poiska_otlagane_na/", "text": "Конфедерацията на работодателите и индустриалците в България (КРИБ) поиска въвеждането на тол-системата, която предвижда товарни автомобили и автобуси да заплащат за ползване на пътищата на база изминалото разстояние, да се отложи до началото на следващата година. Плановете на управляващите са тя да заработи на 16 август. Становището, разпространено от КРИБ, идва, след като  всички засегнати се обявиха  против обявените тарифи. От работодателската организация казват, че цялостното им становище по отношение на въвеждането на новия начин за плащане е положително, \"но при условие че бъдат спазени изискванията за равномерно въвеждане и пропорционалност на таксуването за всички участници в движението\". От организацията смятат, че е нужно да се преосмисли обхватът на таксуваните участъци от републиканската пътна мрежа. В момента платено е ползването на 82% от пътищата в страната, като такова голямо покритие нямали никъде в Европа. Предлага се в обхвата на системата да бъдат включени само автомагистралите и онази част от пътищата, които са част от трансевропейската пътна мрежа. \"По този начин системата за таксуване ще бъде насочена основно към транзитното движение и едновременно с това ще даде алтернатива на превозвачите, които работят на българския пазар\", посочват в позицията си от КРИБ. В заключение от организацията предлагат да предоставят технически и експертен ресурс на Министерството на регионалното развитие и благоустройството за изготвяне на аргументиран и задълбочен план за действие.", "date": "2019.04.15", "title": "Работодателска организация поиска отлагане на влизането в сила на тол-системата"}
{"url": "https://www.dnevnik.bg/biznes/2019/04/15/3419727_demokratichna_bulgariia_nastoiava_za_otmiana_na/", "text": "Демократична България\" настоя за отмяна на всички последни изменения на  Наредба Н-18  и възстановяване на състоянието ѝ отпреди година и половина. Промените основно са свързани с дейността на електронните магазини, които вече могат да издават касови бележки в електронен вид и да ги предоставят на получателя на е-адрес. След въвеждането на измененията от 1 април всяка регистрирана по ДДС фирма, която не използва софтуер за управление на продажбите, трябва да отпечатва на касовите си бележки QR код, а фискалното устройство да изпраща данни в НАП за всеки фискален бон в реално време. Според \"Демократична България\" от година и половина НАП и Министерството на финансите \"осъществяват множество необосновани промени в Наредба Н-18 и така създават както допълнителни разходи, така и правна несигурност за бизнеса\". От политическото обединение посочват и конкретни проблеми, които виждат: - сложна и неясна нормативна уредба – наредбата и нейните разяснения са дълги и объркващи. Това създава идеална среда за \"рекет\" от страна на служители на НАП, които винаги ще могат да изтълкуват правилата така, че да намерят нещо неизрядно; - без оценка на въздействието върху бизнеса – измененията се извършват без оценка на въздействието, както изисква Законът за нормативните актове; - без адекватна оценка на нуждите – липсва обосновка какво налага измененията. Остава впечатлението, че покрай сухото гори и суровото – заради малък процент недобросъвестни търговци се налагат тежки правила на всички; - без възможност за реално прилагане – НАП няма да има капацитета да прилага наредбата с тези нива на сложност, което я прави още по-вредна, тъй като изрядните търговци ще направят необходимите разходи, за да я спазват, а останалите ще продължат постарому. Прилагането най-вероятно ще бъде кампанийно или с цел да бъде ударен един или друг бизнес. От \"Демократична България\" припомнят, че бизнесът е единодушно против промените в наредбата. Веднага след въвеждането им Българската стопанска камара (БСК) писа на премиера Бойко Борисов, че  предложенията на бизнеса по спорната наредба за касовите апарати не са взети предвид , разходите по прилагането й са занижени, а това означава, че цените на стоките и услугите за потребителите ще се увеличат. Политическото обединение настоява за съставянето на \"изцяло нова наредба, която да бъде по-ясна и разбираема, както и пълна отмяна на съществуващата\". \"Отпадане на задължителното изискване за използване на касови апарати, ползата от които намалява значително при наличие на възможност за предаване на данни за продажбите в реално време чрез т.нар. софтуерна фискализация. Отворени интерфейси за комуникация с НАП, които всеки софтуер може да използва. Електронни касови бележки за повече удобство и по-малко изхабена хартия\" са част от другите искания на \"Демократична България\".", "date": "2019.04.15", "title": "\"Демократична България\" настоява за отмяна на промените в наредбата за касовите апарати"}
{"url": "https://www.dnevnik.bg/bulgaria/2019/04/15/3419782_kak_da_se_napusne_rabota_s_dostoinstvo/", "text": "Когато сте решили да напуснете работното си място, трудно някой може да ви разубеди. Причините пък биха могли да бъдат различни - намерили сте по-добра възможност за развитие, не се чувствате щастливи в средата, в която работите, търсите по-добро заплащане и т.н. Независимо какво ви води до това решение, важно е да се разделите етично и в добри отношения с настоящия си работодател и доскорошните си колеги. Все пак не се знае кога пътищата ви ще се пресекат отново, а защо не и да си останете приятели. Затова ето и няколко полезни насоки, които могат да ви помогнат да го постигнете.  Напускането \"от днес за утре\" нарушава добрите взаимоотношения, създадени във времето. Ако обаче спазите едномесечното предизвестие и дадете шанс на вашия шеф да намери спокойно ваш заместник, процесът на работа няма да се нарушава и съответно проблеми няма да има.  Международна практика е в компаниите да има програми за планиране на приемственост (от англ. succession planning), при които се идентифицират подходящи заместници за даден пост, за да бъдат обучени за него, без титулярът на позицията да е напуснал. Целта е да се предотврати рискът от загуба на ценни кадри и да се гарантира приемственост, като такива програми обикновено се прилагат за по-ключовите позиции в организацията.  Подгответе се добре за тази среща. Винаги когато напускаме работа, имаме поне една среща с нашия пряк ръководител и/или с човек от HR отдел за т.нар. изходящо интервю. Това е времето, когато трябва да разкажем кое ни е довело до решението за напускане. Подгответе се за този разговор и не го подценявайте. Доста често там ви предлагат да останете с контраоферта. За да не изпадате в конфузна ситуация, помислете преди това какво предложение може да ви накара да не напуснете сегашното си работно място.  Все по-често виждаме случаи, в които служители се връщат при предишни работодатели на същата или по-висока позиция. Понякога това става след дълги отсъствия, друг път след натрупване на опит на ново място или завършване на обучение. Когато сте се разделили с работодателя си с добри чувства и по коректен начин и продължавате да поддържате връзка след напускането си, шансът да бъдете наети отново в същата фирма е значителен. А когато сте спазили добрия тон при напускането си - и, разбира се, искате да се върнете - вратата със сигурност ще бъде отворена за вас. Не пропускайте да разгледате и актуалните обяви за работа на  Karieri.bg :  търси: Sales Executive  търси: Digital Marketing Expert Front-end програмист търси: Accountant, Tax & Bookkeeping Outsourcing  търси: Product Manager  търси: PROGRAM OFFICER, EDUCATIONAL ACHIEVEMENT EVALUATION OFFICER  търси: Accounts Payable Specialist  търси: Information Assistant (Press/Internet Publishing Assistant) търси: Индустриален електротехник / Окабеляване на ел. табла търси: Moderatoren für Webinhalte (m/w) търси: A Full -Time Teacher In Philosophy A Full -Time Teacher In Matematics A Full -Time Intern In History A Full -Time Teacher In History A Full -Time Teacher In Geography External Programs Assistant A Full -Time Teacher In English Language (Translation) A Full -Time Teacher In English Language (Literature) Учител по български език и литература от учебна година 2019-2020 търси: Инспектор по банков надзор търси: Авиомеханик търси: Junior IT consultant търси: Главен счетоводител", "date": "2019.04.15", "title": "Как да се напусне работа с достойнство"}
{"url": "https://www.dnevnik.bg/sport/2019/04/15/3419686_salah_oshte_chetiri_pobedi_i_livurpul_shte_e_shampion/", "text": "Ливърпул\" трябва да спечели всичките си оставащи мачове и ще е шампион. Подобно мнение изрази Мохамед Салах след  успеха на червените над \"Челси\"  с 2:0 в неделя. Египтянинът вкара второто попадение в срещата срещу бившия си тим. Победата върна мърсисайдци начело в таблицата, като те имат 85 точки след 34 изиграни мача. Шампионът \"Манчестър сити\" е с 83 и мач по-малко. Според  Салах  обаче четири победи в оставащите четири срещи ще направят \"Ливърпул\" шампион. \"Мисля, че четири победи ще са достатъчни, за да сме шампиони. Просто трябва да се фокусираме над нашата игра и това какво ние трябва да правим. След това ще се надяваме \"Сити\" да сгреши някъде\", каза Салах пред Sky Sports. Идната неделя тимът гостува на \"Кардиф\", след което е домакин на изпадналия \"Хъдърсфийлд\" на 26 април. Другите два мача са гостуване на \"Нюкасъл\" и домакинство на \"Уулвърхемптън\". Според Салах представянето на \"Сити\" и победите, които \"гражданите\" постигат, само карат \"Ливърпул\" да играе все по-добре. Преследвачът \"Сити\" има да играе с мач повече, но в оставащите кръгове \"гражданите\" имат две дербита. В събота те се изправят срещу \"Тотнъм\", а четири дни по-късно гостуват на \"Олд Трафорд\" в дербито на Манчестър. Оставащите срещи за \"Сити\" са гостуване на \"Бърнли\", домакинство на \"Лестър\" и визита на \"Брайтън\" в последния кръг.", "date": "2019.04.15", "title": "Салах: Още четири победи и \"Ливърпул\" ще е шампион"}
{"url": "https://www.dnevnik.bg/biznes/2019/04/15/3419810_godishnata_inflaciia_prez_mart_narasna_do_36/", "text": "Потребителските цени са се повишили през март спрямо предходния месец с 0.1%, а спрямо същия месец на 2018 г. с 3.6%, съобщи Националният статистически институт (НСИ). За месец най-значително е поскъпването на транспортните услуги - с 2.3%. Хранителните продукти, безалкохолните и алкохолни напитки, както и тютюневите изделия са поскъпнали с 0.2%. Миналия месец са поевтинели културните събития и развлеченията - с 3.9 на сто, както и облеклото и обувките - с 0.6%. Режийните разноски са останали на нивото си от февруари. През март 2019 г. при хранителните продукти най-много са се повишили цените на зелето и пипера, съответно с 22% и 11.7 на сто. Картофите поскъпват с близо 11%. Най-значително намаление на цените е отчетено при доматите - със 7.2%, краставиците - с 8%, и листните зеленчуци - с 14.8%. Кашкавалът е поевтинял с 1.4 на сто, а шоколадовите изделия - с 1.8%. При нехранителните стоки и услугите най-значително увеличение е регистрирано при международните полети - със 7.7%. Поскъпват дизеловото гориво - с 3.6%, бензинът А95H и А98Н - с 3.7% и с 4.5%, както и пропан-бутанът - със 3.9%. Сред най-поевтинелите за месец нехранителни стоки са пакетните услуги за почивка и туристически пътувания - с 8.1%, мобилните телефонни апарати - с 3.1%, и телевизорите - с 2.1%. През март цените на лекарствените продукти и стоматологичните услуги са се увеличили с по 0.1%, а цените на лекарските услуги са нараснали с 0.4%.", "date": "2019.04.15", "title": "Годишната инфлация през март нарасна до 3.6%"}
{"url": "https://www.dnevnik.bg/bulgaria/2019/04/15/3419811_spored_helzinskiia_komitet_reakciiata_na_vlastite_po/", "text": "Българският хелзинкски комитет (БХК) изразява тревога от реакцията на властите към расисткото насилие, избухнало в рамките на протестите в Габрово от последните дни. Според правозащитниците не се изпращат правилните послания нито към ромите, нито към протестиращите жители на града, става известно от позиция, изпратена до медиите. Поводът за напрежението е инцидент от 7 април, при който трима роми пребиха магазинер заради направена забележка за спазване на реда в обекта. След случая в града  се проведоха пет протеста , по време на които имаше ескалация на напрежението, влизане на част от протестиращите в ромската махала, където бяха регистрирани случаи на хвърляне на камъни. Това доведе до  засилено полицейско присъствие  в града, свикване на  извънредно заседание  от министъра на отбраната Красимир Каракачанов с ръководството на МВР и службите, както и до  оставка на шефа на полицията в Габрово  Борислав Бончев. \"На два пъти къщи,  обитавани от роми, бяха вандализирани  въпреки непосредственото присъствие на полицията и жандармерията. Единственото общо между задържаните извършители на побоя от 7 април и обитателите на вандализираните от тълпи къщи в Габрово е, че са от ромски произход. Въпреки това нито един представител на властта не осъди това основано на етническата принадлежност насилие, нито го назова като такова\", гласи позицията на БХК. Отправя се критика към позицията на вицепремиера Каракачанов, че случващото се е  резултат от \"незаконно настаняване\" на роми в града , и на вицепремиера Дончев, който \"оправда насилието с митологемата за колективни злоупотреби със социални помощи от страна на ромите като цяло\". Те напомнят, че в медиите беше съобщено, че някои от извършителите на расисткото насилие са задържани, но до този момент не е получена информация за образувани досъдебни производства, при това с правна квалификация като деяния, извършени по расистки подбуди.  Акцентира се, че според закона расистките престъпления са насочени срещу всички представители на определен етнос, дори те да не са непосредствени жертви на деянието. \"Поради това този вид престъпления обикновено провокират вражда между различни етнически групи в обществото и представляват по-голяма опасност за обществения ред от обикновените престъпления\", е позицията на БХК. Те призовават властите да признаят и осъдят \"расисткото насилие срещу невинни хора, а органите на реда да изпълнят задълженията си за гарантиране на сигурността им, както следва да бъде гарантирана сигурността на всеки един гражданин, независимо от етническата му принадлежност\". \"Толерирането и дори поощряването от най-висши държавни представители на саморазправа от една група граждани с друга е несъвместимо с принципите на правовата държава. То подклажда расистко насилие и поставя в риск собствеността, здравето и живота на мирни български граждани както с ромски, така и с български етнически произход\" се допълва в текста. БХК призовава представителите на изпълнителната власт и органите на досъдебното производство към спешни и адекватни на случващото се реакции, ръководени от закона, а не от политическия пиар.", "date": "2019.04.15", "title": "Според Хелзинкския комитет реакцията на властите по случая в Габрово е неадекватна"}
{"url": "https://www.dnevnik.bg/evropa/2019/04/15/3419801_stranite_v_evrosujuza_podkrepiha_nachaloto_na/", "text": "Държавите, членуващи в Европейския съюз, одобриха окончателно началото на търговски преговори със Съединените щати, предаде агенция \"Ройтерс\". Решението се отлагаше с месеци заради съпротивата на Франция. Въпреки това се стигна до мнозинство при гласуването - Париж бе \"против\", а представителят на Брюксел се въздържа. Европейската комисия иска да започне преговори по две линии. Едната е за намаляване на митата за индустриални стоки, а другата - за улесняване на компании, които искат да докажат, че продуктите им отговарят на стандартите съответно на ЕС и на САЩ. Позицията, постигната от министрите, следва споразумение от миналия четвъртък. Със съгласието им Европейската комисия получава възможност да преговаря от името на страните членки. Успешен край на преговорите ще трябва да бъде утвърден и от Европейския парламент. По-рано Агенция \"Франс прес\" писа, че решението е неизбежно, ако страните в ЕС не искат митническа война. Париж същевременно се опасяваше в разгара на предизборната кампания в ЕС, че може да се възкреси призракът на Трансатлантическо партньорство за търговия и инвестиции (ТПТИ), много по-обхватно споразумение за свободна търговия между Брюксел и Вашингтон, което е и много непопулярно. Преговорите по него бяха прекратени през 2016 година. Според французите подобно споразумение влиза в противоречие с ангажиментите на президента Еманюел Макрон, който е против каквито и да било преговори със страна, неспазваща Парижкото споразумение за климата, от което САЩ се оттеглиха през 2017 година.", "date": "2019.04.15", "title": "Страните в евросъюза подкрепиха началото на търговски преговори със САЩ"}
{"url": "https://www.dnevnik.bg/zdrave/2019/04/15/3419814_fondaciia_speshno_tursi_sredstva_za_zapazvane_na/", "text": "Спешно са необходими около 9000 лв.  Толкова средства трябва да събере фондация \"Център за хуманни политики\", за да запази единственото място в София, където хора със зависимости, често бездомни, без документи и каквато и било подкрепа, могат да получат поне някаква базисна грижа. Да хапнат, да се изперат, да говорят с психолог, психиатър, да им бъде дадена юридическа подкрепа. В края на месеца фондацията, която досега е  поддържала къща \"Посока\"  на бул. \"Сливница\" 109, е решила, че закрива центъра и спира издръжката му. За това заетите в центъра научили преди дни, като аргументи за решението на управителния съвет на сдружение \"Фракарита България\" не им били дадени. Те сигнализираха в социалните мрежи за предстоящото закриване на къщата, а от другата фондация \"Център за хуманни политики\" обявиха, че ще направят всичко възможно за запазване на къща \"Посока\", или по-известна като \"Розовата къща\". Ключово за центъра е, че той е напълно безплатен. Осигурява също посредничество и придружаване на зависимите до други институции и организации, ако те имат интерес, нужда и желание да получат съответната услуга. А целта на екипа е да намали здравните и социални вреди от употребата чрез директни интервенции върху рисковото поведение на зависимите и осигуряване на по-добри условия за социален живот. Стойността на наема и режийните е около 900 лева на месец, а екипът струва още около 1500 лв., ако се свият максимално всички разходи, отбелязват от организацията. За миналата година през къщата са минали над 130 души. Много от тях редовно ползват услугите на центъра. Той работи три дни седмично до ранния предиобед. Всеки може да потърси подкрепа, структурата е отворена за хората, които не участват в програми за рехабилитация, няма никакви изисквания към тях или условия за да посетят центъра. \"За да запази този последен пристан на надежда, \"Център за хуманни политики\" е готов да поеме управлението му дългосрочно. За да може обаче да се осигури устойчиво финансиране, трябва време, а времето е ужасно кратко. Собствениците вече търсят нови наематели\",  обявиха от фондацията . Първата цел е да се осигури физически запазване на мястото, посещавано от стотици хора годишно, за които то е единствено защитено пространство. За да се гарантира финансиране поне в първите месеци, от организацията са изчислили, че ще са необходими поне 9000 лв. Вече има и кампания за набиране на средствата на platformata.bg. Идеята е, ако се гарантира поне неколкомесечно запазване на къщата, фондацията да набере допълнителни финансови средства от донори, да потърси за съдействие и общината, държавата, за да се осигури и по-дългосрочно финансиране. Юлия Георгиева от \"Център за хуманни политики\" коментира пред \"Дневник\", че решението за затваряне на къщата е сварило неподготвени всички и в момента нейната организация поема без никаква подготовка и предварителни разчети тази дейност. Само и само да бъде запазена единствената подобна услуга. Тя каза, че за момента не са водени разговори с институциите за подкрепа, но такива ще има. Стига преди това да се съберат необходимите средства за спешното спасяване на центъра. Ще се търсят всякакъв вид донори и финансова подкрепа, но това отнема време, допълни тя. \"Години наред работех пряко с хора, които са зависими, често бездомни, обикновено без документи, но пък имат огромни сърца! След като Министерството на здравеопазването съвсем абдикира от работата си с тях, в София остана едно-единствено място, където могат да намерят разбиране, социална и здравна информация, колегите да ги сръчкат да отидат на лекар, да получат съвет и ясни насоки. Едно-единствено място в този огромен град, където могат да изядат филия с лютеница и да стоплят телата и душите си\", написа Георгиева веднага след новината за предстоящото закриване на къщата. \"Нямам право да приема, че градът ни ще остане без този последен пристан на надежда. И не го приемам! Имам щастието и бордът на \"Център за хуманни политики\" (организацията, която аз представлявам) да мисли по същия начин. Знам, че не смятахме да се занимаваме с това, колеги. Благодаря ви!\", допълни тя. Пред \"Дневник\" председателят на управителния съвет на \"Фракарита България\" Валери Иванов коментира, че организацията изпитва сериозни финансови и кадрови проблеми и това налага решението за свиване на този разход за поддръжката на къща \"Посока\". Средствата трябвало да се пренасочат за програмите за рехабилитация на зависими и за издръжката на националната телефонна консултантска линия. От които във фондацията отчитали по-голям ефект, отколкото от къща \"Посока\". Иванов коментира, че и досега предоставяните услуги в къщата били крайно недостатъчни, но поне частично помагали на най-уязвимите. Лошото е, че някак не успяхме да обърнем обществените представи и усещане, че няма нужда и полза от инвестиция в подобни инициативи, допълни той. Посочи, че действително ако се гледат общественият интерес и полза, надали може да се открие огромна нужда от такъв център. Но той е сериозна подкрепа за пряко засегнатите – зависими от наркотици, алкохол и др., които не са решили да се насочат към рехабилитационни програми. Подобен тип социална услуга е единствена както за София, така и за страната. И ако до дни не бъдат намерени достатъчно хора, които да подкрепят запазването на \"Розовата къща\", тя ще трябва да затвори в края на месеца. \"Можем да го направим! Нали можем!\", завършва Юлия Георгиева призива за набиране на спешни средства.", "date": "2019.04.15", "title": "Фондация спешно търси средства за запазване на център за подкрепа на хора със зависимости"}
{"url": "https://www.dnevnik.bg/biznes/2019/04/15/3419825_pesimistite_za_razvitieto_na_ikonomikata_sred/", "text": "Спад в оптимистичните очаквания за световния икономически растеж в глобален мащаб и за първи път повече песимисти, отколкото оптимисти сред ръководителите на фирми в България. Това показва  традиционното проучване  сред представителите на бизнеса, организирана от \"ПрайсуотърхаусКупърс\" (PwC). Тази година то обхваща 1378 изпълнителни директори от компании в 91 страни, като в него има и 68 шефове на фирми от България. Това е четвъртото издание на проучването у нас, като за първи път оптимистите за развитието на икономиката за по-малко (36%) от песимистите. Преди година 71 на сто от анкетираните в България очакваха по-добри дни за бизнеса. По-трезви нагласи за бъдещето Данните на PwC показват, че навсякъде по света бизнес лидерите споделят по-трезви нагласи за бъдещето, като тази година 42% от участниците в проучването очакват темпът на световния икономически растеж да нарасне спрямо 57 на сто година по-рано. \"След рекордния скок на оптимизъм, който се наблюдаваше миналата година в световен мащаб, сега сме свидетели на отрезвяване и по-предпазливи изказвания за продължителен икономически растеж\", коментира Албена Маркова, съдружник \"Консултантски услуги\" в \"PwC България\". Бизнесмени у нас са по-уверени във възможностите си Същевременно българските бизнес лидери са значително по-уверени във възможностите организациите им да реализират ръст в приходите през 2019 г. спрямо техните колеги по света и в Централна и Източна Европа (ЦИЕ). 60% от участниците у нас са изключително уверени в увеличаването на приходите на компанията си през 2019 г. спрямо 35% в света и 37% в ЦИЕ. Когато става въпрос за това как ще се осъществи прогнозираният ръст в приходите, погледите навсякъде се обръщат навътре към организацията, като 82% от участвалите в проучването у нас посочват като най-важни мерките за оперативна ефективност. Най-важните страни за българския растеж Когато става въпрос за географска експанзия, бизнес лидерите фокусират вниманието си към близки до тях страни. Участниците от България разпознават Румъния като втора по значимост страна за растежа на бизнеса им след Германия, която е неоспорим лидер за поредна година. Тази година във всички региони бизнес лидерите показват много по-фокусирано внимание върху заплахите, които са от непосредствено значение за оперативния бизнес. Свръхрегулациите като основна заплаха Има отлив от вниманието, което се обръща на тероризма и промените в климата. Дава се по-голяма тежест на заплахи, които имат непосредствено влияние върху организациите, като свръхрегулираността на бизнес средата продължава да е заплаха номер едно (35% от глобалните бизнес лидери я възприемат като риск), последвана от несигурността от правителствените политики, наличието на ключови умения у служителите, търговските конфликти и киберзаплахите. За разлика от глобалните бизнес лидери, които виждат липсата на ключови умения като основна пречка за възможността на организацията да създава иновации, според 64% от българските бизнес лидери липсата на ключови умения в служителите влияе най-много на качеството на продуктите/услугите им и на преживяването на клиентите. Фокус за българските бизнес лидери (58%) е също използването на технологиите в организациите като източник на растеж. Все повече бизнес лидери възприемат изкуствения интелект като ключов за растежа на бизнеса и смятат, че влиянието, което той ще окаже върху начина на работа, ще е по-голямо от това на интернет революцията. Според анкетата 37% от интервюираните в България възнамеряват да започнат да използват изкуствен интелект в бизнеса си в рамките на следващите три години.", "date": "2019.04.15", "title": "Песимистите за развитието на икономиката сред бизнес лидерите стават все повече"}
{"url": "https://www.dnevnik.bg/bulgaria/2019/04/15/3419826_sudut_otkaza_da_otstrani_ot_dlujnost_shefa_na/", "text": "Специализираният наказателен съд отказа да освободи от длъжност директора на осигурителния институт в Силистра Милен Пенчев с единствения мотив, че той е под домашен арест и няма как да повлияе на разследването или на свидетели по делото, става известно от съобщение на прокуратурата. Според съдебния състав обвинението може да внесе ново искане за отстраняването му при евентуална промяна в мярката му за неотклонение. Пенчев е обвинен за издаване на фалшиви документи за придобиване на максимални пенсии срещу 10 хил. лв. На 10 март Специализираният наказателен съд остави в ареста т рима от задържани за отпускане на пенсии  чрез фалшиви документи. Според прокуратурата фалшифицирани пенсионни досиета са били придвижвани в администрацията на осигурителния институт с гриф \"Силно мой човек – Пенчев\". Съдът отстрани от длъжност Стоянка Симеонова, началник на отдел \"Пенсии\" в осигурителния институт в града. Тя е обвинена от Специализираната прокуратура за участие в организирана престъпна група за изготвяне и използване на осигурителни документи с невярно съдържание, с което е ощетяван бюджетът на Националния осигурителен институт (НОИ), съобщава пресцентърът на прокуратурата. В момента Стоянка Симеонова е на свобода с парична гаранция от 7 хил. лв., но съдът определи, че тя може да попречи на изясняването на обективната истина, защото има достъп до документацията, заради което може да повлияе на свидетели или да извърши престъпление срещу правосъдието. В момента Симеонова е в отпуск по болест.", "date": "2019.04.15", "title": "Съдът отказа да отстрани от длъжност шефа на осигурителния институт в Силистра"}
{"url": "https://www.dnevnik.bg/zdrave/2019/04/15/3419831_kapachki_za_budeshte_nasochili_sme_usiliiata_si_za/", "text": "Отговор на критика #4 към \"Капачки за Бъдеще\": \"Има ПРЕДОСТАТЪЧНО кувьози!\" Това е критика, която все по-често чуваме по наш адрес от представители на други организации, и смятаме, че е крайно време да разкажем как РЕАЛНО стои ситуацията с кувьозите в България. За първи път тази критика (тогава под формата на препоръка) беше отправена към нас миналото лято и звучеше долу-горе така: \"Няма смисъл да дарявате кувьози. Преди няколко години бяха дарени много по една норвежка програма и сега болниците имат предостатъчно.\" Още тогава това ни се стори изключително странно, понеже имахме справка от Министерството на здравеопазването (МЗ) за десетина болници, в която ясно се виждаше, че повечето налични кувьози са на по 20-30 години и/или са неработещи, или са силно амортизирани. След като се поразровихме в документите на МЗ, открихме следното: >> действително преди няколко години 33 лечебни заведения са получили общо 436 високотехнологични медицински апарата (почти половината от които кувьози с различни спецификации) по програмата \"Подобрено качество на пренаталната диагностика и неонаталните грижи\", финансирана по Норвежкия финансов механизъм, на обща стойност над 12 МИЛИОНА лева. Но - забележете - тези 33 лечебни заведения се намираха ИЗКЛЮЧИТЕЛНО и само в областните градове. Да, чудесно е, че големите ни болници получават първокласно оборудване (разбира се, след като преглътнем горчивия хап, че това става с пари от Норвегия, а не от България), обаче това също така означаваше, че >> в малките болници оборудването НЕ е подменено! Което ще рече, че въпросното продължава да е старо и амортизирано?! Тогава разбрахме, че в болниците в малките населени места има проблем с апаратурата, за който НИКОЙ НЕ подозира... След това историята я знаете - поискахме справка от МЗ за ВСИЧКИ болници. След като на два пъти ни отказаха - започнахме да си събираме информацията сами и само за няколко дни имахме данните за 25% от болниците с АГ в България. Накрая МЗ ни дадоха данните и пак станахме приятели. Обаче данните бяха по-зле дори отколкото бяхме очаквали. А междувременно продължавахме да получаваме съвети как \"няма нужда от кувьози и да се насочим към друга техника\". И наистина - в големите болници имаше недостиг на не едно и две неща, но кувьози имаше. В малките общински болници обаче ДАЖЕ и това беше под въпрос ... Ако следите кампанията ни, знаете, че >> кувьозът в Троян, който подменихме - беше от 1989-а и не му работеше НИЩО освен нагревателя. >> кувьозът в Ботевград, преди да го подменим - беше от 1985-а и на лекарите им се налагаше да мерят температурата вътре НА РЪКА, понеже и на него му работеше единствено нагревателят. >> кувьозите в Нова Загора и Кнежа бяха от 1981-ва година и състоянието им беше подобно на тези в Троян и Ботевград. На снимката можете да видите как изглеждаше пластмасата на кувьоза в Кнежа. >> кувьозът в Чирпан беше от 1976-а година и вече не ставаше за никаква употреба Сами преценете дали тези кувьози е имало нужда да бъдат подменени или не. Междувременно започнахме да чуваме следния наратив по наш адрес: >> \"Няма достатъчно кадри. В много болници кувьозите стоят опаковани и персоналът не знае как да ги използва!\" Абсолютен факт е, че ОПРЕДЕЛЕНО има недостиг на медицински кадри в България. Затова част от проучването, което правим от \"Капачки за бъдеще\", е да проверим какви специалисти работят в болниците, в които даряваме кувьозите. Изискването ни е да има поне един специалист с изкаран курс по неонатология. А дали кувьозите стоят в опаковките, можете да проверите, като посетите изброените по-горе болници. Само за протокола ще спомена, че само този в Ботевград от края на 2019-а досега е приютил малко под 30 бебенца. Част от тях недоносени, част от тях - с други проблеми. И понеже стана дума - кувьозът е важен НЕ само за недоносените бебенца. Използва се в помощ на бебенца с дихателни проблеми след раждането, бебенца, които са имали тежко раждане и имат нужда от допълнителна подкрепа, за да се адаптират към околната среда и т.н. А само два дни след като дарихме кувьоза в Кнежа, въпросният приюти недоносено бебенце, родено в 34-ата гестационна седмица и тежащо едва 1500 грама. Родено в тази гестационна седмица и при съответното тегло, означава, че бебето е с втора степен на недоносеност и трябва да бъде транспортирано до най-близката неонатология, която има поне клас 2 (защото в Кнежа е клас 1). За целта оттам се изпраща национален консултант с транспортен кувьоз. Докато той пристигне и вземе бебето обаче, често изминават между един и два-три часа. През това време бебето е стояло в дарения от \"Капачки за бъдеще\" чисто нов кувьоз в Кнежа (а не в този от снимката!!!), получило е отлични лекарски грижи и след това е било транспортирано до Плевен без усложнения. Преди няколко дни писахме за бебе Дейвид, което е в чудесно здраве. Това, което повечето хора не знаят, е, че когато едно бебе се роди недоносено - грижата за него през първите няколко часа е от изключително значение, за да се сведе рискът от увреждания до минимум. По-нататъшната грижа - ако е с по-висока степен на недоносеност и трябва да се транспортира и/или получи допълнителни грижи, е също толкова важна. Просто едната не може без другата и именно затова е толкова важно болниците в по-малките населени места да имат адекватна апаратура, с която да реагират при непредвидени обстоятелства. И това са думи на всички специалисти, с които се консултирахме по въпроса. След това аргументите против кувьозите в малките общини се завъртяха на: >> \"В малките общински болници почти не се раждат недоносени деца\" Даже някъде срещнахме твърдението, че там се раждали средно \"между 0 и 3\" недоносени бебета годишно, което е доста странно твърдение, понеже всеки, който пусне едно запитване по ЗДОИ до МЗ и изисква въпросната информация - ще може много лесно да пресметне, че числото е точно 14,6. И това е числото без бебетата, които са били принудени да прекарат време в кувьоза поради други проблеми и несгоди. С тях числото нараства до между 30 и 45. Веднага ви давам няколко числа от болниците, където вече сме дарили кувьози: >> Кнежа - 4 недоносени + 9 с дихателни проблеми (данните за 2018-та са поне х2) >> Ботевград - 18 недоносени за 2017-а, а за 2019-а вече почти 30 недоносени и нормално износени с проблеми са преминали през кувьоза >> Троян - 23 недоносени за 2017-а, чакаме данни за останалите бебета, за които се е наложило да бъде използвана апаратурата. И освен тях даваме още няколко примера: >> Първомай - 39 недоносени + 110 с нужда от престой в кувьоз за 2017-а >> Казанлък - 129 бебета, минали през кувьоза само за 2017-а И тук искам специално да поздравим болниците в Троян и Кнежа - направиха ни изключително добро впечатление, когато ги посетихме. Болницата в Кнежа е била пред фалит преди няколко години, когато я поема новият прокуратор... и в момента цялата околност ражда в нея и броят раждания всяка година се увеличава, което е положителен показател за болницата. А болницата в Троян беше най-добре поддържаната общинска болница, в която сме стъпвали до момента. Ако сте изчели внимателно всичко, което написахме дотук - вече сами можете да прецените има ли проблем с кувьозите в общинските болници или не. Сами можете да поискате и данните от МЗ и да ги сравните с предоставените от нас. Не държим да ни вярвате, когато можете сами да проверите и да знаете. Наясно сме, че в здравеопазването проблемите са МНОГО, а тези с недоносените деца не са един и два. Знаем, че самата структура на здравната каса е силно сбъркана и трябва да се промени изоснови. Знаем, че за 20 години значимите реформи се броят на пръстите на едната ръка. Наясно сме с намаляващия брой специалисти, знаем за недостига на специфични препарати за недоносените бебенца. И се радваме, че има и други неправителствени организации, които се борят с тези проблеми от още преди нас да ни има. Ние сме открили, че има проблем с кувьозите в малките общински болници, и се борим да го решим. Лошата новина е, че има още 15-тина болници с апаратура в подобно състояние. Добрата е, че почти сигурно ще успеем да подменим тези кувьози до края на годината. И след това ще се съсредоточим върху друг проблем. Който също да решим ЗАЕДНО, защото ЗАЕДНО МОЖЕМ ПОВЕЧЕ!", "date": "2019.04.15", "title": "\"Капачки за бъдеще\": Насочили сме усилията си към смяна на кувьозите в малките общински болници"}
{"url": "https://www.dnevnik.bg/kultura/2019/04/15/3419841_makedonskiiat_laureat_na_nagradata_za_literatura_na_es/", "text": "Македонският лауреат на Наградата за литература на Европейския съюз Ненад Йолдески ще пристигне в София, за да представи българското издание на наградената си книга, съобщиха организаторите на неговата визита от издателство \"Персей\". Авторът ще представи лично първото българско издание на книгата си \"Всеки със своето езеро\" в превод на Таня Попова (издателство \"Персей\") в Македонския културно-информационен център на ул. \"Оборище\" 7 във вторник, 16 април от 18.30 ч. Книгата, разказваща малки истории за големи неща и важни хора, включва 14 къси разказа – напрегнати, драматични, меланхолични и иронични. Те са потопени в атмосферата на очарователния малък град, който постепенно обезлюдява. През последните години Струга, родният град на автора, и Охридското езеро са претърпели катастрофални промени и са загубили предишния си автентичен вид. На фона на тревожни градски пейзажи са поставени проблемите за остаряването, любовта и тъгата.  Необичайни по своята структура, разказите в сборника \"Всеки със своето езеро\" преплитат лични и градски истории, документална проза и художествена литература, преклонение към родителите и обикновените хора. Ненад Йолдески е роден през 1986 година в Струга, Македония. Завършва Икономическия факултет и магистратура към катедрата по Общо и сравнително литературознание във Филологическия факултет на тема \"Интертекстуалната ирония в модерния и постмодерния разказ\". Той е един от основателите на ИНКА (Инициатива за независим културен активизъм), сформирана през 2013 г. в Струга, както и на фестивала за пропагандиране на културата ДРИМON. Първата му книга \"Тишината на Енхалон\" печели конкурса НОВИТЕ (2009) – това е сборник с разкази, написани на стружки диалект и сленг. Предстои скоро той също да бъде издаден на български език. През 2018 г. излиза и романът му \"Плуване срещу течението\", номиниран за най-престижната литературна награда в Македония – \"Роман на годината\". \"Всеки със своето езеро\" ще бъде представена и на започващия тази седмица в Хасково литературен фестивал \"Южна пролет\", включващ конкурс за дебютна литература.", "date": "2019.04.15", "title": "Македонският лауреат на Наградата за литература на ЕС пристига в София"}
{"url": "https://www.dnevnik.bg/biznes/2019/04/15/3419875_prez_poslednite_godini_v_stranata_sa_suzdadeni_okolo_2/", "text": "През последните години в страната са създадени около 2 хил. стартъпа. От компаниите, в които са вложили инвестиционни фондове, около половината все още съществуват, а около 40% са получили последващо финансиране, което е добър резултат. Това коментира министърът на икономиката Емил Караниколов в интервю за   в. \"Труд \". \"България заема водещо място на Балканите по развитие на стартъп екосистеми, но за да продължава да се развива така, много е важно да се насърчава непрестанно търсенето и предлагането на иновативни продукти и услуги, както и разработването им\", акцентира министърът в интервюто. По думите му над 2 хил. фирми са получили досега европейско финансиране. Пред медиата той разяснява, че от началото на оперативна програма \"Иновации и конкурентоспособност\" са сключени договори с общ размер на предоставената безвъзмездна финансова помощ близо 2 млрд. лв. Успешно е приключило изпълнението на 1331 индивидуални проекта, по които вече са извършени и съответни окончателни плащания. Същевременно продължава процесът по изпълнение на проектните дейности по 651 договора за безвъзмездна финансова помощ. По отношение на разплатените средства размерът им към 31 март 2019 г. възлиза на малко над 1 млрд. лв., или 38.8% от бюджета на програмата. \"През декември 2018 г. обявихме началото на набиране на проектни предложения по процедурата \"Подобряване на производствения капацитет\", която е с бюджет почти 150 млн. лв. и кандидатстването ще бъде възможно до 21 май. Друга процедура за 2019, която се отличава с висок интерес сред предприятията, е \"Стимулиране внедряването на иновации от съществуващи предприятията\" с бюджет над 100 млн. лв., както и процедура за съществуващи иновационни клъстери. Тя цели да подкрепи развитието им, като планираният за това бюджет е в размер малко над 15 млн. евро\", съобщава Караниколов. Той уточнява, че в резултат на средствата, прехвърлени от ОП \"Наука и образование за интелигентен растеж\" 2014 - 2020, през юни се планира обявяването на процедура за предоставяне подкрепа за изграждане и развитие на съвременна научноизследователска и иновационна инфраструктура и експертиза за провеждане на приложни изследвания и развойна дейност от отворен тип. Общият бюджет по процедурата е 115.6 млн. лв.", "date": "2019.04.15", "title": "През последните години в страната са създадени около 2 хил. стартъпа"}
{"url": "https://www.dnevnik.bg/analizi/2019/04/15/3419851_orban_v_pola_ili_takticheskiiat_proval_na_ninova/", "text": "\"Аз съм Виктор Орбан в пола\", разказваше преди година-две Корнелия Нинова на всеки, когото идентифицираше като евентуален симпатизиращ слушател. По отношение на облеклото се справи: пола – тип \"председател на ТКЗС, тръгнал за партийно събрание в града\". В другото обаче не се справя особено. Тоест Преди известно време стана ясно, че Нинова е разработила следния план, с помощта на който да превърне БСП в еднолично владение – а ла Орбан – та да има на какво да стъпи, за да направи същото със страната след време. Целта на плана беше двояка: първо, да отстрани най-видимата проевропейска фигура - Сергей Станишев, и неговите съмишленици в БСП, за да – второ, превърне БСП в антиевропейска националистическа партия от типа на Орбановата. За да постигне първата си цел, Нинова разкри с поредица от свои действия и намеци, както и чрез приближени говорители следната 3-степенна своя тактика: а) Не допуска Станишев да води листата за евроизборите. б) Не го допуска да присъства в листата изобщо. в) След изборите групата евродепутати на БСП не се включва в групата на Партията на европейските социалисти (ПЕС). Нинова намира повод официално да изведе БСП от членство в ПЕС и обвинява за това Станишев. Допускаме и един заключителен етап - г), при който Нинова изключва така обвинения Станишев от БСП, демонстрирайки добиването на еднолична власт в партията си по подобие на Борисов в ГЕРБ и, разбира се, на Орбан във \"Фидес\". Цялото великолепие на този план (да перифразираме класиците) се разби още на стъпка б). Нинова просто не си даде сметка за някои базисни изисквания, необходими за успеха на подобни начинания. А именно: можеш да станеш едноличен вожд на една партия само ако ти лично си я основал; или ако тя е структурирана на племенен принцип, та да понася отгоре си вождове. БСП не е основана от Нинова, така че единият вариант отпада. От друга страна, БСП наистина е по-скоро някаква племенна субкултура, отколкото партийна машина. Това без притеснение са признавали пред публика не един и двама нейни деятели. Само че тук има едно голямо НО: можеш да станеш вожд на племето само ако си роден и израснал в него, или – при положение че си външен – ако си преминал съответната процедура на инициация, организирана от племето, за да станеш негов пълноправен член. Тук нещата за Нинова са доста по-сложни, отколкото тя очевидно си е представяла.  Не е била член на БКП, не е била от страната на БСП по време на големите битки от 90-те години. Напротив, тя прекарва това бурно десетилетие като кадър на СДС. Следователно, за да може да стане вожд, трябва да е преминала процес на инициация. Не е обаче ясно, погледнато отвън, дали БСП просто няма адекватни племенни процедури на инициация, или те не са били приложени спрямо Нинова. Така или инак, тя е чужденец, \"приходант\", не принадлежи изцяло.  Тръгвайки от такава позиция, няма как да станеш вожд. Поне не в такива кратки срокове и не с тактиката, която Нинова приложи.  Нейният тактически провал обаче е сигнал и за стратегически такъв.  След чутовната финансова криза от 2008 година, причинена единствено от алчността на банкери и от разгула на \"десни\" политици, европейските общества се оглеждат за леви алтернативи. Някакви такива се родиха – \"Сириза\" в Гърция, \"Подемос\" в Испания; Лейбъристката партия в Британия и Демократическата в САЩ завиха рязко наляво. Дори в България, повечето активни хора на възраст под 40 клонят вляво. Леви политики, ако бяха представени, щяха да се радват на подкрепа. Станишев обаче въпреки евролевия си профил не беше в кондиция (т.е. след скандала \"Пеевски\") да намери обществена подкрепа за каквито и да е политики. Наследилият го начело на БСП Миков просто чакаше нещо да се случи. С появата на Нинова се отвори възможността БСП да \"олевее\" по тертипа на англичаните и американците и да намери нова публика. А и евентуално, в перспектива, да свърши нещо полезно за страната. Нинова обаче, тъй като никога не е била ляв човек, не идентифицира наличната възможност. Очевидно не искаше и да остави партията си да бъде идентифицирана с олигархичното й крило. Оттласквайки се от него, но неспособна да тръгне наляво, тя тръгна в обратната посока – към крайната десница, плътно доближаваща се до моделите на почти-фашизъм, доминиращи Източна Европа преди войната. \"Орбан в пола\"... и така не само да намери голяма нова публика, но и да прати олигархичното си крило в пенсия. Вместо това Нинова насочи партията си към ксенофобското гето сред българските избиратели, което в най-добрата си кондиция не стига 15 процента. В това гето обаче вече вършеят партии, които са доста по-автентично ксенофобски, отколкото би могла да бъде БСП, която все пак е наследник на интернационалистична идеология. За да убеди максимално количество хора да я последват в нейния крайнодесен завой, Нинова беше длъжна да им демонстрира онази власт и увереност, която би дошла с постигането на еднолична власт в БСП. Затова тя отдели на това си занимание толкова много време и планиране. Спъвайки се в Националния си съвет обаче, Нинова започва да изглежда неспособна да превърне БСП в националсоциалистическа формация, както и убедително да представя себе си като \"Орбан в пола\".  Задаваме си този въпрос от десетилетия, защото какво по-добро за едно европейско общество от това гражданите в него да са представени от нормална левица, нормална десница, нормален център и пр.? Какво по-добро от това гражданите да бъдат представлявани от сериозни, умерени хора, предлагащи политики за общото благо (всеки от своя си ъгъл) – вместо от кряскащи палячовци и квартални фюрерчета, сеещи омраза и борещи се единствено за удовлетворяването на собствената си алчност с обществени средства? Затова надеждата БСП да влиза в период на катарзис е националноотговорна надежда. На принципа на скачените съдове някаква нормализация на БСП би повлякла след себе си процеси на нормализация и в другия наследник на БКП – ГЕРБ.  Защото, съгласете се, не можем да влизаме в европейски избори, докато от едната страна ни гледа лошо (да не би да сме някакви прикрити джендъри...) \"Орбан в пола\", а от другата говорят за развъртане с чукове и трошене на покриви и тераси...", "date": "2019.04.15", "title": "Орбан в пола, или тактическият провал на Нинова"}
{"url": "https://www.dnevnik.bg/sviat/2019/04/15/3419878_bezraboticata_v_turciia_dostigna_rekord_za_poslednoto/", "text": "Делът на безработните в Турция се е увеличил с 366 хил. души само за месец и е достигнал рекорд за последното десетилетие. Това съобщи агенция \"Блумбърг\", като се позова на данни от турската статистическа служба (известен като Тюркстат). Стойността от 14.7% надхвърля очакванията на икономисти. Само преди месец тя бе 13.5 на сто. Данните означават, че общо 4.7 млн. души в Турция нямат работа. Младежката безработица е достигнала 26.7 на сто. По-рано тази година Турция  изпадна в рецесия за пръв път  от десетилетие. Валутната криза от миналата година и инфлацията се отразиха на икономиката и тя стана тема на кампанията за местните избори в края на март, на които партията на президента Реджеп Тайип Ердоган загуби контрола над повечето големи градове в страната. Според данните, анализирани от \"Блумбърг\",  повечето общини, спечелени от опозицията , макар да са били в ръцете на управляващите, са именно тези, където процентът безработни е двуцифрен. Междувременно анкета на \"Ройтерс\" сред 43-ма икономисти показа, че те очакват свиване на икономиката през 2019 г. и връщане към растеж през 2020 г. (с очаквания той да е 2.7%). Това е близо до прогнозата на Международния валутен фонд за ръст от 2.5 на сто догодина. Миналата седмица финансовият министър Берат Албайрак обеща серия реформи, които според анализатори, интервюирани от \"Ройтерс\", биха върнали доверието на инвеститорите, но това трябва да се случи под надзора на МВФ, а Турция отхвърля подобна възможност.", "date": "2019.04.15", "title": "Безработицата в Турция достигна рекорд за последното десетилетие"}
{"url": "https://www.dnevnik.bg/citat_na_deniia/2019/04/15/3419877_citat_na_denia_skandalut_s_apartamentite_mutira_v/", "text": "Това заяви министърът на младежта и спорта Красен Кралев в сутрешния блок на Би Ти Ви на въпрос за  скандала с апартаментите на управляващите . , добави Кралев. В декларацията си Кралев вписва къща в кв. \"Драгалевци\" с обща площ на имота 816 кв.м, площ на къщата 740 кв.м и цена на придобиване 528 979 лева. \"Парцелът е закупен през 2005 г. Оттам нататък от 2005 до 2008 г. се строи къщата. Затова е декларирана през 2014 г. (когато встъпва в длъжност като министър), а през другото време има Акт 16 кога е издаден. Въведена е в експлоатация през 2013 г.\" \"Купувам парцел, на който има стара постройка на 50 години, полуразрушена, която не е довършена\", каза Кралев. Той обясни, че през 2014 г. е декларирал къщата, а следващите две не е, защото ако няма промяна на обстоятелствата, не е длъжен да декларира имота. \"Това ми е имотът. Всичко, което съм притежавал, надлежно съм го декларирал във всички декларации, които съм подавал\", добави Кралев.", "date": "2019.04.15", "title": "Цитат на деня: Скандалът с апартаментите мутира в истерично замеряне с кал"}
{"url": "https://www.dnevnik.bg/sviat/2019/04/15/3419887_evropeiskite_durjavi_odobriha_reformata_na_avtorskoto/", "text": "Интернет търсачките ще трябва да плащат на медиите, за да показват дълги откъси от техни статии, а всички платформи ще трябва да предотвратяват качването на защитено с авторско право съдържание. Тази версия на директивата за авторското право бе одобрена от Съвета на ЕС днес, след като  получи подкрепата и на европарламента  миналия месец. (Как гласуваха българските евродепутатите  четете тук .) \" Реформата на авторското право  бе липсващото парче от пъзела в завършването на единния цифров пазар\", коментира председателят на ЕК Жан-Клод Юнкер, цитиран от агенция \"Ройтерс\". Според новите правила онлайн платформите ще трябва да получат лиценз от музиканти, изпълнители, автори, медии и журналисти да използват творчеството им. Промените, които би трябвало да са в интерес на креативната индустрия, възмутиха защитници на свободния интернет, сред които \"Уикипедия\". Срещу тях се обявиха още Финландия, Италия, Люксембург, Холандия, Полша и Швеция.", "date": "2019.04.15", "title": "Европейските държави одобриха реформата на авторското право"}
{"url": "https://www.dnevnik.bg/razvlechenie/2019/04/15/3419895_kan_pravi_poklon_pred_pokoinata_anes_varda_v/", "text": "Покойната Анес Варда ще се появи за последен път на Международния филмов фестивал в Кан тази година, но ще го направи от официалния постер на 72-ото издание на събитието, който бе публикуван днес. В него е използвана снимка на белгийската режисьорка от времето, когато тя е на 26 години и снима първия си филм \"Ла Поанкур\" (  през 1954 г. Кадърът е уловил как тя стои върху раменете на техник, докато гледа през камерата в посока към плажа на Сет в югоизточна Франция. Година по-късно същият този филм участва в извънконкурсната програма на фестивала в Кан. \"Тази фотография от снимачния процес обобщава всичко за Анес Варда: нейната страст, апломб и игривост\", пишат организаторите и допълват, че тя е притежавала \"съставките на свободния артист, създавайки рецепта, която тя не спря да подобрява.\" Варда, която почина през март тази година на възраст 90 години, бе призната за \"бабата на френското кино\", пише \"Холивуд рипортър\". Нейни филми са прожектирани общо 13 пъти в официалната селекция на фестивала в Кан. През 2005 г. тя е член на основното журито там, а през 2013 г. е в журито за \"Златната камера\", която се присъжда на най-добрия дебютен филм от всички фестивални селекции. През 2015 г. Варда става и първата жена, получила почетната \"Златна палма\". Тя печели и статуетката \"Златен лъв\" във Венеция, \"Сребърна мечка\" в Берлин, а през 2018 г. Американската филмова академия й присъжда почетна награда за творчество като допълнение към факта, че тя е най-възрастният номиниран за \"Оскар\" човек в историята.", "date": "2019.04.15", "title": "Кан прави поклон пред покойната Анес Варда в официалния си постер"}
{"url": "https://www.dnevnik.bg/biznes/2019/04/15/3419900_bezrabotica_produljava_da_namaliava_nai-mnogo_se/", "text": "Равнището на регистрираната безработица продължава да се понижава и през март достигна ниво 5.9%, сочат данните от административната статистика на Агенцията по заетостта, съобщи пресцентърът на организацията. Сравнението с предходния месец показва намаление с 0.3 процентни пункта, докато на годишна база се отчита спад от почти процент. През март броят на регистрираните безработни в бюрата по труда намалява до 194 603, като снижението спрямо февруари е с 5.1%. Спрямо март 2018 г. те са с 26 977 души по-малко. Новорегистрираните безработни лица през месеца са 21 645, като от тях 1382 са били неактивни - не са били нито заети, нито учещи, и не са търсили работа. През март общо 23 754 безработни са постъпили на работа, като 81.5% от тях са устроени в реалната икономика. Заявените работни места на първичния пазар на труда през март са 23 287, като 89.3% от тях са в частния сектор. Най-голям дял свободни работни места са заявени в хотелиерството и ресторантьорството (31.1%), преработващата промишленост (20.0%), търговията, ремонта на автомобили и мотоциклети (11.4%), селското, горското и рибното стопанство (8.0%); административните и спомагателните дейности (5.5%), строителството (4.3%) и други. Най-търсените към момента са бармани, сервитьори, готвачи, камериери и др., както и продавачи, работници по събиране на отпадъци, шофьори, помощен административен персонал по обслужване на клиенти и други.", "date": "2019.04.15", "title": "Безработицата продължава да намалява, най-много се търсят бармани и сервитьори"}
{"url": "https://www.dnevnik.bg/ot_vas/novini_ot_vas/2019/04/15/3419843_cvetno_i_proletno/", "text": "Сега цъфти късната есенна праскова", "date": "2019.04.15", "title": "Цветно и пролетно"}
{"url": "https://www.dnevnik.bg/photos/2019/04/15/3419916_snimka_na_denia_purvoto_v_sveta_3d_printirano/", "text": "В прозрачен контейнер израелски учени в Тел Авив демонстрираха своето откритие, което те твърдят, че е първото в света 3D принтирано сърце с човешка тъкан, разработено в университета в Тел Авив.", "date": "2019.04.15", "title": "Снимка на деня: Първото в света 3D принтирано човешко сърце"}
{"url": "https://www.dnevnik.bg/bulgaria/2019/04/15/3419857_specsudut_osudi_na_purva_instanciia_na_20_g_zatvor_i/", "text": "Бившият кмет на район \"Младост\" Десислава Иванчева бе призната за виновна на първа инстанция и осъдена на 20 години затвор, 10 хил. лв. глоба, конфискация на част от имуществото и забрана да заема публична ръководна длъжност за срок от 20 г. Заместникът й Биляна Петрова също получи присъда - 15 г. затвор, 15 хил. лв. глоба и забрана за 15 г. да заема публична длъжност. Присъдена е и конфискация на част от имуществото й. Петко Дюлгеров е осъден на 12 г. затвор, 12 хил. лв. глоба и конфискация на имущество. Това реши състав на Специализирания наказателен съд с председател Иво Хинов ден след като изслуша финалните пледоарии по делото. Решението на съда не е окончателно и може да бъде обжалвано. Според обвинението Десислава Иванчева е поискала общо 500 хил. евро от инвеститора Александър Ваклин за придвижване на забавени негови преписки в общината. За една конкретна преписка Ваклин е дал на Петко Дюлгеров 70 хил. евро, от които той трябвало да вземе своя дял и да предаде останалите на Иванчева. Точно преди година, на 17 април, Дюлгеров беше задържан с 14 хил. евро. Същият ден при зрелищна акция пред Министерството на спорта в София бяха арестувани Иванчева и Петрова, като в колата, с която се движеха, бяха открити останалите пари. \"Процесът имаше политически нюанс и това ще бъде отразено в мотивите\". Това бяха първите думи на съдия Иво Хинов, който обясни накратко какви са мотивите на съдебния състав за присъдите. Съдът призна тримата подсъдими за виновни само по обвинението, че са поискали парите, но не и че са ги взели. За подкуп Наказателният кодекс предвижда от 10 до 30 години затвор и в неделя прокуратурата поиска наказание около средния размер, който е именно 20 години. Не е имало провокация към подкуп от страна на Ваклин, смята съдебният състав. Наказанията са тежки, защото не може да се пренебрегне мястото, което са заемали в йерархията в администрацията, но не са и прекалено тежки, мотивира се съдът. Магистратите посочиха, че не може да се подмине въпросът с ареста преди година. Спецсъдът прие, че той е бил незаконен и в нарушение на правата на Десислава Иванчева съгласно Европейската конвенция за правата на човека. Съдия Хинов припомни, че тя е стояла с белезници по време на следствените действия и огледа на автомобила пред Спортната палата часове наред. Заради това определи на Иванчева да се изплатят 10 000 лв. обезщетение. Сумата се приспада от определената глоба от 20 000 лв. и така тя остава наполовина. Хинов обясни, че ще се постарае в максимално кратък срок до месец да изготви подробно мотивите към присъдата. Веднага след прочитането на осъдителните присъди прокуратурата поиска постоянен арест и за тримата и настоя те да бъдат върнати веднага зад решетките. Адвокатите припомниха, че клиентите им имат здравословни проблеми, за които трябва да се погрижат. Освен това те са с втората по тежест мярка \"домашен арест\" и никога не са се отклонявали от нея, изпълняват я стриктно и съвестно идват навреме за всяко съдебно заседание от 22 декември до днес. Иванчева, Петрова и Дюлгеров поискаха по-леки мерки за неотклонение, за да могат да организират достатъчно ефективно защитата си. \"Няма как да се укрия, защото достатъчно много хора ме познават. Не съм обществено опасна\", каза пред съда Десислава Иванчева. \"Моля да ми наложите по-лека мярка за неотклонение, която да ми позволи да работя. Сега не мога да се регистрирам дори в бюрото по труда. Имам семейство, за което трябва да се грижа. Освен това заедно с моите пари в банковите ми сметки са блокирани и тези, които дъщеря ми получава като стипендия за висок успех в училище. Нямам достъп до собствени парични средства и това не ми позволява да платя на адвокатите си и да получа качествена защита\", заяви от своя страна Биляна Петрова. Петко Дюлгеров обясни, че прокуратурата не му е позволила да се подложи на трансплантация, тъй като има тежък проблем със зрението. Успял е да организира операцията да се проведе от екип специалисти от Турция, които да дойдат в България и да извършат трансплантацията тук, тъй като му е забранено да напуска страната. \"Живея назаем и с помощ от приятели. Имам и три деца. Не мисля, че сме такива големи престъпници. Това е репресия. Слава Богу, че има съд в Страсбург и ние ще си потърсим правата\", заяви Дюлгеров пред съда и помоли да му бъде позволено да разполага с парите си поне от едната сметка, за да може да се изхранва. Съдът отказа достъп до сметките и на тримата, тъй като в част от присъдата се предвижда конфискация на част от имуществото, което притежават. Съдебният състав реши Петко Дюлгеров да остане под домашен арест, но разпореди Иванчева и Петрова да бъдат задържани, защото има опасност да се укрият. Според съда, двете подсъдими имат поддръжници, които могат да им помогнат да избягат от правосъдието, ако са на свобода. При Петко Дюлгеров ситуацията е точно обратната – той не се ползва с никаква обществена подкрепа и дори се наложило да сменят адреса, на който да изпълнява мярката си, тъй като нямал подкрепата и на близките си. \"Как не ви е срам? Махайте се от тук. Българино, излез на улицата. Мръсни лъжци! Господ ще ви накаже. Деца имате ли? На кого служите вие? Не сте достойни за този съд. Няма държава тук. А къде са тези с апартаментите? Къде са тези от КПКОНПИ?\". Бурни реакции от поддръжниците на подсъдимите, придружени от сълзи и викове към съда и прокуратурата последваха присъдата. Съдебна охрана многократно опита да предотврати суматохата и евентуални опити за физическа саморазправас предупреждения всички присъстващи, включително и журналистите, да напуснат сградата. Охранителите опитаха да осигурят спокойното провеждане на следващите дела в иначе тесните зали и коридори. Бившият пиар на район \"Младост\" Петър Кърджилов бе принудително изведен. В края на делото Дюлгеров се отказа и от първоначалните си показания пред разследващите, според които Иванчева му казала, че цената за придвижване на преписките на Ваклин е 1 млн. евро, но после я намалила на 500 000. След ареста Дюлгеров сам казал, че намерените у него 14 000 евро са част от дадения подкуп. Днес пред журналисти той обясни подробно, че става дума за \"долна провокация, съшита с много бели конци\" от страна на Ваклин. \"Не знам как спи\", коментира Дюлгеров и обясни как парите са попаднали при него. От думите се разбра, че е бил нает от Ваклин срещу хонорар да съдейства за разрешаване на конфликт, който Иванчева имала с него. Той искал преписките му да бъдат придвижени и завел административно дело заради забавянето в общината, което ядосало Иванчева. Дюлгеров работил по други общи проекти с Ваклин и решил да посредничи като предложил Валин да оттегли молбата си в Административния съд, а Иванчева да седне на една маса с него и да се разберат. На няколко срещу обаче Ваклин предлагал пари, а днес Дюлгеров обясни, че се чуди как инвеститорът ходи с огромни суми в джоба всеки ден. Той отново каза и че първоначалните показания дал под натиск и в отсъствието на адвокат. Показанията му били предварително подготвени от служител на антикорупционната комисия. Те му обещали, че ще го пуснат, ако даде правилните показания. Дюлгеров не спомена имена на служителите, но каза, че всичко ще излезе наяве. Имало и среща, на която самият Дюгеров не присъствал, но разказа, че Иванчева и Ваклин се разбрали, че той ще направи дарение и подписал договор за изграждане на детска площадка, а тя ще му предвижи преписката. Оставало и условието Ваклин да оттегли молбата си от Софийския административния съд, но по думите на Дюлгеров, това не се случило. Прокуратурата твърди, че никой не е притискал Дюлгеров и нямат информация за това някой да го е принуждавал да свидетелства. \"Ние натиск по делото не сме усетили\", казаха прокурорите на излизане от съдебната зала. На влизане в съдебната зала, минути преди да чуят осъдителната присъда и в добро настроение, Иванчева и Петрова казаха, че очакват да бъдат оправдани. Според тях всяко друго решение би означавало \"крах на държавата\". Иванчева и Петрова отново повдигнаха темата и за това кой ще отговаря за твърденията на прокурорите и по време на пресконференциите след арестите, ако бъдат оправдани по обвиненията. \"Функционалният имунитет се ползва превратно. Лъжат, защото знаят, че няма да има последствия и ще плаща държавата\", коментира Биляна Петрова и изказа мнение, че не държавата трябва да плаща за осъдителни решения на Страсбург, а отговорните за това хора.", "date": "2019.04.15", "title": "Десислава Иванчева получи 20 г. затвор и конфискация на първа инстанция (обновена)"}
{"url": "https://www.dnevnik.bg/gradska_sreda/2019/04/15/3419894_obshtinska_komisiia_reshi_stariiat_tec_v_jujniia_park/", "text": "Център за съвременно изкуство да започне да се изгражда в сградата на бившата топлоцентрала на НДК, реши общинската комисия по култура, образование и наука. Тя се намира в Южния парк, зад музея \"Земята и хората\", и е скрита от три хълма. Планира се занемарената сграда да се превърне в многофункционален комплекс с две зали – едната за сценични изкуства с места за до 550 души, другата ще е за визуални изкуства с 80 места. В склада с варелите за гориво на стария ТЕЦ ще се изградят ателиета за работа с деца. Проектът е на арх. Мариана Сърбова и арх. Антон Колев, спечелил международния конкурс през 2017 г., в който участваха 61 авторски колектива. Притесненията, че покрай арт центъра ще се изгради хотел и ресторант в Южния парк, са безпочвени, заяви Малина Едрева, председател на общинската комисия по култура. \"Няма да има хотел, нито ресторант и кафенета. Предвиждат се 7 места за резидентска програма, където ще нощуват гостуващите творци, обясни тя. Първоначалната цена по проекта за изграждането арт център \"Топлоцентрала\" е била 3 млн. лева, но след детайлно проучване на стойността на много подобрения, които ще се наложат в хода на строежа, цената нараства на 5.5 млн. лева, обясни Едрева. \"Още на следващата сесия на Столичния общински съвет предстои да гласува 3 млн. лева за начало на строителството\", каза Едрева и допълни, че досега общината е вложила 350 хиляди лева за подготовката на обекта. Проектът \"Топлоцентрала\" има претенцията да е авангарден пример как да се създават места за изява на съвременните форми на изкуство, подчерта зам.-кметът по културата Тодор Чобанов. Тъй като в София много съвременни творци търсят изява, мястото ще е шанс за тях, обяви той. Подчерта, че основна дейност на \"Топлоцентрала\" трябва да е работата с децата и въвеждането им в различните изкуства. Общинските съветници приеха \"Топлоцентрала\" да не е просто поредната зала за културни прояви, а да получи статут на общински културен институт (ОКИ). На предстоящата сесия на Общинския съвет предстои да се утвърди устройствен правилник за дейността му. Като най-добър работещ модел за финансиране на дейностите в ОКИ \"Топлоцентрала\" ще бъде постепенното му трансформиране в Регионален културен институт. Целта е така да се включи и Министерството на културата, за да има възможност и за държавно финансиране, обясни Малина Едрева.", "date": "2019.04.15", "title": "Общинска комисия реши старият ТЕЦ в Южния парк да стане арт център"}
{"url": "https://www.dnevnik.bg/intervju/2019/04/15/3419818_jurii_aslanov_ivo_hristov_v_listata_na_bsp_shte_vnese/", "text": "\"Ако БСП успее да мобилизира недоволството в наказателен вот, ще спечели изборите, при това изразително\", каза Асланов в интервю за \"Дневник\". - За мен случилото се на пленума на БСП беше очаквано. Подреди се листа, която се различава от подредбата на тясното ръководство. Плашещо е да се казва, че Корнелия Нинова е бламирана. Има и други случаи, когато Националният съвет не е приемал предложение на Изпълнителното бюро. И Сергей Станишев, и Георги Първанов са били бламирани. Не бих го нарекъл бламиране. Просто това, което се случва в БСП, не може да се случи в друга партия. И това е тъжно, но не за БСП. За БСП е хубаво. Хубаво е да знаем, че е оцелява една истинска партия, в която има някакъв дебат, и има хора, които са на различно мнение от ръководството. - За мен, и не само за мен, появата на Иво Христов в листата беше изненада и ми е трудно да гадая до какво ще доведе. Присъствието му вероятно е натоварено със знаци в различни направления и може да постигне ефект. Вероятно е и опит да се внесе спокойствие в душите на левите хора, че президентът Румен Радев се е отказал да прави партия. Изненада е, че млади хора минаха на предни места в листата, което е положително и е резултат от разделението в Националния съвет, при което го отнасят познатите лица. Ще има борба за преференции, но това е добре, защото ще увеличи подкрепата за БСП. - Обикновено на европейски избори има по-ниска активност, от която губи лявото. В България често Европейският съюз се възприема като нещо антируско. Ако обикновено за БСП гласуват 16% от хората над 64 години, то на евроизборите през 2014 г. са гласували 0.3%, т.е. тези хора не участват на тези избори. Очакванията сега да има по-висока избирателна активност са пресилени, т.е. ще има битка на твърдите ядра, като е много вероятно представители в Европейския парламент (ЕП) да излъчат само три партии - ГЕРБ, БСП и ДПС. \"Патриотите\" и \"Демократична България\" също запазват своя шанс да имат евродепутати.  При битка на твърдите ядра ГЕРБ има известно предимство - електоратът се стяга, тъй като много хора са зависими от оставането на ГЕРБ във властта. Сегашните данни може да се оправдаят - да има паритет между двете партии с леко предимство на ГЕРБ. Ако БСП успее да мобилизира недоволството в наказателен вот, ще спечели изборите, при това изразително.", "date": "2019.04.15", "title": "Юрий Асланов: Иво Христов в листата на БСП ще внесе спокойствие, че президентът няма да прави партия"}
{"url": "https://www.dnevnik.bg/biznes/2019/04/15/3419920_vse_poveche_kompanii_naemat_slujiteli_s_uvrejdaniia/", "text": "Ако на хората с увреждания се даде шанс да се докажат на трудовия пазар, то те ще работят с двойна мотивация.\" Това коментира Виктор Недялков за \"Дневник\" на кариерния форум \"Равенството значи повече\" днес. Инициативата на организацията JAMBA се провежда за втори път. Целта на организаторите е да срещнат работодателите с хора, които са с намалена трудоспособност. Тази година в събитието се включиха над 26 компании и според организаторите посетителите бележат ръст в сравнение с миналогодишното издание. От JAMBA заявиха, че все повече фирми започват да предлагат програми за интегрирането на тези хора на трудовия пазар. Те казаха още, че освен международните вече и българските работодатели вървят в тази посока. Основната пречка за хората с различни възможности са професионалните и образователните квалификации и чрез тази конференция им се предоставя шанс да започнат промяна в това отношение. Виктор Недялков е служител в \"Теленор\" и е част от отдела \"Човешки ресурси\". Той е започнал работа там по специална програма на компанията за интегриране на хора с увреждания. Според него все още в България много малко работодатели предлагат подобни възможности и затова конкуренцията за работни места е голяма. Виктор смята, че подобни мерки трябва да бъдат предприети и от останалите фирми, защото те помагат на служителите да се ориентират на трудовия пазар. \"Страдам от заболяване, което се развива постепенно през годините, и изпитвам сериозни затруднения в търсенето на работа. В един момент придобитите опит и квалификации се оказват безполезни, тъй като заболяването излиза на преден план при кандидатстване за дадена позиция. Радвам се обаче, че вече има подобни програми, които да помагат на хората с физически затруднения\", добави Виктор Недялков. От телекомуникационната компания разказаха за програмата Open Mind, чрез която всяка година те набират петима души с различни способности в 4 сектора - маркетинг, човешки ресурси, архиви и технологии. Програмата е на принципа на стажантските програми, като след успешното й завършване участниците стават по-конкурентоспособни на трудовия пазар. От \"Теленор\" добавиха, че чрез този кариерен форум са успели да популяризират именно тази тяхна програма. Представителите на мобилния оператор казаха още, че се забелязва раздвижване по темата в София, но ситуацията в другите градове се променя само в медийното пространство. Езиците си остават задължително качество \"Дневник\" разговаря и с представители на \"Телъс интернешънъл\", които казаха, че в момента имат служители с намалена трудоспособност. Те коментираха, че предлагат облекчен режим на работа с повече почивки и като цяло условия, съобразени с техните нужди. От компанията акцентират най-много на езиковата квалификация и всички новонаети лица минават през безплатно обучение по немски език. От компанията обмислят и интегрирането на хора със затруднения на позиции, които са извън работния им план. Например фирмата предоставя масажи за служителите си по време на работния ден и сега се обсъжда наемането на незрящи терапевти, които да извършват това. \"Равенство за всички\" продължава днес до 18 ч. в хотел \"Маринела\", зала \"София\".", "date": "2019.04.15", "title": "Все повече компании наемат служители с увреждания, казват работодатели"}
{"url": "https://www.dnevnik.bg/sport/2019/04/15/3419812_taigur_uuds_i_istoriiata_na_edno_ot_nai-velikite/", "text": "На 43 години, 3 месеца и 15 дни Тайгър Уудс спечели 15-ия си трофей от Големия шлем и направи едно от най-забележителните завръщания в спорта. Той покори за пети път в кариерата си турнира \"Мастърс\" и отново записа името си със златни букви в историята на голфа. Уудс сътвори нещо, което до неотдавна изглеждаше немислимо. Американецът беше изпаднал извън топ 1000 на световната ранглиста и кариерата му изглеждаше безвъзвратно приключила. Той обаче успя да се пребори с редица лични и здравословни проблеми, за да облече за пети път зеленото сако в Огъста - 11 години след последния си триумф в Големия шлем и цели 14 години след предишната си победа в \"Мастърс\". \"Огромен късметлия съм, че изобщо получих втори шанс да правя това, което обичам. Имах сериозни съмнения след всичко, което се случи преди две години\", каза Уудс след спечелването на първия за годината турнир от Големия шлем. Към дъното и обратно За легендарна фигура като Уудс, който постигна изключителни успехи на голф игрището и издигна този спорт на друго ниво, последните години бяха изключително тежки. Наред с проблемите в личния си живот той претърпя четири операции на гърба и четири операции на коляното. Постоянните болки принудиха американеца да пропусне цели 17 месеца от лятото на 2015 г. до началото на 2017 г. Завръщането му беше съпътствано от нови проблеми и скоро след това той отново се оттегли, като този път отсъствието му продължи десет месеца. \"Не можех да стоя, не можех да лежа. Едва ходех. На практика не можех да правя почти нищо. За щастие изкарах процедура за гърба, която ми даде шанс да водя нормален живот\", каза Уудс, който преди две години беше в Огъста, но не като състезател, а само като гост на Вечерята на шампионите. \"Само за да отида на вечерята, трябваше да пия успокоителни, защото не можех да вървя. Бях приключил по онова време\", коментира още носителят на 15 титли от Големия шлем, който в един момент изпадна от №1199-ото място в света. На 29 май 2017 г. Уудс беше хванат  да шофира под влиянието на упойващи вещества. В пробата, взета при ареста му, бяха открити викодин, ксанакс, амбиен, хидроморфон и тетрахидроканабинол (марихуана).  Тогава той заяви , че продължава да бъде измъчван от остри болки в гърба и постоянни проблеми със съня. Малко след случая голямата звезда на голфа постъпи в клиника, за да лекува зависимост към болкоуспокояващи и антидепресанти. През юли бившият №1 обяви, че е приключил лечението си, а в началото на сезон 2018 се завърна на игрището, за да започне обратния път към върха. С напредването на миналата година американецът постоянно прогресираше, а представянето му във финалната част от сезона ясно показа, че той далеч не е приключил за големия голф. През август Уудс  завърши втори в последния за сезона турнир от Големия шлем  - PGA Championship, като до последно беше в битката за трофея. Месец по-късно той сложи край на петгодишна пауза без трофей от професионалния тур, след като спечели турнир в Атланта. \"Тялото ми беше пълна развалина. Не знаех дали ще мога да живея отново без болка. Бях приключил с играта. Не можех да седя, нито да ходя или да лежа, без да чувствам болка в гърба или крака\", каза тогава американецът. Завършен цикъл  След първия ден на \"Мастърс\" Уудс разделяше 13-ото място с два удара под пар, като изоставаше с четири удара от лидерите Кьопка и Брайсън Дешамбо. Във втория кръг ситуацията на върха в класирането се сгъсти много, като петима носители на титли от Големия шлем разделяха първата позиция със седем удара под пар - Кьопка, Джейсън Дей, Франческо Молинари, Луи Остхойзен и Адам Скот. Само на един удар зад тях бяха Уудс, Дъстин Джонсън, Ксандър Шофеле и Джъстин Хардинг. Третият ден изстреля Молинари еднолично на върха. Италианецът направи четири поредни бърдита от 12-а до 15-а дупка и приключи деня с 13 удара под пар. Страхотен ден имаше и Тони Фино, който завърши с 64 удара - на един от рекорда на трасето, и се придвижи до втора позиция с 11 удара под пар. Същият беше и активът на Уудс, а Кьопка падна до четвъртото място с десет удара под пар. Страхотната битка продължи във финалния ден. Молинари поддържаше аванса си от два удара пред Уудс до 11-ата дупка, на която направи двойно боги. Американецът се възползва и изравни резултата, а преди последните четири дупки трима състезатели разделяха първото място с 12 удара под пар - Уудс, Молинари и Шофеле. Последваха две поредни бърдита на Уудс на 15-а и 16-а дупка. Те му осигуриха аванс от два удара на върха и американецът успя да го задържи до края. Той приключи турнира с 275 удара, или 13 под пар. Само на един удар зад него останаха Кьопка, Шофеле и Кьопка. Молинари, Фино, Дей и Уеб Симпсън разделиха петата позиция с 11 удара под пар. \"През целия ден просто се опитвах да си проправя път напред. Изведнъж се озовах във водеща роля. Когато стигнах до 18-а дупка, знаех, че просто трябва да вкарам с пет удара. Не си спомням какво съм направил, когато последната топка влезе. Знам само, че съм изкрещял\", каза Уудс. \"Да спечеля пред погледа на моите деца - това е един завършен цикъл. През 1997 г., когато спечелих за пръв път в Огъста, моят баща беше тук. Сега спечелих пред погледа на двете ми деца\", допълни 43-годишният американец. \"Това е много специален момент за мен, за семейството ми и за моите приятели. Мисля, че всички, които бяха тук, имаха възможност да станат свидетели на нещо невероятно. Това беше изключително оспорван турнир. Всички едновременно играеха много добре и борбата можеше да отиде в толкова много различни посоки. Просто се случи да се задържа в битката и да бъда постоянен до края\", каза още той. Триумф за историята На 43 години Уудс стана вторият най-възрастен шампион в историята на \"Мастърс\" след Никлаус, който през 1986 г. печели турнира на 46 години. Никой досега обаче не е имал толкова голяма разлика между спечелването на две титли от Големия шлем. Победата на Никлаус през 1986 г. идва шест години след предишния му голям триумф, докато Уудс трябваше да чака цели 11 години. Уудс се доближи на три титли от най-значимия рекорд в историята на голфа - 18-те трофея от Големия шлем на Никлаус, както и на една от рекорда на Никлаус за най-много победи в \"Мастърс\". 43-годишният американец вече има 81 спечелени турнири от професионалния голф тур. По този показател той вече е само на една титла от рекордьора на сънародника си Сам Снийд. Уудс сподели, че победата на Никлаус в \"Мастърс\" през 1986 г. е оказала огромно влияние върху цялата му кариера. \"1986-а означава много за мен, защото това е първият ми спомен от \"Мастърс\". Никога няма да забравя радостта на Джак, грешката на Сев (Байстерос) на 15-а дупка, после и грешката на Грег (Норман) на 18-а.\" Попитан кое от двете постижения е по-специално, Уудс коментира: \"Той беше на 46 години, аз съм на 43. Той не беше печелил титла от Шлема от шест години, а за мен чакането продължи 11. Във всеки случай останалите хора трябва да определят (кое е по-специално).\" С победата в Огъста Уудс заслужи възхищението на целия свят. Той получи поздрави от редица спортни легенди, сред които най-успешният състезател в историята на голфа Джак Никлаус и носителят на рекордните 23 златни медала от олимпийски игри Майкъл Фелпс, който изгледа на живо триумфа на своя сънародник. \"Голямо браво за Тайгър Уудс. Много съм щастлив за него и за нашия спорт като цяло. Това е просто фантастично\", написа Никлаус. В поздравленията се включиха още настоящият президент на САЩ Доналд Тръмп и неговият предшественик Барак Обама.", "date": "2019.04.15", "title": "Тайгър Уудс и историята на едно от най-великите завръщания в спорта"}
{"url": "https://www.dnevnik.bg/bulgaria/2019/04/15/3420049_ljutvi_mestan_e_osvoboden_sreshtu_garanciia/", "text": "Лютви Местан е привлечен към наказателна отговорност за катастрофата, станала вчера, при която загина бебе на шест месеца, но е освободен срещу гаранция от 10 хиляди лева, съобщи днес Окръжна прокуратура - Кърджали. Освен това му е наложена и забрана да напуска страната. Вчера по обед при излизане на главен път в Кърджалийско управляваният от лидера на ДОСТ \"Фолксваген\" отнема предимството на БМВ, като вследствие на удара детето загива, а двама възрастни и момче на 9 години са ранени. Разследването по делото е възложено на следовател от Окръжен следствен отдел в Окръжна прокуратура - Кърджали. До момента са извършени оглед на местопроизшествие, разпитани са свидетели и са назначени съдебномедицински експертизи, които да установят причините за смъртта на детето и вида на причинените увреждания на ранените. Лютви Местан е привлечен към наказателна отговорност по два текста от наказателния кодекс - за причиняването на телесна повреда или смърт при управление на превозно средство и нанасяне на значителни имуществени вреди. Ако лидерът на ДОСТ бъде признат за виновен, го заплашват до две години затвори или пробация. В съобщението се посочва, че Лютви Местан е нарушил и два члена от Закона за движение по пътищата, свързани с позицията на автомобила и траекторията му при завиване надясно и непропускане на участник в движението, които е имал предимство на кръстовище. Ударът е челен, тоест не съм отнел предимство, твърди Местан Днес пред Би Ти Ви обаче Местан казва, че е завивал наляво. Той посочва още, че ако е бил отнел предимството на другия автомобил, колата му е щяла да бъде ударена отляво. Щети по автомобила обаче били от фронтален удар, което означавало, че върху БМВ-то, идващо от Кърджали, е връхлетяло \"Фолксваген\"-а, когато Местан вече е бил влязъл в дясната лента, казва още лидерът на ДОСТ. В днешното съобщение на прокуратурата в Кърджали се казва, че разследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства, и назначаване на съдебна автотехническа експертиза.", "date": "2019.04.15", "title": "Лютви Местан е освободен срещу гаранция"}
{"url": "https://www.dnevnik.bg/sport/2019/04/15/3419689_kakvo_dovede_do_goliamoto_predimstvo_na_mercedes_ot/", "text": "Три състезания, три двойни победи за \"Мерцедес\" – това е равносметката от началото на сезона във Формула 1. Пилотите на тима Люис Хамилтън и Валтери Ботас доминират в първите уикенди и бележат най-успешния старт в историята на \"Сребърните стрели\". Всичко това се случва в сезон, в който се очакваше \"Ферари\" да има предимство и всички погледи бяха насочени към Скудерията. Вместо това тимът от Маранело трябваше да се задоволи с две трети места, които са сериозно отстъпление от стандартите в последните години. В предходните два сезона \"Ферари\" печелеше два от първите три старта, а през 2018 г. ги допълни с две трети места. Първите състезания дадоха начало на развитие на сезона, която отвори немалка разлика между водещите тимове. Това ли обаче е истинската разлика между двата водещи отбора? Прогрес в \"Мерцедес\" или отстъпление във \"Ферари\" Ситуацията може да бъде разглеждана от двете гледни точки, най-вече на базата на спечелените точки. В предходните два сезона \"Ферари\" стартираше силно и успяваше да се конкурира с \"Мерцедес\" до лятото както при пилотите, така и при конструкторите, сега ситуацията изглежда различна. На същата фаза от сезона през 2017 г. Хамилтън имаше 61 точки, а година по-рано беше с едва 45 (второ, трето и четвърто място). Сега световният шампион е с две победи и едно второ място и актив от 68 точки. Още преди началото на сезона най-коментираната тема беше двигателят на \"Ферари\". В тестовете в Барселона Скудерията показа мощност на правите и в бързите завои, на която \"Мерцедес\" нямаше отговор. Специалистите веднага предрекоха, че в първите състезания предимството ще бъде на страната на \"Ферари\". От \"Мерцедес\" също се включиха с твърдения, че фаворит е тимът от Маранело. В Австралия пилотите на \"Ферари\" имаха огромни проблеми, като останаха едва четвърти и пети, на минута зад \"Мерцедес\". След това в Бахрейн скоростта на тима беше отлична на писта, която фаворизира болида на Скудерията. Грешка на Себастиан Фетел и проблемът в двигателя на Шарл Льоклер обаче лишиха \"Ферари\" от победа. В Китай се очакваше да се види истинското разпределение на силите, на писта, където \"Ферари\" окупира първа редица в квалификацията през 2018 г. Очакванията за превес на Скудерията не се сбъднаха, като по-добре балансираният болид на \"Мерцедес\" стоеше много по-добре в завоите и не губеше толкова на правите. \"Мисля, че вече е време да спрем да говорим за двигателя на \"Ферари\", защото се вижда, че той просто не им носи резултатите, които се очакваха. Може и да сме рано през сезона, но проблемите са видими\", каза анализаторът на Sky Sports Мартин Брандъл. Според световния шампион от 2016 г. Нико Розберг \"Ферари\" има проблеми с аеродинамиката. Германецът смята, че в Скудерията трябва да свършат много работа преди следващото състезание в Азербайджан. \"От това, което чувам, просто са на съвсем грешна посока по отношение на аеродинамиката. Ще са им нужни промени, като трябва да се види къде се греши и какво може да се подобри. Това обаче ще отнеме време\", каза Розберг. Германецът допълва, че трасето в Баку, където е следващият старт на 28 април, фаворизира по-мощния двигател, но резултатът там няма да даде крайна оценка. В същото време съперникът \"Мерцедес\" се радва на здравословната конкуренция между Хамилтън и Валтери Ботас. Финландецът, който имаше много труден сезон 2018, започна по отличен начин новата година и спечели в Австралия, а в Китай грабна полпозишън с много постоянно представяне. \"Мерцедес\", който доминира в турбо-хибридната ера от 2014 г., бележи най-силното си начало на сезон. \"Сребърните стрели\" станаха първият отбор от 1992 г. насам, който печели двойни победи в първите три старта. Преди 27 години това постигна \"Уилямс\" с Найджъл Менсъл и Рикардо Патрезе. Хаосът в Скудерията Липсата на резултати във \"Ферари\" поставя всички в отбора под голямо напрежение, при което отговорните фактори се огъват. Това важи както за пилотите Фетел и Льоклер, така и за мениджмънта. В първите три състезания от сезона четирикратният световен шампион записа четвърто, пето и трето място, като едва в Китай победи съотборника си Льоклер. И в трите състезания обаче от бокса на \"Ферари\" имаше заповеди към привлечения през зимата пилот от Монако. В Австралия нареждането към Льоклер беше да не изпреварва съотборника си, като това се повтори и в Бахрейн. Той обаче пренебрегна заповедта и направи изпреварване. В Китай позициите им бяха разменени, след като Фетел се движеше зад Льоклер, но обяви, че има повече скорост, което не се реализира накрая. Всичко това показа, че решения, които се взимат под напрежение, не носят резултат на Скудерията. \"В момента, когато имаше заповед, знаех, че ще ме питате след края на състезанието. Предпочитам да не говоря по тази тема, защото отговорите ми винаги се интерпретират в негативна светлина\", каза Фетел с ядосан тон на журналистите след състезанието. Той се оправда, че в момента, когато е бил пуснат от Льоклер, колата му не се е движела толкова бързо, колкото е очаквал, въпреки липсата на турбулентен въздух. Според германеца в края на дистанцията той вече е имал скорост, но болидите на \"Мерцедес\" са били прекалено далеч, за да ги настигне. Директорът на Скудерията Матиа Биното защити решението на всички да дадат шанс на Фетел. \"Трудно е за всеки отбор да дава заповеди, защото разбираме пилотите и битката, която водят. Опитахме всичко, за да не губим време от \"Мерцедес\" и към онзи момент това беше единственият ни шанс\", каза Биното. Льоклер не остана доволен от развитието на ситуацията, но отказа да прави повече коментари, заявявайки, че разбира решението на всички в бокса.", "date": "2019.04.15", "title": "Какво доведе до голямото предимство на \"Мерцедес\" в началото на сезона във Ф1"}
{"url": "https://www.dnevnik.bg/sport/2019/04/15/3420022_germanec_e_sledvashtiiat_supernik_na_grigor_dimitrov_v/", "text": "Григор Димитров ще играе с германеца Ян-Ленард Щруф във втория кръг на турнира от сериите \"Мастърс\" в Монте Карло. В неделя най-добрият български тенисист  започна участието си с трудна победа над италианеца Матео Беретини , като това беше първият му мач на червени кортове за 2019 г. В понеделник и Щруф преодоля първия кръг след успех срещу поставения под №15 Денис Шаповалов. 28-годишният германец, който е 44-и в световната ранглиста, загуби първия сет, но направи обрат и спечели с 5;7, 6:3, 6:1 след два часа игра. Димитров и Щруф ще се изправят един срещу друг за трети път на ниво АТП. През 2017 г. двамата отново бяха съперници във втория кръг в Монте Карло, като германецът спечели в три сета след обрат - 4:6, 6:3, 6:2. През 2013 г. Димитров се наложи с 6:1, 6:3 в осминафиналите на турнира в зала в Стокхолм. Двамата имат и една среща в турнир от сериите \"Фючърс\" - на червени кортове в Германия през 2010 г., когато българският тенисист побеждава със 7:5, 7:5. Победителят от следващия им двубой ще играе в осминафиналите с носителя на рекордните 11 титли в Монте Карло Рафаел Надал или друг от водещите испански тенисисти - Роберто Баутиста Агут. Димитров има да защитава 360 точки в турнира, тъй като през миналата година достигна до полуфиналите. Ако загуби от Щруф, бившият №3 в света ще изпадне от топ 40 на ранглистата за пръв път от февруари 2013 г. Междувременно българският тенисист отпадна още в първия кръг на двойки в Монте Карло. Той и партньорът му Стан Вавринка отстъпиха пред поставените от №6 Хенри Континен и Джон Пиърс след 6:7 (6), 3:6.", "date": "2019.04.15", "title": "Германец е следващият съперник на Григор Димитров в Монте Карло"}
{"url": "https://www.dnevnik.bg/sviat/2019/04/15/3420094_velikobritaniia_e_vodeshta_destinaciia_za_investicii/", "text": "Брекзит може да предизвиква несигурност в много сфери във Великобритания, но, изглежда, не отблъсква инвеститорите, отбелязва агенция \"Асошиейтед прес\", позовавайки се на корпоративно проучване. В проучването на корпоративните сделки, публикувано днес, консултантската компания  Ernst & Young  посочва, че Великобритания е водещата дестинация за инвестиции в света за първи път в 10-годишната история на това изследване, като изпреварва САЩ, които държаха първото място от 2014 година. Понижаването на курса на  британската лира  от юни 2016 година, когато британците подкрепиха излизането на страната им от ЕС, направи британските активи по-евтини. Глобалният вицепредседател на Ernst & Young Стийв Крускоус отбеляза, че Великобритания също така остава \"отворена среда за  чуждестранните инвеститори \" дори сред хаоса на Брекзит. Тази ситуация по думите му също така е подкрепена от английския език, висококвалифицираната работна ръка и силната технологична база. Тези дългосрочни силни страни са помогнали на Великобритания да се възстанови като място за правене на бизнес след  шока от референдума  през 2016 година. На фона на голямата несигурност около бъдещето на британската икономика страната се срина в класацията. За 2016 година Великобритания заемаше седмо място по привлекателност за инвестиции. Миналата година имаше доста значими придобивания във Великобритания, включително покупката на Sky от Comcast за около 30 милиарда британски лири и на Costa Coffee от Coca-Cola за близо 4 милиарда британски лири.", "date": "2019.04.15", "title": "Великобритания е водеща дестинация за инвестиции, показа изследване на Ernst & Young"}
{"url": "https://www.dnevnik.bg/gradska_sreda/2019/04/15/3419985_vremenna_digitalna_kula_shte_postavi_obshtinata_na/", "text": "Мястото на мавзолея на площад \"Александър I Батенберг\" ще се превърне в постоянна точка, но за временни арт инсталации, планира Националният институт за недвижимото културно наследство. След Бронзовата къща там ще бъде монтирана творба на дигиталното изкуство, висока 15 метра. Тя е дело на Венелин Шурелов, нарича се \"Един човек\" и бе отличена в конкурс на програмата \"Навън\" на Столичната община. За изграждането на тази временна инсталалация общината ще отпусне 81 хиляди лева, съобщи Малина Едрева, председател на общинската кописия по култура и образование. Инсталацията на Шурелов е стоманена конструкция със силует на човек, в която ще бъдат монтирани 42 LED екрана с обща площ 82 кв.м. Видеокамери ще снимат движещи се пешеходци или хора, които разговарят и всякакви сцени от ежедневния живот по улиците на града. Заснетите кадри ще се подават на компютърна система, която ще ги излъчва на само някои от екраните. В същото време на други екрани ще се появяват други записи със случайни минувачи. Така огромното екранно тяло ще изглежда съставено от множество по-малки фигури и ще сумира в единно цяло живия пулс на града. Идеята е да се проектира дигитално живата градската среда на София, която е функция и от поведението и настроението на своите жители и гости. Все още не е известно кога през тази година временната инсталация ще се появи върху мястото на мавзолея.", "date": "2019.04.15", "title": "Временна дигитална кула ще постави общината на мястото на мавзолея"}
{"url": "https://www.dnevnik.bg/sport/2019/04/15/3420014_djiro_ditaliia_shte_zapochne_ot_ungariia_prez_2020_g/", "text": "С три етапа в Унгария ще започне 103-ата колоездачна Обиколка на Италия през 2020 г., обявиха организаторите от RCS. Промотърът на Джирото и унгарското правителство подписаха договор, а подробности ще бъдат обявени в следващите няколко месеца. Първият етап през 2020 г. ще започне от столицата Будапеща, като е вероятно да завърши на пистата за Формула 1 край града \"Хунгароринг\". За следващите два етапа все още не се разкриват детайли. Това е 13-и път, в който Обиколката на Италия ще стартира извън територията на страната. За последно това се случи през 2018 г., когато първите три етапа бяха в Израел. В последните 10 години общо пет пъти Джирото стартира извън Италия – 2010 г. Амстердам, 2012 г. Хернинг, Дания, 2014 г. Белфаст и 2016 г. Апелдорн. \"Щастливи сме, че Унгария ще бъде домакин на Джирото. Това е страна, която постоянно се развива по отношение на колоезденето. Тук има много фенове и нямаме търпение 2020 г. да дойде\", каза шефът на RCS Sport Мауро Вени. Подобна е тенденцията и в другите две големи колоездачни обиколки. Тур дьо Франс през 2019 г. ще стартира с три етапа в Белгия, а две години по-късно  ще започне от датската столица Копенхаген . До началото на Обиколката на Италия през 2019 г. остава по-малко от месец. Надпреварата започва на 11 май в Болоня. Шампионът от миналата година Крис Фрум  няма да защитава титлата си , след като насочва вниманието си изцяло към Тур дьо Франс. На старт обаче ще са неговите подгласници Том Дюмулен и Мигел Анхел Лопес.", "date": "2019.04.15", "title": "Джиро д'Италия ще започне от Унгария през 2020 г."}
{"url": "https://www.dnevnik.bg/sviat/2019/04/15/3420108_gori_katedralata_notr_dam_v_parij/", "text": "Пожар избухна в катедралата \"Нотр Дам\" в понеделник вечер в Париж. Той срути кулата-стрела, част от покрива й и нанесе поражения, които все още не са ясни. Пожарът проддължава, но около полунощ българско време шефът на пожарната в града съобщи пред медиите, че фасадата й и двете кули ще бъдат спасени. Нещо, за което преди това имаше притеснения, че може да се окаже невъзможно. Няма данни за пострадали. Властите разследват причината. Според източник от парижката противопожарна служба, пожарът е свързан вероятно с работите по обновление на сградата, които текат. Какво е ясно  Пламъците са се разразили около 19:30 часа местно време, обхващайки купола на прочутия парижки храм. Няколко видеоклипа в социалните мрежи показаха как малко по-късно кулата-стрела  рухва . Според свидетели на \"Ройтерс\" се е сринал и целият покрив, но по-късно според официални съобщения две-трети от него у бил унищожен. Според в. \"Фигаро\", цитиран от БТА, пожарът е възникнал на скеле, издигнато от едната страна на катедралата. Според източник от пожарникарите пожарът е възникнал в покривната част на храма. Според агенция \"Ройтерс\" полицията смята случилото се в катедралата от 12 в. за инцидент, а не за умишлен палеж. Районът около катедралата - централен и изпълнен с туристи - беше отцепен. Реакции  Френският президент Еманюел Макрон отмени планирано обръщение до французите заради \"ужасния пожар\". Бе предвидено Макрон да представи мерки заради исканията на \"жълтите жилетки\". \"С тъга виждам днес как тази част от нас изгаря,\" написа още Макрон в \"Туитър\", който отиде и на мястото на пожара. Американският президент Доналд Тръмп също написа в \"Туитър\", че е \"ужасно да се гледа мащабният пожар\" в катедралата. Организацията на ООН за наука, образование и култура ЮНЕСКО  обяви, че стои до Франция  и \"заедно ще спасят и възстановят катедралата \"Нотр Дам\". Българският премиер Бойко Борисов написа във \"Фейсбук\": \"Мислите ми са с всички французи и с целия католически свят. Един от символите на Европа - катедралата \"Нотр Дам\", гори! Ужасно е да гледаш как 8 века история изчезват пред очите ти. Кураж на всички парижки пожарникари, които тази вечер полагат всички усилия да съхранят това богатство.\" Символът  Катедралата е един от символите на Париж. Тя е построена през 1163 – 1345 г. и е едно от най-великите постижения на готическата архитектура, отбелязва БТА. Около 13 милиона туристи посещават всяка година храма. Катедралата е един от върховете във френското изкуство с удивителното равновесие на пропорциите и хармоничната си фасада. Дълга е 130 метра и е широка 50 метра, а 3-етажните квадратни кули са високи 69 метра. В южната кула са разположени камбаните, най-голямата от които тежи 15 тона, а само езикът ѝ надвишава 500 кг. Стрелата е с височина 96 метра. Катедралата има чудесен орган и съвършена акустика. Там всяка неделя в 17:30 часа се провеждат безплатни концерти. Катедралата побира 9000 души. Тук през 1804 г. е коронован за император Наполеон Първи, а през 1970 г. е извършено опелото на генерал Шарл дьо Гол.", "date": "2019.04.15", "title": "Гори катедралата \"Нотр Дам\" в Париж, куполът и покривът ѝ рухнаха"}
{"url": "https://www.dnevnik.bg/ot_vas/novini_ot_vas/2019/04/15/3419888_proleten_praznik/", "text": "Японските вишни в градинката пред Националната библиотека \"Св. св. Кирил и Методий\".", "date": "2019.04.15", "title": "Пролетен празник"}
{"url": "https://www.dnevnik.bg/evropa/evropeiski_parlament/2019/04/15/3419118_brjuksel_e_gotov_da_deistva_s_vsichki_sredstva_ako_v/", "text": "Европейската комисия ще предприеме всички мерки, които са на нейно разположение, ако ситуацията в Румъния с върховенството на закона не се промени. Това заяви еврокомисарят по въпросите на правосъдието, потребителите и равнопоставеността между половете Вера Йоурова в Европейския парламент. По време на дебата по темата имаше критики за отсъствието на зам.-председателя на Еврокомисията Франс Тимерманс, отговарящ за върховенството на закона, както и на представител на румънското председателство на Съвета на ЕС (държавите членки). Имаше и обвинения между политическите групи, че дебатът не е реален, а е част от предизборна кампания на фона на наближаващите избори за Европарламент през май. \"Комисията много ясно каза, че ще следи развитието на върховенството на закона в Румъния. Реформата в Румъния трябва да продължи, това значи, че тя трябва да продължи напред, а не да се връща, да не се застрашава постигнатия напредък през последните години\", подчерта Йоурова. Тя посочи, че Еврокомисията е положила големи усилия и е работила с мин.-председателя на Румъния Виорика Дънчила. \"В конструктивния диалог Еврокомисията каза, че трябва да има конкретни действия,  , колкото по-бързо, толкова по-добре. Европейската комисия не можа да стигне до заключението, че Румъния се е върнала на правилния път. Европейската комисия ще предприеме всички мерки, които са на нейно разположение, ако ситуацията продължи по този начин\", допълни тя. Йоурова отбеляза, че през ноември са били направени препоръки, които не са били последвани. \"Последните законодателни развития будят загриженост, че румънското законодателство не е в унисон с европейското. Това подкопава доверието в правителството. Пример са и последните постановления, издадени от румънското правителство\", допълни еврокомисарят. Като повод за притеснение тя посочи възможните промени на наказателния и наказателно- процесуалния кодекс и заяви, че тези въпроси трябва да се подготвят много внимателно с консултация с всички страни, включително с магистратите, и всяко действие трябва да е в унисон с международните задължения, европейското право и препоръките за борба с корупцията. \"Процесът е много чувствителен. Може да създаде системна безнаказаност на хора на високи позиции\", допълни Йоурова, като предупреди за мерки, които биха могли да доведат до намеса в независимостта на съдебната система. Еврокомисарят обърна внимание и на противоречивата процедура за номинация на главен прокурор и прокурор за борбата с корупцията. \"Ситуацията е много променлива. Европейската комисия трябва да действа и, ако се наложи, ще действа с всички налични инструменти\", допълни тя, отбелязвайки, че не е късно Румъния да предприеме нужните реформи. Тя подчерта, че Еврокомисията не се меси в конкретни дела, а разглежда положението в законодателството, в системата и затова взима отношение по законодателните промени, извършени наскоро. Кумулативният им ефект може да доведе до нарушаване на принципите на правовата държава в Румъния, коментира Йоурова. Евродепутатът Ингеборг Гресле (Германия, Европейска народна партия) каза, че това, което си е позволила за момента Румъния,  . Според нея мерки е трябвало да се вземат по-рано. Като такива тя посочи спиране на средствата и задействане на процедура по чл. 7 от Договора за ЕС (такава има  срещу Полша и Унгария ). Гресле отбеляза, че хора на високи позиции в Румъния са подведени под отговорност и тези казуси трябва да бъдат осветлени. Евродепутатът обърна внимание и на случая с кандидата за председател на европейската прокуратура Лаура Кьовеши. Тя бе поставена под натиск, съветът вместо да реагира, се опитва да поощри Румъния, френският кандидат не трябва да бъде приоритизиран, подчерта Гресле. Европейският парламент  подкрепя Лаура Кодруца Кьовеши , която оглавяваше Националната дирекция за борба с корупцията в Румъния. Румънското правителство активно лобираше срещу Кьовеши при разговорите между държавите членки и  те подкрепиха френския кандидат  за поста. Йозеф Вайденголцер (Австрия; С&Д) посочи: \"не бива да поучаваме, но общите принципи и върховенството на закона трябва да се укрепят с диалог, само така изтокът и западът ще се сплотят\". Миналата седмица ръководството на Партията на европейските социалисти (ПЕС) обяви, че смята отношенията с румънската си членка, управляващата Социалдемократическа партия,  за замразени , докато \"румънското правителство не изясни ангажимента си към върховенството на закона и не последва препоръките на Европейската комисия\". Бившият правосъден министър на Румъния и настоящ евродепутат Моника Маковей (Европейски консерватори и реформисти) коментира, че \"група корумпирани политици и най-вече водени от господин Драгня (лидерът на управляващата партия Ливиу Драгня – бел.ред.), срещу когото има присъда и пак е в съда, тези хора не спазват законодателството, те го променят, те . Инвестиционните средства отиват в подкупи, съсипват демокрацията, корумпирани политици се измъкват от присъда. Всеки сам ли ще се спасява... Хвърлят се срещу нас запалителни средства, но ние вървим по пътя към Европа. Страната е изпълнена с отчаяние. Малцина държат властта в ръцете си. Румъния се превръща в престъпна диктатура, 4 млн. напуснаха страната последните години\". Софи ин'т Велд (АЛДЕ; Холандия) коментира, че тези дебати се превръщат в политически въпрос, но става дума за ценностите в чл. 2 в учредителния договор на ЕС\". Тя подчерта, че АЛДЕ се дистанцира от румънската си партия членка, която е част от коалицията в страната и иска да я отхвърли от политическото семейство. Юдит Саргентини (Зелени/Европейски свободен алианс; Холандия), чийто доклад задейства най-сериозната наказателна процедура на ЕС срещу Унгария през септември миналата година, каза, че румънското председателство и румънското правителство не предвиждат разглеждане на въпросния доклад за Унгария.", "date": "2019.04.15", "title": "Брюксел ще действа с всички средства, ако Румъния не спре да отстъпва от върховенството на закона"}
{"url": "https://www.dnevnik.bg/sport/2019/04/15/3420010_snimka_na_denia_30_godini_ot_tragediiata_na_hilzburo/", "text": "На 15 април 1989 г. се случва най-голямата трагедия в историята на британския футбол и една от най-големите в световния спорт.  \"Ливърпул\" и \"Нотингам форест\" се изправят един срещу друг на стадион \"Хилзбъро\" във финал за Купата на Англия. След срутване на една от трибуните загиват 96 мъже, жени и деца.", "date": "2019.04.15", "title": "Снимка на деня: 30 години от трагедията на \"Хилзбъро\""}
{"url": "https://www.dnevnik.bg/zelen/2019/04/15/3420085_nos_chervenka_e_zasipan_sus_stroitelni_otpaduci/", "text": "Скали от природна забележителност \"Нос Червенка\" край град Черноморец са били засипани от земни маси от строеж. Това обяви Регионалната инспекция по околната среда и водите (РИОСВ) на Бургас, която е констатирала нарушението след граждански сигнал.  Насипването на скално-земни маси в защитената територия е извършено в съседство с частен имот, покрай който преминава обособен обслужващ път. Този път служи и като граница между имота и природна забележителност \"Нос Червенка\". Община Созопол обаче е разрешила пътят да се използва и за строеж на водопоровод обслужващ частния имот. Според съобщението на РИОСВ-Бургас \"при изграждане на водопровода поради близостта с крайбрежните скали и денивелацията част от земните маси са навлезли в защитената територия.\"  Последствията Регионалната екоинспекция съобщава още, че за установеното нарушение възложителят на инвестиционното предложение ще бъде поканен за съставяне на акт за административно нарушение по реда на Закона за защитените територии. Към момента няма информация какви мерки ще се вземат и от кого за възстановяване на защитената територия след увреждането. Нос Червенка е обявен за природна забележителност през 1973 г. с цел защита на уникалните скални образувания там.", "date": "2019.04.15", "title": "Нос Червенка е засипан със строителни отпадъци"}
{"url": "https://www.dnevnik.bg/gradska_sreda/2019/04/15/3420096_chastichniiat_remont_na_ploshtad_sv_nedelia_e_s_kraen/", "text": "Счупените плочки на площад \"Св. Неделя\" се подменят, тъй като след дъждовете там се образуваха локви. Ремонтът обхваща около 1000 кв. м в пространството между църквата, \"София хотел Балкан\" и подхода към ул. \"Съборна\". Некачествената настилка е в пешеходната зона на площада, но от месеци през нея минават колите, обслужващи хотела. Подходът от улицата към него бе затворен заради археологическите разкопки на антична Сердика там. Фирмата \"Трейс груп\" извършва текущия ремонт на настилката. София е разделена на шест зони и за всяка от тях отговаря конкретна фирма, избрана с конкурс, обясниха от общината. Площад \"Св. Неделя\" е в обсега на \"Трейс\". Крайният срок за приключване на ремонта е 30 април, ако няма обилни валежи. В такъв случай фирмата-изпълнител може да поиска отсрочка. Предстои да се обяви конкурс за цялостна реконструкция на площада, която ще включва и археологическите находки от римския период на града.", "date": "2019.04.15", "title": "Частичният ремонт на площад \"Св. Неделя\" е с краен срок 30 април"}
{"url": "https://www.dnevnik.bg/bulgaria/2019/04/15/3420128_prezidentut_cennostite_na_turnovskata_konstituciia_sa/", "text": "Търновската конституция е постижение, въплътило ценностите и идеалите на Българското възраждане, които продължават да бъдат отправна точка и днес за развитието ни като нация и държава. Това заяви държавният глава Румен Радев по време на изнесеното тържествено заседание на Конституционния съд на република България, което се състоя във Велико Търново, съобщи прессекретариатът на държавния глава. Президентът е в града за участие в честванията по случай 140 години от приемането на Търновската конституция. По думите на Румен Радев две послания оставят създателите на първата ни Конституция – завет за политическа мъдрост и за народен суверенитет, както и послание \"законите да се правят от народа и за народа\". Президентът подчерта, че епохата, в която е работило Учредителното събрание, се различава от днешната. \"Това е \"свят\" на възрожденски възторг и родолюбие, всеобщо съгласие да се служи на България, да се прави добро за държавата и народа. Но това е време и на остри спорове, в които либерали и консерватори се надпреварват кой по-добре да служи на България според убежденията си\", заяви президентът. Държавният глава посочи, че преди 140 години нашите народни представители са били водени от силното си убеждение да отстояват интересите на народа и не са си и помисляли, че могат да предложат и гласуват закон, който да не служи на българския народ. \"Това е завет, който приканвам нашите народни представители да следват във всяка своя мисъл, всяка своя дейност и всяко свое решение\", призова Румен Радев. Той посочи, че именно това е и причината в Търновската конституция да не се съдържа Конституционен съд. \"Интересът към Търновската конституция с годините нараства, зарежда ни с духовна сила, осмисля и трасира нейното продължаващо дълголетие сега и за в бъдеще\", заяви президентът. В словото си той подчерта, че в динамичната и противоречива действителност днес именно върховенството на Конституцията заслужава особено внимание и грижи. \"Законите, които предлагат и приемат народните представители, трябва да съответстват на този основен закон. Това само по себе си е легитимно изискване, което се е укрепвало и надграждало във вековното развитие на конституционализма\", допълни Румен Радев. Румен Радев връчи почетен плакет \"Св. св Кирил и Методий\" на nародно читалище \"Надежда-1869\" по случай 150 години от създаването на културната институция. В рамките на посещението си във Велико Търново президентът ще присъства утре и на тържественото заседание на 44-ото Народно събрание на rепублика България и ще наблюдава възстановка на събитията от 1879 година.", "date": "2019.04.15", "title": "Президентът: Ценностите на Търновската конституция са отправна точка за развитието ни като нация"}
{"url": "https://www.dnevnik.bg/sviat/2019/04/15/3420134_junesko_zaedno_s_franciia_shte_vuzstanovim_notr_dam/", "text": "Организацията на ООН за наука, образование и култура ЮНЕСКО обяви, че стои до Франция и \"заедно ще спасят и възстановят катедралата \"Нотр Дам\", съобщи БНТ, като цитира агенция Франс прес\". Организацията нарече храма \"безценно наследство\". \"Нотр Дам\" продължава да гори , след като се избухна пожар по-рано тази вечер. Покривът и острият връх, който се издигаше в средата на основния кораб на църквата са напълно разрушени. Не се съобщава за пострадали, а усилията да бъде загасен огънят и спасено културното наследство в катедралата продължават. \"Нотр Дам\" е една от най-известните забележителности във Франция. Строежът й е започнал през 12-ти век, като е реставрирана основно през 17-ти и 18-ти век. Обявена е от ЮНЕСКО за световно културно наследство през 1991 г. За развитието на събитията можете да четете  тук .", "date": "2019.04.15", "title": "ЮНЕСКО: Заедно с Франция ще възстановим \"Нотр Дам\""}
{"url": "https://www.dnevnik.bg/photos/2019/04/15/3419966_fotogaleriia_svetovnite_snimki_na_denia_-_15_april/", "text": "Момиче е покрито с жълт прах по време на първия Color Run в Гиза, Египет.", "date": "2019.04.15", "title": "Фотогалерия: Световните снимки на деня - 15 април 2019 г."}
{"url": "https://www.dnevnik.bg/photos/2019/04/15/3420187_fotogaleriia_notr_dam_v_plamuci/", "text": "Кулата с форма на стрела на катедралата \"Нотр Дам\" в столицата на Франция Париж рухна под напора на пламъците, които обхванаха цялата горна част на храма в около 19.50 часа местно време.", "date": "2019.04.15", "title": "Фотогалерия: \"Нотр Дам\" в пламъци"}
