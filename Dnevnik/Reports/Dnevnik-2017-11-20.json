{"url": "http://www.dnevnik.bg/skorost/avtomobilna_industriia/2017/11/20/3081874_juber_shte_kupi_24_000_avtomobila_volvo_koito_da/", "text": "Американската компания \"Юбер технолоджис\" подписа рамков договор с \"Волво\" за покупка на 24 000 автомобила от модела ХС90, които ще превърне в автономни, предаде агенция \"Блумбърг\". Колите ще бъдат доставени в периода 2019 - 2021 година. От \"Волво\" уточниха в съобщение днес, че \"Юбер\" ще монтира свои сензори и софтуер, за да могат автомобилите да се движат без водач. Вече близо година в няколко град в САЩ вървят тестове точно на \"Волво\" ХС90, които се придвижват самостоятелно, макар и зад волана да има човек, за всеки случай. През март  дори се стигна до катастрофа  с една от автономните коли и програмата временно беше спряна. След като стана ясно, че вината е на водача на другата кола,  тестовете бяха възстановени . От \"Юбер\" инвестират сериозно в технологиите за автономни автомобили, за да ликвидират основният си разход - заплащането на шофьорите. Според Джеф Милър, който е шеф на отдела за партньорства с автоконцерните в \"Юбер\", това превръща компанията в най-големия производител на коли без шофьори. Освен сериозен тласък на продажбите сделката ще позволи на \"Волво\" да намали разходите по разработките на свои безпилотни автомобили, тъй като инженери от компания ще работят тясно с експертите на \"Юбер\" по снабдяването на серийните автомобили с максимално широк набор от технологии, които приближават колите до автономните. От \"Юбер\" за момента на фиксират период, от който ще започнат да предлагат превоз с автономни автомобили.", "date": "2017.11.20", "title": "\"Юбер\" ще купи 24 000 автомобила \"Волво\", които да направи автономни"}
{"url": "http://www.dnevnik.bg/sport/2017/11/20/3081875_nad_1_milion_dushi_v_bulgariia_sa_gledali_pobedata_na/", "text": "Повече от 1 милион души в България са гледали финалния мач, в който  Григор Димитров победи Давид Гофен и спечели финалите на АТП в Лондон  в неделя вечер. Това съобщиха от \"Мобилтел\", като се позоваха на своите данни за \"Мтел спорт 1\" и платформите Mtel Now и ppv.mtel.bg, както и на Nielsen AdMosphere за целевата група \"Всички 15+\" за БНТ 1 и \"Диема\". \"Мтел\" предостави правата на БНТ 1 и \"Диема\", за да може срещата да бъде излъчена в национален ефир. От БНТ в свое съобщение предоставиха данни, че \"мачът е проследен от 680 000 зрители в България, като 450 000 от тях са избрали БНТ1 и БНТ HD\". В момента на награждаването на Димитров зрителите на обществената медиа са били 726 000, а общо с другите канали над 1 млн. души.  \"За сравнение - големи футболни събития като квалификацията за световно първенство между България и Швеция и финалът на Шампионска лига са били гледани от по около половин милион зрители у нас\", се казва в информацията на \"Мтел\" до медиите. \"Убеден съм, че решението да споделим емоцията от големия успех на Григор Димитров беше правилно. Вярвам, че направихме много българи щастливи. Григор постигна нещо невероятно, нещо, което не се случва всеки ден, нещо, което си струваше да се види от максимален брой хора в България\", каза Симеон Донев, старши директор в отдел \"Маркетинг\" в \"Мтел\". От компанията посочват, че и през новия сезон \"Мтел спорт 1\" ще излъчва на живо най-интересното от турнирите \"Мастърс\", ATP 500 и ATP 250.", "date": "2017.11.20", "title": "Над 1 милион души в България са гледали победата на Григор Димитров"}
{"url": "http://www.dnevnik.bg/evropa/novini_ot_es/2017/11/20/3081560_dali_i_polsha_niama_da_poiska_ekzit/", "text": "\"Щом успяхме да се разберем с гръцкия премиер Алексис Ципрас, ще се справим също и с Полша на премиера Качински\", казваха европейски дипломати след изборната победа на Ярослав Качински и неговата националконсервативна партия \"Право и справедливост\" (ПиС) през 2015 г. Макар мнозина политици в Брюксел да нямаха добри впечатления от него по времето, когато Качински беше премиер на страната (2006-2007 г.), те отначало приеха много спокойно създаването на кабинета, воден от Беата Шидло.  Качински не влезе в него, но много бързо стана ясно, че именно той дърпа конците и има думата по всички важни въпроси . Отначало политическите наблюдатели в Брюксел си обясняваха възникналото напрежение между Варшава и ЕС като опит на Качински с помощта на твърда политика да си спечели необходимото уважение в Полша и в чужбина. Но много бързо проблемите се разраснаха. Още през януари 2016 г. еврокомисията реагира на проблемите около Конституционния съд, възникнали вследствие на първата съдебна реформа на \"Право и справедливост\". Стигна се до формална процедура, която трябваше да провери дали Полша спазва правовите и демократични принципи на ЕС. Официалните кръгове в Полша отговориха на това с антиевропейски лозунги. Дотук опитите на Брюксел да брани правовата държава в Полша бяха по-скоро \"беззъби\" – защото според действащите европейски договори е почти невъзможно на отделна страна членка да се налагат реални наказания в подобни случаи. Антигермански настроения Отговорът на Варшава не закъсня - полското правителство започна да поставя под въпрос някои от правомощията на Европейската комисия. Критиците на правителството го обвиниха, че разпалва антигермански настроения в страната. Наблюдателите решиха, че по този начин управляващата партия на Качински се опитва да си осигури солидна подкрепа сред избирателите. При това отношенията с Германия още от 90-те години на миналия век бяха един от стълбовете на полската външна политика, а Германия беше един от най-важните застъпници за приемането на Полша в ЕС през 2004 г. Търканията достигнаха своя апогей при преизбирането на президента на Европейския съвет - изведнъж Варшава започна да говори, че бившият полски премиер Доналд Туск всъщност бил \"германски кандидат\", а не полски. Вместо да го подкрепи, Варшава се обяви срещу преизбирането му през март 2017 г. Политици от управляващата партия в Полша стигнаха дори дотам да твърдят, че Ангела Меркел била \"принудила\" останалите 27 правителствени ръководители от ЕС да гласуват за \"нейния фаворит\". От камбанарията на \"Право и справедливост\" изглежда, че оспорването на правомощията на европейските институции и дистанцирането от Германия са средството за \"възстановяване на полския суверенитет\". Още през първите месеци от мандата си правителството във Варшава се отвърна от Берлин като дотогавашен главен съюзник на Полша в ЕС и се преориентира към Лондон. Освен това то задълбочи сътрудничеството си със страните от Вишеградската група – в която освен Полша влизат още Словакия, Чехия и Унгария. В дяволски кръг Дебатът за квотното преразпределение на бежанците сред страните от ЕС засили в Полша усещането, че ЕС налага на страните членки един нежелан от тях мултикултурализъм, който бил диктуван най-вече от Берлин и застрашавал националната идентичност на отделните държави. Полските държавни медии представиха терористичните атентати в Западна Европа като пряка последица от политическите грешки на истаблишмънта в Брюксел. Качински играе умело с напреженията, възникващи между Изтока и Запада, чийто отзвук надхвърля границите на Полша. Така например много от гражданите на  новите страни членки на ЕС мразят да бъдат поучавани от \"стара\" Европа . В Източна Европа гледат на приемането си в ЕС като на възстановяването на една историческа несправедливост, а не като на прием в западното училище за демокрация, правова държавност и толерантност. Преди ЕС беше за Полша мерило за поведение, но днес общността се е превърнала в \"по-малкото зло\". Управляващата партия \"Право и справедливост\" обяснява на своите привърженици, че страната трябва да остане членка на ЕС не за друго, а за да може да упражнява влияние над Европа, включително и над европейската политика спрямо Русия. Паралелно с това правителството и държавните полски медии рисуват една крайно негативна картина на Европа, твърде сходна с онази, която рисуваха във Великобритания непосредствено преди референдума за Брекзит. Задава ли се референдум? Одобрението на поляците за ЕС в момента надхвърля 80 процента, но това може да се окаже измамно. Защото повече от 70 процента от полските граждани не желаят страната им да влиза в еврозоната. Едва половината от тях посочват, че биха приели въвеждането на еврото, ако това е задължително условие за оставането на страната им в ЕС. Още повече биха се стопили симпатиите към Европа , ако оставането на страната в ЕС бъде обвързано с приема на бежанци. Правителството във Варшава гледа на ЕС през твърде прагматични очила – то иска да получава облаги от Брюксел, например да се възползва от предимствата на щедрия Кохезионен фонд, но не и да проявява някаква солидарност, например относно приема на бежанци. А как ли ще реагират полските избиратели на очакваното съкращаване на европейските средства за Полша от 2020 г. нататък? Страната, изглежда, се върти в един омагьосан кръг: от 2015 г. насам тя е с отслабени позиции в ЕС и дори оправданите ѝ призиви за реформи в ЕС могат да останат нечути поради проблемите, които самата Полша създава с неспазването на правовите принципи. Всичко това може да засили недоволството вътре в полското правителство и в средите на цялото общество и в крайна сметка да доведе до идеята за референдум относно бъдещото членство на страната в ЕС. Опозицията вече предупреждава, че политиката на Ярослав Качински тласка страната към Полекзит (Полша+екзит - бел.ред.) Още по-вероятен обаче изглежда следният сценарий - полската антипатия към новите европейски интеграционни проекти, съчетана с постоянните напрежения между Варшава и Брюксел и изкривената картина за ЕС, разпространявана в полското общество, биха могли да доведат дотам, че страната да бъде изтласкана в периферията на ЕС, движейки се занапред на значително по-бавна скорост от останалите в Европа.", "date": "2017.11.20", "title": "Дали и Полша няма да поиска екзит?"}
{"url": "http://www.dnevnik.bg/sviat/2017/11/20/3081864_ungariia_e_izpravena_pred_frontalna_ataka_ot_soros/", "text": "Унгария се чувства \"фронтално нападната\" от американския бизнесмен и филантроп Джордж Сорос, каза заместник-председателят на управляващата партия \"Фидес\" Гуяш Гергеи, цитиран от \"Ройтерс\". Коментарът му беше в отговор на  интервю на Сорос , в което той обвини премиера Виктор Орбан, че използва кампания на омразата, за да се задържи на власт. Според Гергеи нападението се осъществява чрез неправителствени организации и \"бюрократите в Европейския съюз\". \"Сега и той лично навлиза в играта\", добави заместник-председателят на \"Фидес\". Той нарече несъстоятелни твърденията, че Будапеща е излъгала в новата вълна от кампанията срещу \"плана на Сорос\", който според властите е заплаха за Унгария и за който те започнаха консултация по пощата през октомври. Гергеи добави, че милиардерът и ЕС работят за същия дневен ред в подкрепа на мигрантите. Сорос заяви в интервюто си за \"Файненшъл таймс\", че не е бил съгласен с част от решенията на Брюксел за справяне с мигрантската криза и че никой не се е вслушал в предложенията му. ", "date": "2017.11.20", "title": "Унгария е изправена пред \"фронтална атака\" от Сорос, каза партията на Орбан"}
{"url": "http://www.dnevnik.bg/sviat/2017/11/20/3081826_sasht_triabva_da_se_gotviat_da_sdurjat_iran_v_siriia/", "text": "Докато правителството на Доналд Тръмп се радва на новото споразумение за замразяване на бойните действия в Южна Сирия, режимът на президента Башар Асад и Иран се готвят за следващата фаза от продължителната война, при която ще се опитат да завладеят останалата част от страната. Дали Иран ще успее зависи до голяма степен от това дали САЩ ще осъзнаят и противодействат на тази стратегия. Техеран изсипва хиляди бойци в новозавзетите територии и изгражда военни бази. Въпреки че подкрепяните от САЩ сили държат територии източно от река Ефрат в югоизточната част на Сирия, както и по границите с Израел и Йордания на югозапад, Иран показа намерението си да помогне на  Башар Асад да си върне цяла Сирия . Иранският генерал-майор Касем Солеймани, командващ задграничните операции на  Корпуса на гвардейците на Ислямската революция , наскоро беше засечен в източния сирийски град Дейр аз Зур. Това показа колко важен приоритет за Иран е да поеме контрола над богатия на петрол близък район. Солеймани беше забелязан също близо до град Абу Камал, който се намира на границата, точно срещу иракския град Каим, и е последният участък от трасето по суша, което Иран се опитва да установи  от Техеран до Бейрут. Споразумението, сключено от президента Тръмп с Владимир Путин в Азия, беше представено като начин да се гарантира, че освободените области на Сирия ще бъдат извън контрола на Асад, и да се даде възможност на чуждестранните бойци да напуснат. Руският външен министър Сергей Лавров обаче каза, че Какво може да се направи тогава? Специална група от бивши висши американски дипломати и военни предложиха как Тръмп да попречи на Иран да получи контрол над останките от освободена Сирия и да изпълни собственото си обещание да възпре иранското влияние в района. \"Възможно най-неотложно САЩ трябва да създадат реални пречки пред стремежа на Техеран към пълна победа над режима на Асад в Сирия. Времето е от ключово значение\", се казва в доклад на вашингтонския Еврейски институт за национална сигурност на Америка. Първо, САЩ трябва да огласят ясна политика в Сирия, която премахва подозренията, че се готвят да се изтеглят сега, след като халифатът на  \"Ислямска държава\"  рухна. Тази политика трябва недвусмислено да покаже, че американското военно присъствие на място и по въздух ще се запази, за да гарантира, че \"Ислямска държава\" няма да надигне отново глава и Асад няма да завземе отново цялата страна, както и да обезпечи сигурност за процеса на възстановяване. Второ, правителството на Тръмп трябва да увеличи съдействието си за сунитските общности, които имат късмета да живеят извън управлението на Асад, и да подпомага подкрепяните от САЩ местни групировки да контролират ценната територия в Югоизточна Сирия. Тази територия може да осигури на местните общности икономически ползи сега и средство за политически натиск в бъдеще. Трето, САЩ би трябвало да работят с регионалните съюзници, за да не се допусне Иран да прехвърля оръжие и войски в Сирия. Това ще изисква забрана на доставките по море и гаранции, че подкрепяните от САЩ сили контролират ключови погранични градове в Сирия и Ирак. Тези стъпки могат \"Трябва да попречим на Иран да създаде полумесец на влияние. Трябва да продължим да градим нашата коалиция със страни със сходен начин на мислене\", каза съпредседателят на специалната група, бившият генерал от ВВС Чарлз Уолд. Тръмп е прав, като подчертава, че при раздаването са му се паднали ужасни карти в Сирия. До сегашната ситуация там се стигна заради политиката на колеблива подкрепа на правителството на Обама към сирийските бунтовници и пожелателната дипломация, неподкрепена от натиск. Тръмп обаче не бива да повтаря грешките на Барак Обама. \"Имаме възможност да изиграем картите си по всякакъв начин, ако сме достатъчно умни да ги изиграем\", каза другият съпредседател на специалната група - бившият американски посланик в Турция Ерик Еделман. В САЩ няма желание за продължителна военна мисия в Сирия, но военните командири още помнят поуките от изтеглянето на американците от Ирак пред 2011 г. Миналата седмица министърът на отбраната Джим Матис обеща американските сили да останат, за да предотвратят поява на втора \"Ислямска държава\" и докато политическият процес набере скорост, но не каза дали Америка ще парира иранската агресия. Американският интерес в областта на националната сигурност е ясен. Продължителен ирански контрол в освободените от режима и \"Ислямска държава\" сирийски райони би довел до \"Американската коалиция с партньорските сили на място бе ключът за разгрома на \"Ислямска държава\", но освобождаването на сирийците от джихадистите, за да попаднат в ръцете на Иран, само ще продължи радикализацията в страната\", заяви Муаз Мустафа, изпълнителен директор на организацията \"Сирийска специална група за спешни действия\". Постоянно ни се казва, че няма военно решение на сирийската криза, което е така. Вярно е обаче също, че не е възможно дипломатическо решение, докато Иран и Асад продължават да се стремят към военна победа и да се измъкват безнаказано.", "date": "2017.11.20", "title": "САЩ трябва да се готвят да сдържат Иран в Сирия"}
{"url": "http://www.dnevnik.bg/bulgaria/2017/11/20/3081926_oshte_edin_zaem_ot_nad_36_mln_lv_shte_iztegli_obshtina/", "text": "Дългосрочен заем в размер на над 36 млн. лв. възнамерява да изтегли община Варна, за да финансира шумно рекламирания си проект за реконструкция на централните градски булеварди \"Васил Левски\" и \"Сливница\". Това стана ясно по време на публично обсъждане на намерението, което се състоя днес. Заемът ще бъде отпуснат от Европейската банка за възстановяване и развитие и фонд ФЛАГ и ще бъде обезпечен чрез учредяване на залог върху настоящи и планирани приходи на общината. Миналия вторник местната администрация подложи на обществено обсъждане намерението си да изтегли и друг заем, Той трябва да покрие недопустими разходи и мостово финансиране на проектите за строеж на пречиствателна станция в курорта Златни пясъци, за естетизация на градската среда, за изграждането на синя зона и за втората фаза на проваления в първата си част проект \"Интегриран градски транспорт на Варна\". Така само в рамките на седмица заемите, които администрацията на кмета Иван Портних обяви, че има намерение да изтегли, Около 58 млн. от тях са дългосрочни заеми, а останалите 16.5 млн. лв. - краткосрочни за т.нар. \"мостово финансиране\" до възстановяване на направените разходи по проекти, подпомагани от фондове на Европейския съюз. Двата проекта, за които сега общината ще търси дългово финансиране, са за реконструкцията на бул. \"Васил Левски\" от ул. \"Подвис\" до ул. \"Девня\" и удължаването на бул. \"Сливница\" до бул. \"Атанас Москов\" в Западната промишлена зона на града и свързването му с автомагистрала \"Хемус\". Стойността на първия проект е малко над 113 млн. лв. Около 80,5 млн. лева. от тях ще бъдат осигурени от държавния бюджет. Останалите По-голямата част от парите ще отидат за разходите по отчуждителни процедури за придобиване на земя и сгради по трасетата на булевардите \"Васил Левски и \"Сливница\". С друга част от парите ще бъдат покрити разходи за проектиране, авторски и строителен надзор, както и за изграждането на на два участъка от уличната инфраструктура във Варна. За т.нар. пробив на бул. \"Сливница\" ще бъдат похарчени над 7.7 млн. лв. Общинският дял във финансирането на този проект ще е около 3,2 млн. лв. Така сумата на кредитите, които предстои да бъдат изтеглени, става общо около 36 млн. лв. Месец след като правителството взе решение да отпусне над 80 млн. лв. за ново трасе на бул. \"Васил Левски\" във Варна, проектът, финансовите разчети за реконструкцията и строителните книжа, свързани с нея, продължават да са сред Това стана ясно от отговорите на местната администрация изпратени до \"Камарата на геодезистите в България\", след като оттам поискаха подробна информация за проекта. Въпреки започналото частично изпълнение на проекта за реконструкция на бул. \"Васил Левски\" от община Варна продължават да не дават ясен отговор на въпросите има ли изработен технически проект за реконструкцията, издадени ли са строителни разрешения и на какво основание в момента се извършват дейности по подмяна на подземни комуникации по трасето му. Подобна информация не е качена и на сайта на общината, въпреки че това е задължително според Закона за устройство на територията. В него е записано: \"Кметът на общината организира поддържането на архив на одобрените устройствени планове и измененията им, на издадените строителни книжа и публични регистри на всички актове за изработване и одобряване на устройствени планове и на измененията им, на издадените разрешения за строеж и на въведените в експлоатация строежи.\" Ако работата по всички проекти, които са част от инвестиционната програма на община Варна, вървят по план, те би трябвало да са в напреднала фаза на изпълнение. Отпускането на 85 млн. лв. за реализацията им обаче при пълната неяснота около проектната готовност за това напомнят за друга, пак предизборна щедрост на правителство, оглавявано от Бойко Борисов. През пролетта на 2013 г.  пак с решение на Министерския съвет за ремонта на входния бул. \"Владислав Варненчик\" в града Разследване на \"Дневник\" тогава показа,  ч е   парите са били дадени \"на око\" без финансова о босновка за реалната стойност на строителните работи . Откриването на преасфалтирания булевард бе едно от основните събития в кампанията на Иван Портних преди проведените в началото на юни 2013 г. частични избори за кмет на Варна. До тях се стигна след оставката на предшественика му Кирил Йорданов, поискана от ГЕРБ след безпрецедентен уличен натиск.", "date": "2017.11.20", "title": "Още един заем от над 36 млн. лв. ще изтегли община Варна"}
{"url": "http://www.dnevnik.bg/biznes/2017/11/20/3081879_iambol_e_obiaven_za_nai-dobrata_kulturno-turisticheska/", "text": "Ямбол е победител в конкурса на Министерството на туризма за най-добра културно-туристическа дестинация, съобщи общината.  Благодарение на това българският град ще бъде включен в европейската ЕДЕН мрежа (European Destinations of Excellence - Най-добри европейски дестинации), която популяризира моделите за устойчиво развитие на туризма на територията на целия Европейски съюз. Ползите от това са, че заедно с останалите градове в мрежата Ямбол ще бъде представен с международна рекламна и информационна кампания, включително чрез участия в туристически борси и специализирани турове. Целта на европейската инициатива е да се популяризират нововъзникващи български туристически дестинации. Проектът на Ямбол е оценен заради високото качество, богатство и оригиналност, основани на местни културно-материални активи, достъпност на дестинацията, атракции за насърчаване на културния туризъм, привлекателност и уникални преживявания за туристите, информира общината.  През миналата година Националният археологически резерват \"Тракийски и античен град Кабиле\" завоюва най-високия приз \"Изборът на българите\" в първите годишни награди на Министерството на туризма, припомня общината. Общинският музей на бойната пък е на първо място в категорията \"Музеи\" на кампанията \"Чудесата на България\".", "date": "2017.11.20", "title": "Ямбол е обявен за най-добрата културно-туристическа дестинация"}
{"url": "http://www.dnevnik.bg/gradska_sreda/2017/11/20/3081878_marshrutite_na_avtobusnite_linii_20_21_i_22_se/", "text": "Маршрутите на автобусните линии 20, 21, 22 ще бъдат удължени, като последната им спирка ще бъде на площад \"Лъвов мост\", съобщиха от пресцентъра на Столична община. Като част от промяната се разкриват 5 нови спирки по трасето, като промяната е пробна и ще важи до 18 май. Така автобусите по линия 20 от с. Локорско и от с. Войнеговци 21 и 22 вече ще продължават от последната си спирка на улица \"Първа българска армия\", улици \"Каменоделска\", \"Константин Стоилов\", площад \"Сточна гара\", като ще се движат по бул. \"Сливница до площад \"Лъвов мост\". Трите линии са част от 17-те, които от началото на август се  обслужват от частния превозвач \"МТК Гроуп\" , който има споразумение със Столичната община за 8 години за общо 144 млн. лева. За целта дружеството купи 60 газови автобуса, които се движат по линиите. ", "date": "2017.11.20", "title": "Маршрутите на автобусните линии 20, 21 и 22 се удължават до \"Лъвов мост\""}
{"url": "http://www.dnevnik.bg/sport/2017/11/20/3081965_futbolnite_sudii_v_bulgariia_stavat_po-dobri_smiata/", "text": "Съветникът на Българския футболен сюъз по съдийските въпроси Марк Бата изгледа няколко двубоя от Първа лига през уикенда и проведе семинар с реферите. В понеделник Бата даде пресконференция, за да коментира най-актуалните въпроси около съдийството в България. Френският специалист, който е отговорник за реферите и се грижи за тяхната подготовка смята, че се вижда сериозно подобрение в последно време. Бата работи за  БФС  от 2015 г. и е на мнение, че в този период грешките на съдиите значително намаляват. \"Оценката ми за съдийството генерално е положителна. Вижда се подобрение в съдиите, което не можем да кажем само от мачовете във вътрешното първенство, но и от международните срещи. Няма как да си затворим очите за някои големи грешки, но такива виждаме във всички шампионати. Естествено моята работа е да намаля тези в България\", започна Бата. Той отчете нарядите, които получиха българските съдии в европейските клубни турнири през този сезон. Никола Попов ръководеше двубоя от предварителните кръгове на Лига Европа между \"Милан\" и \"Университатя\" (Крайова), Георги Кабаков този между \"Евертън\" и \"Ружомберок\", а Ивайло Стоянов беше на ПАОК и \"Олимпик\" (Донецк). \"Генерално можем да кажем, че съдиите са на пътя на подобрението, но могат да се представят и далеч по-добре. Това е като във футбола, не можеш в един отбор да имаш само таланти, трябват ти двама-трима, а другите да са просто добри\", каза Бата. Според него основните грешки, които допускат българските съдии са при грешно отсъждане на дузпи или тяхното неотсъждане. Бата смята, че става въпрос просто за лошо позициониране на реферите в повечето случаи. \"Без да звуча като излишно щастлив човек, грешките в момента са по-малко от тези, които се допускаха преди\", каза Бата и коментира дузпата, която  \"Левски\" получи срещу \"Витоша\" (Бистрица) . \"Гледахме от трибуните с моите колеги, а после ни трябваха около 10 видеоповторения\", за да заключим, че няма контакт между играчите\". Френският специалист отговори метафорично и на твърденията, че българските съдии нямат достатъчно качества да свирят. \"Това е като в любовта и брака, грешки винаги има и понякога се стига до развод\". Шефът на съдиите не мисли за оставка Председателят на съдийската комисия Петър Петров също взе участие в срещата на Марк Бата с медиите. Той побърза да се извини на ръководството на \"ЦСКА-София\", което  поиска оставката му след двубоя с \"Ботев\" (Пловдив) . \"Искам да се извиня и трябва да кажа, че ще съм изключителен наглец, ако в следващите наряди видите Волен Чинков. В наша защита трябва да кажа, че в реално време това изглеждаше като нарушение, но се оказа, че футболистът на \"Ботев\" (Виана) е изкусен симулант\", каза Петров. Той уточни, че е назначен от президента на БФС  Борислав Михайлов  и неговият мандат изтича с този на ръководството на футболния съюз. В същото време Чинков, който ще бъде изваден от нарядите и по думите на Петров \"ще почива на резервната скамейка\" е утвърден за международен съдия за 2018 г. Той влиза на мястото на Николай Йорданов. \"Отлепихме се от дъното, защото когато аз започнах работа грешките бяха повече, а съдиите не получаваха наряди в Европа. Предстои ни обаче още доста работа\", обясни Петров. Той уточни, че е голям привърженик на технологията за видеоповторения и смята, че това е бъдещето на футбола, но за негово съжаление БФС не може да си я позволи. \"Щом цяла Европа я ползва, вече се въведе в Германия и Италия, а също и ФИФА я одобри, ние не можем да я отричаме. Но нямаме финансовите възможности, защото оборудването за един стадион струва около 2 млн. евро. Засега имаме допълнителни съдии, които според мен повече помагат, а не пречат\", добави шефът на Съдийската комисия, макар че не успя да се сети за пример, при който допълнителен съдия се е намесил. Според Петър Петров натиск върху съдиите и комисията няма, като дори реагира като \"ужилен\". \"Ако твърдите, че Съдийската комисия праща поръчки до реферите за определени мачове или да поомагат на определени отбори, това е абсурдно и смешно. Натиск няма върху никого\", каза Петров и също използва метафора. \"Мога дори да ви уверя, че съм зле с цветовете и не различавам зелено и червено. По-лесно ми е със синьо и бяло, така ще отговоря\".", "date": "2017.11.20", "title": "Футболните съдии в България стават по-добри, смята Марк Бата"}
{"url": "http://www.dnevnik.bg/photos/2017/11/20/3081921_fotogaleriia_shouto_na_angelite_na_victorias_secret_v/", "text": "Алесандра Амброзио е една от десетките супермодели, които дефилираха на тазгодишното шоу на компанията за дамско бельо Victoria's Secret. То се проведе в Шанхай и телевизионната му версия ще бъде излъчена в края на месеца.", "date": "2017.11.20", "title": "Фотогалерия: Шоуто на Ангелите на Victoria's Secret в Китай"}
{"url": "http://www.dnevnik.bg/sport/2017/11/20/3081913_bulgarin_vleze_v_tehnicheskata_komisiia_na/", "text": "UCI e върховният орган в световното колоездене и освен, че издава лицензи на участниците в състезания и налага дисциплинарни правила, също така управлява класирането на състезания и системата за класиране на точки в различни велосипедни дисциплини, включително шосе, писта, планинско колоездене и BMX. Съветът ръководи и световните първенства и купи. Драгомир Кузов е бивш шосеен състезател, майстор на спорта, a през 1998 г. създава велосипедната марка \"DRAG\". Tой е подпомага много български и чуждестранни таланти в техния път към професионалното колоездене. Като част от техническата комисията (Equipment Commission) той ще има глас и ще отговаря за  велосипедите и екипировката , която ще се използва във всички състезания организирани по правилника на UCI, в това число Световни първенства и Олимпийски игри. \"Това е огромно признание за България и за мен е голяма чест да бъда в екипа на UCI. Отговорността е голяма и през следващите четири години ще се постарая да оправдая доверието, което ми е гласувано. UCI вече има ефективна политика относно техническите изисквания към велосипедите и екипировката, които се използват в състезания, но има и какво да се подобри\", коментира Кузов.", "date": "2017.11.20", "title": "Българин влезе в техническата комисия на Международния колоездачен съюз"}
{"url": "http://www.dnevnik.bg/sviat/2017/11/20/3081919_zashto_erdogan_se_zavrushta_kum_atatjurk/", "text": "Всяка година на 10 ноември Турция отбелязва смъртта на Мустафа Кемал Ататюрк, основателя и първия президент на Република Турция. В 9:05 ч., момента, в който той издъхва, сирените изсвирват силно из страната, а хората спират на улицата или стоят безмълвно на работните си места, за да си спомнят \"Бащата на турците\", каквото буквално означава фамилията му. В \"Анъткабир\", легендарния мавзолей на Ататюрк в Анкара, се провежда официална церемония, на която присъстват множество граждани, а медиите и социалните мрежи се наводняват със съобщения, изтъкващи величието на Ататюрк. Тази година всички класически ритуали се осъществиха. Но имаше и нещо ново и различно. Политическият лагер зад президента Реджеп Тайип Ердоган, който традиционно се идентифицираше с исляма, а не със силно светски настроения Ататюрк, се показа \"по-ататюркистки\" настроен от всякога. Тази необичайна гледна точка за пръв път се прояви в основния идеологически индикатор на режима на Ердоган: проердоганистките медии, които сега са преобладаващата част от турските медии. Вестници, които досега са показвали не съвсем искрен интерес към честванията от 10 ноември, този път отдадоха огромна почит на Ататюрк с материалите си и показаха непогрешимо различие в тона си към него. Членове на управляващата Партия на справедливостта и развитието (ПСР) изразиха неочаквано възхищение от него в съобщенията, които отправяха публично. Местните клонове на ПСР организираха безплатни автобусни превози до \"Анъткабир\", обявени с плакати из градските центрове. И най-важното - самият Ердоган, чието отсъствие на някои от предишните отбелязвания се набива на очи, ръководеше церемониите на \"Анъткабир\". Новооткритата любов към Ататюрк със сигурност беше нещо ново за ПСР и нищо чудно, че доведе до десетки колонки в турската преса. \"Муджахидите към Анъткабир\", отбеляза популярен колумнист с изумление и изтъкна контраста между ислямистките корени на ПСР и светската визия на Ататюрк. Контрастът беше ясен и вероятно затова самият Ердоган почувства нужда да отговори на онези, които критикуваха него и партията му за промяната в тона. \"Ще защитим наследството на Ататюрк\", закле се той на конференция, организирана в чест на Ататюрк в президентския дворец. Той обеща и да спаси наследството му от \"идеологическото тесногръдие, което инструментализира името му.\" Защо му трябваше на Ердоган да  наблегне на това ? И каква е причината ердоганистите да се \"връщат\" към Ататюрк и да изземат територията на почит към него? Първият отговор са печеленето на които е най-важната цел за Ердоган. За разлика от парламентарните избори, които печели постоянно от 2002 г. насам, вот, който се колебае между 40% и 50% от електората няма да е достатъчен този път. Ердоган трябва да спечели над 50% от вота и всеки изглежда е съгласен, че в този праг има рискове. Консервативните ислямистки гласоподаватели, на които Ердоган традиционно разчита, просто не са достатъчни, за да му дадат над половината от мандата на нацията. Също така му е нужно да привлече онова, което традиционно изгражда \"дясноцентристките позиции\" в турската политика, които винаги са представлявали електората \"по средата\" между светски настроените поддръжници на Ататюрк и проислямските консерватори. Скорошно политическо развитие, което също може да е подсилило тази политическа нужда, е на харизматичната Мерал Акшенер. Партията изглежда е  опит да се съживи  дясноцентристкото пространство, изчезнало още от ранните години на ПСР.  Проучванията  показват, че Добрата партия бързо е натрупала висока популярност, достигаща 16% от гласовете, а тази на Ердогановата ПСР е спаднала до 38%. Приемането на Ататюрк би било хитроумна тактика за връщане на част от гласовете, прелели се от ПСР към Добрата партия. Вторият отговор защо Ердоган вече приема Ататюрк е по-стратегически и концептуален: Ердоган желае да се представи като \"втория Ататюрк\", втория спасител и основател на нацията, и е много по-лесно да го направи, като се хване за наследството на първия Ататюрк. Тази тенденция става все по-видима в последните три години, както  обясних  миналата година в  \"Ал Монитор\" , в начина, по който Ердоган използва символиката на Ататюрк. Това включва заявката на Ердоган да води \"втората освободителна война на Турция\" - по примера на първата, която \"Бащата на турците\" води след Първата световна война - и изборът на Самсун (града, от който тя започва) за начало на предизборни кампании. Същевременно има важен нюанс между образа на Ататюрк, с който Ердоган сега се идентифицира, и образа на Ататюрк, който \"ататюркистите\" в Турция традиционно отстояват. В последния Ататюрк работи за озападняването на Турция, секуларизирайки страната си с реформи \"отгоре надолу\" във времето на абсолютна президентска власт между 1923 и 1938 г. Ердоган и последователите му Ататюрк, когото те по-скоро харесват, е антизападният военен герой, спасил родината от окупацията на европейските империалисти в периода 1919-1922 г. Това също така им позволява да твърдят, че Ердоган \"не премахва (наследството на) Ататюрк\", както ататюркистите обикновено твърдят. Ердоган, според техния светоглед, само \"пресъздава\" това наследство, като отново прави Турция \"независима\". Иронията е, че Ердоган не просто си присвои този \"съшит\" Ататюрк в речта си от 10 ноември, а и осъди онези, които \"го тълкуват погрешно\". Последните включваха  опозиционната  Републиканска народна партия (РНП), партията, основана от самия Ататюрк. \"Няма да позволим на нито една партия като РНП да \"иззема\" Ататюрк от нацията ни,\" обяви Ердоган. \"Ще го разберем и ще говрим за него като за Мустафа Кемал на нашата нация... ветерана на нашата Война за независимост.\" За мен това беше поредното потвърждение на очевидната истина, която повтарям от известно време: официалната идеология на \"Новата турция\" на Ердоган, ако има такава, не е \"ислямизъм\", както изглежда си мислят някои западняци. По-скоро е ердоганизъм. Последното е смесица между ислямизъм, турски национализъм, антиелитистки популизъм, морализъм, непотизъм и опортюнизъм. Може дори да включва, както виждаме сега, предефицирана доза ататюркизъм.", "date": "2017.11.20", "title": "Защо Ердоган се \"завръща\" към Ататюрк"}
{"url": "http://www.dnevnik.bg/sviat/2017/11/20/3081987_sled_infarkten_jrebii_amsterdam_shte_e_noviiat_dom_na/", "text": "Европейската агенция по лекарствата (EMA) - един от най-важните регулатори в Европейския съюз, ще се премести от Лондон в Амстердам. Решението е взето с теглене на жребий от представителя на естонското председателство на ЕС. Самата процедура бе като в тото - теглене името на победителя от стъклена сфера с две топки с имената на финалистите. Това решиха представителите на страните членки след три кръга гласуване, като в последния единственият конкурент бе Милано. Причината за инфарктния избор е, че на последния тур и двата града имаха равен брой гласове. София също бе сред 19-те кандидати, но в самото начало западни медии коментираха, че българските документи съдържат прекалено оскъдна информация и градът е практически без шансове. Братислава - единственият сериозен претендент от Източна Европа, се класира при първото гласуване на четвърто място след Копенхаген. Преди днешния вот се оттеглиха Малта, Хърватия и Ирландия. Една от причините за оттеглянето на ирландците са надеждите им по-късно тази вечер Дъблин да приюти друга базирана в Лондон институция - Европейската банкова агенция (ЕВА). Правилата са такива, че страната, която получи едната агенция, отпада от състезанието за другата. Милано и Амстердам бяха градовете, предпочитани и от персонала на ЕМА (над 900 души), който предупреди преди гласуването, че неподходящ избор - например град в Източна Европа - би принудил мнозина да напуснат агенцията с потенциални проблеми за фармацевтимния сектор и здравеопазването в ЕС, припомня \"Ройтерс\". Източници на агенцията казват, че два гласа не са достигнали на италианския финансов център да спечели на втория кръг от гласуването. На него представителите на 27 държави (без Великобритания) са пуснали 12 гласа за Милано, 9 за Амстердам и 5 за Копенхаген, а един изглежда се е въздържал. Преместването на хиляди служители от британската столица е наложително заради напускането на ЕС на 29 март 2019г. от Великобритания. ЕВА, която определя правилата за стрес тестовете на европейските банки, е съсед на лондонското Сити Милано бе фаворит за ЕМА от самото начало, а Италия разчиташе на подкрепа от страни от Южна Европа в знак на регионална солидарност. Белгия изпрати сигнал, че предпочита Амсетрдам, а чешкият минисътр по европйските въпроси Алеш Химера каза, че се надява поне една от двете агенции да се премести в бивша комунистическа страна (Прага е кандидат за ЕВА). Австрия също подкрепи словашката кандидатура, отчасти защото Братислава е много близо до Виена.", "date": "2017.11.20", "title": "След инфарктен жребий Амстердам ще е новият дом на Агенцията на ЕС по лекарствата"}
{"url": "http://www.dnevnik.bg/sviat/2017/11/20/3081985_po-dobre_novi_izbori_otkolkoto_kabinet_na_malcinstvoto/", "text": "Германският канцлер Ангела Меркел каза, че би предпочела нови избори в страната пред възможността да оглави правителство на малцинството, след като проучвателните разговори за съставяне на коалиционно правителство  се провалиха сутринта . В интервю за телевизия ZDF тя каза, че вотът би бил по-добро решение и че плановете ѝ не са да оглави кабинет, който да няма мнозинство в Бундестага, тъй като би предпочела стабилно правителство. На фона на спекулации, че би могла да подаде оставка заради неуспешните преговори Меркел каза, че не вижда причина да се оттегли като лидер на Християндемократическия съюз (ХДС) и добави, че блокът ѝ би отишъл на нов вот по-консолидиран, отколкото беше преди. Тя каза още, че е готова за още четири години като канцлер - евентуален четвърти мандат - и че е почувствала като важно да изпрати сигнал на стабилност за страната и за Европа и света. Попитана за възможността за \"голяма коалиция\" със социалдемократите (досегашен партньор във властта), тя отвърна, че би предпочела да изчака срещата с другите големи партии при президента Франк-Валтер Щайнмайер, която предстои в сряда. Меркел същевременно подчерта, че искания за оставката ѝ (каквито отправиха някои политически лидери) не биха били добро начало на коалиционни преговори. Тя също така даде да се разбере, че не би допуснала партията ѝ да е зависима от крайнодясна организация в парламента. В понеделник след обяд  Щайнмайер обяви , че който е поел отговорността да състави правителство, не бива толкова лесно да се отказва от нея. В понеделник след обяд  Щайнмайер обяви , че който е поел отговорността да състави правителство, не бива толкова лесно да се отказва от нея. Канцлерът изтъкна и разочарованието си, че либералите от Свободната демократическа партия (FDP) са решили да напуснат коалиционните преговори. По-рано лидерът на FDP Кристиан Линднер каза, че макар търсенето на компромис винаги да е необходимо, то не може да е на цената на \"основните принципи\", които споделят политическите сили и от които не бива да отстъпват. Крайнодясната \"Алтернатива за Германия\"  отправи към преговарящите  обвинения, че са \"измамили\" гласоподавателите, защото преговорите им още от началото на сиби обречени на провал. Германците искат нови избори Проучване на института \"Форза\" за RTL междувременно представи данни, според които 45% от германците с право на глас биха искали в страната да се проведе нов вот като изход от задаващата се криза. Това е най-предпочитаният отговор сред  възможните три сценария , допускани от анализатори в момента. Едва 27 на сто биха предпочели да се състави \"голяма коалиция\" от консерватори и социалдемократи, а 24% - правителство на малцинството. Ако се стигне до такъв вот, резултатът няма да е много по-различен според проучването освен резултатът на \"Зелените\", който ще достигне до 12%. Над половината (53 на сто) от 1789 респонденти са казали, че не разбират решението на либералите да напуснат разговорите с Меркел.", "date": "2017.11.20", "title": "По-добре нови избори, отколкото кабинет на малцинството, обяви Меркел"}
{"url": "http://www.dnevnik.bg/sport/2017/11/20/3081260_fotogaleriia_nezabravimiiat_triumf_na_grigor_dimitrov/", "text": "Българският тенисист Григор Димитров спечели финалите на АТП в Лондон. Той   във вълнуващ и много оспорван финал.", "date": "2017.11.20", "title": "Фотогалерия: Незабравимият триумф на Григор Димитров в Лондон"}
{"url": "http://www.dnevnik.bg/bulgaria/2017/11/20/3081234_sniag_na_mesta_v_zapadna_i_severna_bulgariia_dnes_no/", "text": "С умерен и временно силен северозападен вятър това денонощие продължава да нахлува студен въздух. Валежите ще продължат, като по високите полета на Западна България, в Предбалкана и в Лудогорието дъждът преминава в сняг, но все още няма да се образува трайна и съществена снежна покривка. Ще има снежни виелици, съобщи Националният институт по метеорология и хидрология (НИМХ), цитиран от Агенция \"Фокус\". В следобедните часове днес в западните райони валежите ще спрат и облачността ще се разкъса и намалее. Минималните температури ще бъдат между 1 и 6 градуса, максималните – между 3 и 8 градуса. Атмосферното налягане е по-ниско от средното за ноември – след обяд ще започне да се повишава.  ще бъде облачно с валежи от дъжд, значителни на места по южното крайбрежие. Ще духа умерен и временно силен северозападен вятър. Максималните температури ще достигнат 7-8 градуса. Температурата на морската вода е 13 градуса. Вълнението на морето ще бъде 2-3 бала. ще бъде облачно с валежи от сняг. Ще духа силен северозападен вятър и ще има снежни виелици. След обяд в масивите от Западна България валежите ще спрат и облачността ще се разкъса. Ще духа силен северозападен вятър. Максимална температура на височина 1200 метра – около 0°, на 2000 метра – около -6°.  ще духа слаб до умерен западен вятър, ще има променлива облачност, вероятността за валежи е малка. През първия ден ще е студено с минимални температури между минус 3° и 2° и максимални между 5° и 10°, в сряда температурите ще са с 3-4 градуса по-високи. В четвъртък затоплянето ще продължи. Вятърът ще стихне и на отделни места в равнинната част от страната ще се образува мъгла. В останалите райони ще бъде предимно слънчево.", "date": "2017.11.20", "title": "Сняг на места в Западна и Северна България днес, но няма да се задържи"}
{"url": "http://www.dnevnik.bg/sport/2017/11/20/3081341_grigor_dimitrov_se_izkachi_na_tretoto_miasto_v/", "text": "От днес Григор Димитров е №3 в мъжкия тенис. Благодарение на  страхотното си представяне във финалите на АТП  българинът напредна с три позиции в световната ранглиста. Той записа пет победи в пет мача по пътя към титлата в Лондон и спечели максималните 1500 точки в Лондон, за завърши сезона с общ актив от 5150 точки. Димитров изравнява най-доброто класиране в историята на българския тенис - на Мануела Малеева от 1985 г. 26-годишният играч поставя нов рекорд за най-предна позиция в края на сезона. Досега най-доброто постижение за България беше шестото място, на което са завършвали Мануела Малеева (1984 и 1988 г.), Катерина Малеева (1990 г.) и Магдалена Малеева (1995 г.). За пръв път в кариерата си Димитров приключва годината в първата десетка на света. Предишното му най-добро постижение беше 11-ата позиция от 2014 г. Той стартира 2017 г. под №17, но след четири титли и 49 победи в 68 мача направи скок от 14 места. Димитров завършва сезона зад двамата най-успешни играчи в историята - Рафаел Надал (10 645 точки) и Роджър Федерер (9605 точки). 31-годишният испанец и 36-годишният швейцарец направиха бляскаво завръщане тази година, като си разпределиха четирите трофея от Големия шлем и спечелиха пет от деветте турнира от сериите \"Мастърс\". Александър Зверев допълва първата четворка с актив 4610 точки. 20-годишният германец, който започна сезона под №24, също изпраща забележителен сезон. Той спечели пет трофея, включително две титли от сериите \"Мастърс\". Австриецът Доминик Тийм ще зимува на петата позиция в света с 4015 точки. Хърватинът Марин Чилич (3805 т.), белгиецът Давид Гофен (3775 т.), американецът Джак Сок (3165 т.), швейцарецът Стан Вавринка (3150 т.) и испанецът Пабло Кареньо Буста (2615 г.) допълват топ 10. Приходи Освен като №3 в световната ранглиста Григор Димитров приключва годината и като трети в класацията по приходи от наградни фондове. Той заработи 5.63 милиона долара през 2017 г., 2.55 милиона от които във финалите на АТП. Откакто влезе в световния тур, българинът е спечелил 13.1 милиона от турнири.  Надал завършва сезона с 12.7 милиона долара от наградни фондове. Тази година испанецът спечели шест титли, в това число \"Ролан Гарос\", US Open и мастърсите в Монте Карло и Мадрид. Той е заработил общо 91.4 милиона долара от турнири в професионалната си кариера. Федерер, който спечели Australian Open, \"Уимбълдън\" и мастърсите в Индиън Уелс, Маями и Шанхай, завършва годината с 11.8 милиона долара. Той грабна най-много титли през сезона - 7, и стана  спортистът с най-големи приходи от наградни фондове в историята  - 110.6 милиона.  Зверев е четвърти по спечелени пари от турнири през 2017 г. - 4.2 милиона долара. След него се нареждат Тийм (3.7 млн.), Чилич (3.6 млн.), Гофен (3.5 млн.), Сок (3.1 млн.), Кевин Андерсън (2.85 млн.) и Стан Вавринка (2.8 млн.).", "date": "2017.11.20", "title": "Григор Димитров се изкачи на третото място в световната ранглиста"}
{"url": "http://www.dnevnik.bg/bulgaria/2017/11/20/3065580_pazarut_na_jilishta_v_burgas_-_razvitie_v_zastoi/", "text": "В края на септември форум на търговците на недвижими имоти в Бургас отчете около 6% по-малко сделки от януари до юни в сравнение с първите шест месеца на 2016 г., но в същото време и повишение на цените с почти 25–30%. Други от представените данни показваха намаление с около 10% на издадените строителни разрешения в първата половина на годината. Макар и трудно обяснима със законите на предлагането и търсенето тази скрита картина подсказваше за раздвижване и нова динамика на пазара. Според някои брокери обаче картината е по-различна. Според тях търсенето, предлагането и цените на имотите в Бургас са останали стабилни след началото на 2017 г. Те търсят обяснение за разминаването между по-малкия брой сделки и повишените цени в изходните данни, ползвани от колегите им. \"Увеличението от 25–30% вероятно има за база офертните цени, каза Румяна Георгиева, мениджър на агенция \"Инфомакс\". Вярно е, че търсенето нарасна, но през 2015 и 2016 г. и достигнаха доста високи нива, за да растат допълнително на този етап. По тази причина през първите девет месеца на тази година имаме по-скоро задържане в цената, на която се осъществяват сделките\". Според Георгиева в момента няма как сделки да бъдат сключвани на цени, завишени с 25 – 30% спрямо м.г. тъй като подобен драстичен скок агенциите за недвижими имоти отчитат само в периоди на бум в търсенето, какъвто в момента в Бургас няма. В същото време брокерите отчитат както и ръст на строителството в почти всички райони на града. Едното обяснение за това е, че на пазара в Бургас в момента са останали предимно големи компании с бизнес история, която вдъхва доверие у клиентите, каза Румяна Георгиева. Втората причина, според нея, е рязко повишеното качество на новото строителство, като в същото време купувачите все по-трудно намират на вторичния пазар имот, който да удовлетворява изискванията им. По данни на Сдружение \"Недвижими имоти\" в Бургас значителна част от покупките в момента се извършват с кредити при лихвени нива около и под 3.5%. Големите агенции в града нe поддържат статистика за средните цени на продажби през първата половина на 2016 г. Обяснението, което дават е, че стойностите на сделките в различни райони на Бургас са съвършено различни, като при това става дума за несравними имоти. Последните сделки, сключени за апартаменти в най-крайния квартал на града \"Меден рудник\", са за около 500 – 600 евро на кв.м. В други жилищни квартали покупките се движат на около 700 – 750 евро на кв. м. Общата тенденция обаче е в със сходни характеристики. Обяснението на търговците в този случай е, че въпреки минусите си панелните апартаменти продължават да имат много по-добро вътрешно разпределение от новопостроените. За съвсем други цени става въпрос в централната част на Бургас и районите с морска панорама. Там квадратен метър жилищна площ се движи между 1000 и 1500 евро. Трети и твърде специфичен сегмент са луксозните имоти, формиращи между 5 и 10% от предлагането в центъра на града и определяния като \"хитов\" район \"Лазур\". Встрани от този малък пазар е другият – през тази и миналата година с дневен тракт (обединена дневна и кухня - бел. ред.) и една спалня. Според търговците на имоти, това са жилища, които удовлетворяват широк диапазон от клиенти. Той обхваща млади семейства, но и такива в предпенсионна възраст, освободени от грижите за деца. Както и във Варна търсенето на добри строителни терени в центъра на Бургас надвишава неколкократно предлагането. А това естествено рефлектира в намаляващия брой на издадените строителни разрешения през последните три години. \"Строителите станаха предпазливи и пристъпват към сделки само ако са сигурни, че в краткосрочен план ще могат да реализират поне 80% от новоизградените площи\", казва Георгиева. \"В кварталите извън широкия градски център рискът за строителите е огромен. Не малка част от тях тръгнаха да разработват терени именно там при липса на каквато и да е инфраструктура, но и при положение, че това е задължение на общинската администрация. В Общия устройствен план на Бургас тези райони са отредени за жилищно строителство\". Така в търсене на добри терени и продажби голяма част от големите строителни компании в Бургас още преди години са се насочили към София, Пловдив и дори Варна. Проблем за пазара на недвижими имоти в района на Бургас са и – сегмент, който вече няколко години е в сериозен застой. Причината е в оттеглянето на купувачи от Русия заради срива на рублата, но и в затягането на режима за износ на капитали от страната, смятат брокерите. Така според тях се е появил и сериозен вторичен пазар на имоти, собственост на руски граждани, които сега се опитват да се освободят от тях, за да върнат вложените средства. Купувачи обаче няма дори и при цени под тези, на които имотите са били купени. От няколко години насам в София, Пловдив и Варна се заговори за пазар на т.нар. Airbnb имоти. Става дума за малки жилища - дневен тракт и сервизни помещения, пригодени за отдавани под наем за уикенд пътувания. Очакванията, че това ще се случи и в Бургас след увеличения брой директни полети от и до летището в града засега не се оправдават. Въпреки това от Сдружение \"Недвижими имоти\" в града отчитат оптимистичен ръст на сделките с клиенти от вътрешността на страната, които инвестират в имоти с цел отдаването под наем. В момента Първият е зона \"Д\" на квартала \"Меден Рудник\", с красива панорама, но все още липсваща инфраструктура. Вниманието на инвеститорите се насочва в тази посока, тъй като възможностите за ново строителство в останалите части на квартала са вече почти изчерпани. Вторият район е кв. \"Крайморие\", който привлича с локацията си, но според брокерите там все още не се случва нищо, което да привлече вниманието на инвеститорите и потенциалните купувачи. Причината за това е, че общината не е решила какво ще се строи на това място. \"През последните години Бургас беше наистина разкрасен\", казва Румяна Георгиева. \"Приятно е да се живее в такъв град, влияе и на самочувствието, но това не е всичко. Успоредно с разкрасяването, строителството на паркове и инфраструктура, която да облекчи движението, вървеше и кризата. Много от местните компании фалираха, други преместиха производството си, трети съкратиха персонала си на половина. Това принуди много хора да напуснат Бургас. За да се върнат младите хора, които са и наши потенциални клиенти, трябва да има сериозно раздвижване на икономическата среда, привличане на инвестиции. Но това все още са само пожелания\", смята тя.", "date": "2017.11.20", "title": "Пазарът на жилища в Бургас - развитие в застой"}
{"url": "http://www.dnevnik.bg/sviat/2017/11/20/3080501_dnes_shte_bude_resheno_kude_shte_e_novata_centrala_na/", "text": "С гласуване Съветът на ЕС ще реши днес следобяд къде ще се намира новото седалище на Европейската агенция по лекарствата (ЕМА), която се налага да се изнесе от Лондон до 2019 г. заради Брекзит. За позицията се състезават 19 европейски града, включително и София, но до последно няма прогнози кой ще надделее и вотът все още е непредсказуем, пише \"Ройтерс\". На същото заседание днес трябва да се реши съдбата и на Европейския банков орган със 160 служители, който също в момента е ситуиран в Лондон. За него са се кандидатирали 8 европейски града без българско участие. Без съмнение обаче изборът на домакин за Агенцията по лекарствата е по-интересен, заради петорно по-големите й мащаби, както и заради притесненията, че местенето й може да спъне целия пазар на лекарства в Европа за неопределено време. От ЕМА многократно предупредиха, че голяма част от 900-те й служители са по-склонни да напуснат, отколкото да се преместят в част от кандидатиралите се градове, включително българската столица.  Анкета сред служителите показа, че София, Варшава и Букурещ са най-нежеланите дестинации , а най-предпочитани са Амстердам, Барселона, Виена, Милано, Копенхаген, Атина и Дъблин. Тревогата на агенцията е, че ако се избере непопулярен град, ще й отнеме много повече време да се съвземе не само от местенето, но и от кадровата криза, която ще настане. Същевременно от нея зависи контролът по безопасността и одобрението за употреба на всеки медикамент на европейския пазар. Това мнение обаче едва ли ще има отношение към финалния избор днес, защото той ще е резултат от сметки и преговори, които продължават от месеци и са напълно несвързани със здравеопазването, прогнозират дипломати пред \"Ройтерс\". \"Никой не знае какво ще се случи. Те ще бъдат заключени в залата с часове, а вотът ще е закрит и няма да имат начин да разберат дали това, за което са си стиснали ръцете ще бъде изпълнено\", коментира един дипломат, запазил анонимност. Решението ще се вземе от Съветът по общи въпроси, който се състои от министрите на всички държави-членки на ЕС, отговарящи за европейските въпроси. Първият вот днес ще започне в 16 ч. брюкселско време, в който със закрито гласуване първо ще бъдат избрани три фаворита. Ако не се избере една кандидатура с мнозинство от раз (което е много малко вероятно), процедурата ще се повтори още два пъти, докато се стигне до избора и пак накрая може да има равенство. Където и да отидат двете агенции, ще внесат милиони евро за местната икономика, затова и са толкова апетитни. Един от силните аргументи в  кампанията за София  беше, че е една от само три държави-членки в ЕС, в които няма институция нна Евросъюза. При  оценките на кандидатурите на ЕМА обаче беше класирана най-ниско . Кампаниите на Милано, Амстердам и Барселона са били най-силни, но Братислава е също много настойчива, коментират източниците на \"Ройтерс\". Милано води и в облозите на британските букмейкъри с 2 към 1. Следват Братислава с 3 към 1 и Амстердам със 7 към 1. За банковия орган най-вероятния победител според залозите е Франкфурт с 6 към 4.", "date": "2017.11.20", "title": "Днес ще бъде решено къде ще е новата централа на Европейската агенция по лекарствата"}
{"url": "http://www.dnevnik.bg/sviat/2017/11/20/3080346_arhitektut_na_etnicheskoto_prochistvane_v_bosna_ratko/", "text": "Бившият командир на босненските сърби Ратко Младич ще чуе присъдата си от Международния наказателен трибунал за бивша Югославия тази сряда - събитие, което се забави с няколко години повече от очакваното. Седемдесет и четиригодишният Младич е обвинен в няколко престъпления, включително геноцид. Последното е заради смъртта на над 8000 мъже и момчета в град  Сребреница  през юли 1995 г. Миналата година лидерът на босненските сърби  Радован Караджич  - бивш президент на Република Сръбска и върховен главнокомандващ на босненските въоръжени сили - беше признат за виновен за организиране на геноцид и получи 40-годишна присъда. Част от обвиненията са заради престъпление, извършени по време на 1425-дневната обсада на Сараево в периода 1992-1996 г. Тези за геноцид, освен за Сребреница, се отнасят за още 6 общини през 1992 г. Освен това съдът ще реши дали Младич трябва да бъде признат за виновен за взимането на заложници от миротворческите сили на ООН. Делото започва едва в началото на десетилетието - Младич се укрива в продължение на 16 години и е арестуван през 2011 г. \"Случаят на Младич, както и този на Караджич, се смятат за два от най-важните, ако не и най-важните, в историята на трибунала, тъй като смятаме Младич за главния архитект на политиката на етническо прочистване в много общини в Босна,\" каза прокурорът Серж Брамерц пред репортери миналата седмица. \"Той се смята за главния отговорник за геноцида в Сребреница... и за обстрелването на Сараево между 1992 и 1995 г.\" \"Да защитават народа и армията на Сърбия\" Защитата на Младич каза за \"Ройтерс\", че прокуратурата е представила по грешен начин факти и доказателства по време на процеса. \"Справедливото отсъждане, което очакваме, е пълно оправдаване,\" каза Драган Иверич. За Балканската мрежа за разследваща журналистика (БИРН) друг от командирите обясни, че Младич поискал от защитата да не губи време, за да предпази него, а да използва процеса, за да брани \"народа и армията на Сърбия\", а решението, че е виновен, било взето много отдавна. Миналата година сръбският радикал Воислав Шешел беше  оправдан по всички девет обвинения , повдигнати срещу него, включващи престъпления срещу човечесетвото, убийства и преследване, мъчения и екпулсиране на гражданско население в Босна, Хърватия и Сърбия. Това ще е и последната присъда на трибунала, който на 31 декември трябва да приключи дейност, след като работата му продължи 20 години. Остатъчната дейност като обжалването на присъдата на Караджич, а и евентуалното на Младич (ако бъде осъден и го поиска), ще бъде предадена на по-малък съд, създаден от Съвета за сигурност на ООН в Хага. Процесът, в който Младич е обвиняем, се смята за един от най-трудните за трибунала. Значителни са и разноските по него - съдът е похарчил над 1.94 милиона евро само за защитата му (тримата адвокати и осем асистенти) до април миналата година, когато свърши излагането на доказателствата. Някои разходи, като тези за посещенията на семейството му при него (общо 82 от 2013 г. насам), са поети от Сърбия. Белград също така заделя за Младич по 200 евро месечно през последните 4 години.", "date": "2017.11.20", "title": "\"Архитектът\" на етническото прочистване в Босна Ратко Младич ще чуе присъдата си в Хага тази седмица"}
{"url": "http://www.dnevnik.bg/sviat/2017/11/20/3080585_kralica_elizabet_i_princ_filip_praznuvat_70_godini_brak/", "text": "Британската кралица Елизабет и  принц Филип  празнуват 70-тата годишнина от сватбата си днес. Двойката е сключила брак в Уестминстърското абатство на 20 ноември 1947 г., само две години след края на Втората световна война. 91-годишната  Елизабет  и 96-годишният ѝ съпруг ще отбележат датата с малко семейно събиране в замъка Уиндзор, съобщава агенция \"Ройтерс\". Публични празненства няма да има. \"Една от тайните на този много, много дълъг брак, на тази изключително впечатляваща годишнина, е фактът, че  принц Филип  винаги е приемал за свое основно задължение да подкрепя кралицата, да ѝ помага с каквото може\", коментира кралският историк Хюго Викърс. \"Той е единственият човек, който може да каже мнението си на кралицата направо, и ако смята, че нещо е нелепо, ще ѝ го каже с какъвто маниер реши.\" Двойката се запознава на сватбата на братовчедка на Филип и на чичо на Елизабет. По-късно 13-годишната Елизабет го вижда отново при посещението си в Кралския военноморски колеж, където той е кадет, и се влюбва в него. Сватбеното им тържество е цветно и пищно на фона на бедните следвоенни години. Елизабет събира купони, за да си купи рокля, както и другите булки по това време, а меденият им месец е в Южна Англия и Шотландия.", "date": "2017.11.20", "title": "Кралица Елизабет и принц Филип празнуват 70 години брак"}
{"url": "http://www.dnevnik.bg/evropa/evropeiski_parlament/novini_za_ep/2017/11/20/3080048_predsedateliat_na_evroparlamenta_idva_v_sofiia_tazi/", "text": "Председателят на Европейския парламент Антонио Таяни ще посети София във вторник (21 ноември). Визитата е част от работно посещение на Председателския съвет на ЕП и е по повод наближаващото председателство на Съвета на Европейския съюз, което България поема от месец януари 2018 г. В рамките на посещението, включващо Таяни и лидерите на политическите групи, Информационното бюро на ЕП организира дебат с млади хора на 21 ноември от 16.30 ч. в зала 272 на Софийския университет \"Св. Климент Охридски\". Дискусията с г-н Таяни и членовете на Председателския съвет на ЕП ще бъде под надслов \"Гласът на младите: Каква Европа искаме?\" и ще даде възможност на младежите да изразят своите виждания и очаквания, свързани с бъдещото развитие на европейския проект, както и да отправят своите въпроси към политическите лидери. Трите основни теми, които ще бъдат обсъдени по време на дебата са: младежка безработица, бедност и социално изключване; сигурност, миграция и опазване на външните граници на ЕС; свобода на придвижване, учене и работа в рамките на ЕС. Непосредствено преди дискусията г-н Таяни ще бъде удостоен с почетния знак на Софийския университет \"Св. Климент Охридски\" със синя лента. В самия дебат се очаква да вземат участие около 600 млади хора. За тези, които не могат да присъстват в залата, целият дебат ще бъде излъчван на живо на  страницата  на Информационното бюро на ЕП и във  Фейсбук . Антонио Таяни бе избран за председател на Европейския парламент през месец януари тази година. Той ще бъде начело на институцията за две години и половина, като може да бъде преизбран.", "date": "2017.11.20", "title": "Председателят на Европарламента идва в София тази седмица"}
{"url": "http://www.dnevnik.bg/zelen/2017/11/20/3081244_valeri_simeonov_svikva_krugla_masa_za_plana_za_parka/", "text": "Вицепремиерът по икономическата и демографската политика Валери Симеонов организира кръгла маса по предложението на кмета на община Банско за завършване на процедурата по изменение на действащия План за управление на Национален парк \"Пирин\", съобщи пресслужбата на правителството. На срещата ще бъде обсъден и проектът за даване на съгласие за сключване на допълнително споразумение за изменение и допълнение на концесионния договор за \"Ски зона с център град Банско\". На обсъждането са поканени заинтересовани страни, неправителствени организации, кметове на общини и експерти.", "date": "2017.11.20", "title": "Валери Симеонов свиква кръгла маса за плана за парка \"Пирин\""}
{"url": "http://www.dnevnik.bg/sviat/2017/11/20/3081384_balotaj_shte_reshi_prezidentskite_izbori_v_chili/", "text": "Себастиан Пинера - консерватор, милиардер и бивш президент, спечели най-много гласове на вчерашния първи тур от президентските избори в Чили и отива на балотаж на 17 декември с левия кандидат Алехандро Гилиер, съобщава БТА. 67-годишният Пинера спечели близо 36 процента при преброени 99 на сто от подадените бюлетини, а Гилиер, който е представител на левоцентристката коалиция на сегашната президентка Мишел Бачелет, получи 22% от гласовете. Журналистът Беатрис Санчес, чиято партия \"Френте Амплио\" обединява еколози и леви либерали, е трета с 20 на сто от гласовете. 14 милиона избиратели имаха право на глас на изборите в Чили за президент, за 155 депутати в долната камара на парламента и за подновяване на част от Сената. \"Отворихме вратата, от която ще тръгнем към по-добри времена\", каза Пинера и обяви, че на Чили \"предстои нова фаза\". Гилиер от своя страна обеща, че левицата, която представлява с повече солидарност по-голяма част от чилийското общество, ще спечели втория тур на изборите. Прогнозите сочат, че разделенията сред левицата ще помогнат на Пинера да победи. Жителите на столицата Сантяго можеха да пътуват безплатно в метрото, за да отидат до изборните секции, а на онези, които бяха на работа, бе разрешено да отсъстват за два часа, за да гласуват. Все още няма официални данни за избирателната активност. Липсата на интерес към изборите е израз на общо разочарование от политиците от целия политически спектър заради корупционни скандали, отбелязват местните медии.", "date": "2017.11.20", "title": "Балотаж ще реши президентските избори в Чили"}
{"url": "http://www.dnevnik.bg/sport/2017/11/20/3081332_grigor_dimitrov_niama_da_izpadam_v_euforiia_a_shte/", "text": "Г Ето какво каза той на пресконференцията след емоционалната победа срещу Давид Гофен във финалния мач в Лондон.  - Цялата тази целенасочена работа. Както казах и в предишни пресконференции - когато си добре подготвен, имаш добра стабилност зад гърба си. Мисля, че показах добра психическа устойчивост през цялата година. Физически също не спирахме да работим - преди, по време и след турнирите. Когато тялото ми позволява да направя такава подготовка, се чувствам сякаш вече имам предимство срещу всеки друг играч. Това не е резултат само от една-две седмици работа, а е резултат от предсезонната подготовка и целия сезон след това, от начина, по който подбирахме турнирите и т.н. Така че според мен няма една тайна съставка, която да посоча и да кажа: \"Да, това беше ключът за мен този сезон.\" Ключът е цялостната работата, която всички в отбора свършихме, начинът, по който се бяхме организирали и по който подхождахме към всеки турнир. - Просто се появиха. Не знам. Това е специален момент, специален турнир. Нямаш възможност да участваш в него всяка година. Чувствах, че заслужавам да бъда тук след сезона, който имах, но не исках да гледам толкова далеч (към титлата). Също така това беше последният мач за годината. Знаейки, че утре няма да ми се налага да ходя на тренировка, ще се чувствам страхотно, когато се събудя сутринта. Ще мога да правя каквото поискам (смее се). Като тенисист не ти се случва често да имаш тази свобода. Ако искаш да бъдеш на върха, няма преки пътища. Аз съм напълно отдаден. Тази година свърших доста работа. Жертвах някои дни, в които можех да си почина, или да отида на някоя малка ваканция тук-там. Сега това се отплаща. - Следващата година определено ще бъде много интересна. Особено в началото. Има няколко големи имена, които ще се завърнат в игра. Това са играчи, които никога не трябва да бъдат отписвани. Но честно казано не искам да мисля за това в момента. Искам да се фокусирам върху това, което правим с моя отбор - как да се подобрим, как да станем по-силни, как да победя тези играчи, когато се изправя срещу тях, как да бъда постоянен във всеки турнир, в който играя такива мачове. Искам да се концентрирам върху това, а не да се питам: \"О, дали съм един от тях?\" В крайна сметка в момента съм тук, шампион съм в турнира и съм много щастлив. Това е всичко. Най-важното нещо е да останеш здраво стъпил на земята и да работиш още по-усърдно. Искам да продължа да следвам същата линия. Не искам да изпадам в еуфория от това, че съм се справил добре и сега съм №3 в света. Не, напротив. Това ме прави още по-вглъбен, още по-готов за работа и за това, което предстои. В момента имам страхотна основа, върху която да надграждам догодина. Очаква ме невероятна предсезонна част. Знам какво трябва да правя, за да стана още по-добър. - Все още опитвам да обмисля това, което току-що постигнах. Сега ще седнем с отбора ми, ще направим оценка на цялата година, ще видим какво сме направили добре и къде можем да се подобрим. Естествено, една от най-големите ми цели е да спечеля турнир от Големия шлем. Това винаги ми е било мечта. Мисля, че сега нещата лека-полека се подреждат за мен. В миналото също съм имал добри резултати, но сега трябва да стана още по-постоянен в тези големи турнири и да вдигам нивото. Тази титла е страхотно, невероятно постижение за мен. Но все още има много какво да желая. Искам да се представям още по-добре и по-добре. - В тениса винаги трябва да си търпелив. Ако загубиш мач, знаеш, че другата седмица имаш нов турнир и можеш да опиташ да направиш нещо по-различно. Такъв е нашият спорт. Тенисът е проста игра за интелигентни хора. Ако правиш нещата правилно - във и извън корта, нещата се получават. Мисля, че тази година играх добре почти във всички турнири. Дадох всичко от себе си. - Не, не (усмихва се). Определено не. Бях на кое място - 43, 44, 45? Не, тогава си мислех: \"Как да подредя нещата, как да вкарам три топки в корта?\" Но с правилната нагласа, с точните хора до теб, с подходящата подкрепа нещата се получават. Онзи период много ми помогна. Мисля, че имах нужда от него. И сега оценявам онези шест-седем месеца, които бяха пълно мъчение за мен. Само ако си преминал през това, можеш да го разбереш. В онзи конкретен момент осъзнах върху какво наистина трябва да работя, кои са истинските хора около мен, кой наистина държи на мен, кой е важен за мен. Научих толкова много уроци от онзи период. И сега, малко по малко, стъпка по стъпка, ето ме тук. - Много. Той свърши страхотна работа с Анди (Мъри), след това и с Томаш (Бердих). Дани беше едно от най-големите попълнения в отбора. Ако се замислите, реално ние работим заедно малко повече от година. Мисля, че той разбира страхотно играта, нейната същност. Голяма част от този успех се дължи на него. Абсолютно. Разбира се, всеки един в отбора има своя принос. - Както казах, оценявам всеки един човек, който е, така да се каже, в отбора ми. Личните неща са си лични. Тази победа е за всички нас, в отбора, за семейството ми. Разбира се, че тя е част от това нещо. Това е. Личните хора за мен означават много. Майка ми и баща ми, (мениджърът ми) Георги Стоименов, Катя Малеева. Всички тези хора са много повече от семейство за мен. Да спечеля пред тях е безценно. - Бях малко уморен. Трябваше да изиграя няколко мача срещу солидни съперници. Мисля, че през цялата седмица съумях да поддържам добро ниво. Знаех, че Давид ще опита нещо различно, че ще бъде по-агресивен, за да не ми позволи да играя моята игра. Това беше очевидно още от първата точка. Наистина трябваше да положа много усилия, особено в първия сет, който според мен беше ключът. В третия сет почувствах, че мога да направя някои неща по-различно, да бъда малко по-агресивен и това беше решаващо. Да, видно беше, че към края на мача бях малко нервен, но това според мен е съвсем нормално. В крайна сметка преодолях това препятствие и съм много щастлив, че завършвам силно годината. - Може би тази точка за пробив в третия сет. Мачът се движеше ту в едната, ту в другата посока. Знаех, че в един момент трябва да направя нещо голямо, защото той наистина сервираше много добре. Беше трудно да разчитам сервисите му. Той пращаше топката много близо до линиите. В един момент имах чувството, че трябва да започна да си избирам посока. Знаех, че ако се стигнеше до втори сервис и съумеех да направя добър ретур, ще имам възможност да тръгна в атака. - Беше тегав (смее се). Но както казах и преди това, мач с мач не си прилича. Очаквах нещо по-различно от него и наистина той го показа. Определено не е лесно да играеш срещу един играч два пъти в една седмица. Най-важното за мен е, че успях да спечеля. Как точно, все едно. Дали с грозна игра, дали с нещо друго, просто исках да спечеля този мач на всяка цена. И дадох всичко от себе си, за да го направя. - Да си призная, тук се чувствах малко като в София с всички тези знамена. Беше чудесно. Със сигурност мачът в София беше малко по-добър от моя страна, но като че ли днес залогът беше по-голям. Очаквах доста труден мач и Давид ми го осигури (смее се). - Със сигурност я поставям на едно много специално място. Нещата винаги могат да се развият по различен начин. В онези мачове (срещу Новак Джокович и Рафаел Надал) каквото и да опитвах, не се получаваше. В този турнир се получи. - Съжаление. Това е силна дума. Пропуснах някои възможности, но да съжалявам? Не, не мисля. Да, можех да се представя по-добре в определени турнири, да спечеля някои мачове, които загубих. Това е сигурно. Но не бих го нарекъл съжаление. Опитах да дам най-доброто от себе си. Щях да съжалявам, ако не бях. Но не мога да се сетя за мачове, в които съм се предал или нещо подобно. - Мислите ли, че беше една хубава история за медиите? - Наистина ли? - Защо да не е нормално? Това беше една много приятелска тренировъчна седмица. Изпитвам огромен респект към този човек. Огромен. Обичам да играя с него. Губил съм от Рафа колко - осем, девет пъти? И въпреки това все още искам да играя с него. От него можеш да научиш толкова много. Хората бяха изключително гостоприемни към мен. Бяха няколко много положителни дни за мен. Мисля, че дали срещу Рафа, дали срещу Роджър, винаги можеш да научиш страшно много неща. Така че за мен това беше единствената причина да бъда там. - Готино е да си балканец. Така е. Не го крия. Всеки един от нас - естествено, не си избираш откъде си - се стреми да докаже себе си. Всички ние сме борци. Борим се докрай. Това е нещо, което или го имаш в себе си, или не. Гордея се, че успях да свърша годината по този начин. - Това е много обширен въпрос (смее се). Да, със сигурност ще си почина малко. Ще бъде приятно, нали? Годината беше дълга. Ще си взема няколко дни почивка. Но знам, че след няколко такива дни ще стана толкова неспокоен, че бързо ще се заловя за работа. Много хубав край, но започваме наново. Така е в тениса. Ако беше в друг етап от сезона, вероятно трябваше да започна друг турнир още утре. Няколко дни може да се порадвам, но нямам много време. Започва нов сезон, в който ще преследваме конкретни цели. Много от играчите със сигурност вече тренират, така че трябва да наваксаме това време.", "date": "2017.11.20", "title": "Григор Димитров: Няма да изпадам в еуфория, а ще работя още повече, за да стана по-постоянен"}
{"url": "http://www.dnevnik.bg/razvlechenie/2017/11/20/3080941_kinoigrata_tainata_na_koko_veche_e_vuv_vtoroto_si_nivo/", "text": "Новата киноигра на \"Дневник\"  \"Тайната на Коко\"  вече е във второто си ниво. Отговорете правилно на  въпроса , свързан с филма, до последните минути на неделя, 26 ноември и имате шанс да спечелите четири чанти, четири блутуут колонки, една чанта плюс USB памет, както и 5 комплекта от несесер и рамка за снимка.", "date": "2017.11.20", "title": "Киноиграта \"Тайната на Коко\" вече е във второто си ниво"}
{"url": "http://www.dnevnik.bg/sviat/2017/11/20/3081388_amerikanskata_armiia_zabrani_na_voennite_si_v_iaponiia/", "text": "Американските въоръжени сили забраниха на своите военни, разположени в Япония, да пият алкохол до ново нареждане. До крайната мярка се стигна, след като пиян американски морски пехотинец направи катастрофа с камион на остров Окинава, в която загина 61-годишен японец, съобщава БТА. \"До ново нареждане консумацията на алкохол е забранена за всички американски военни в Япония, и в базите им, и на публични места като барове, клубове или хотели\", пише в комюнике на въоръжените сили. \"Когато нашите военнослужещи не са на висотата на очакванията към тях, това вреди на отношенията между базите и местните общности и усложнява нашата мисия\", се казва още в комюникето. Пробата за алкохол на пехотинеца показала, че нивото в кръвта му е превишавало три пъти разрешената граница, съобщи японската полиция. Тя е арестувала 21-годишния военнослужещ по подозрение в нехайство под въздействието на алкохол, довело до смърт. Японски медии цитират очевидци, че 61-годишният японски шофьор е имал предимство, когато е станала катастрофата, и че пехотинецът изглежда е минал на червен светофар. В Япония са разположени 47 000 американски военни, повечето от половината на Окинава, чиито жители често недоволстват от присъствието им.", "date": "2017.11.20", "title": "Американската армия забрани на военните си в Япония да пият алкохол"}
{"url": "http://www.dnevnik.bg/sviat/2017/11/20/3081387_seriiniiat_ubiec_charlz_mensun_umria_sled_40_g_v/", "text": "След 40 години в затвора серийният убиец Чарлз Менсън е починал на 83 г., предадоха световните агенции. По-рано през месеца той е приет в болница в Калифорния, където е починал. Менсън е известен като ръководител на група с култ към убийствата, припомня БиБиСи. През 1969 г. Менсън праща последователите си, известни като семейство Менсън, да убият седем души. Сред жертвите е холивудската актриса, по това време в напреднала бременност, Шарън Тейт - съпруга на режисьора Роман Полански. Още четирима души в дома им са прободени до смърт. Менсън е умрял от естествена смърт в неделя вечерта, посочва \"Ройтерс\". Той излежаваше доживотна присъда в щатския затвор Коркоран за поръчителство на убийството на девет души. \"Самото име на Менсън се превърна в метафора на терора\", коментира Винсънт Булиози, прокурор в процеса срещу него. На скорошна снимка на Менсън все още се вижда белега от свастика, която си издълба на челото преди няколко десетилетия. Той се превърна в един от най-забележителните престъпници, след като поръча на неговите последователи, предимно млади жени, да убият седем души в това, което прокурорите определят като план за подбуждане на расова война. Въпреки че Менсън не е убил лично нито една от седемте жертви, той бе обвинен, че е поръчал убийството им. По-късно той бе осъден за поръчителство на убийствата на учителя по музика Гари Хинман и на каскадьора Доналд Ший.", "date": "2017.11.20", "title": "Серийният убиец Чарлз Менсън умря след 40 г. в затвора"}
{"url": "http://www.dnevnik.bg/razvlechenie/2017/11/20/3081212_fotogaleriia_tenisut_minava_na_grigorianskiia_kalendar/", "text": "Дневник\" представя редакторския подбор сред най-препоръчваните комикси от седмицата.  Автор: karabastun", "date": "2017.11.20", "title": "Фотогалерия: Тенисът минава на Григорианския календар, и още препоръчвани комикси"}
{"url": "http://www.dnevnik.bg/bulgaria/2017/11/20/3081392_subiraemostta_ot_globi_e_uvelichena_v_puti_no/", "text": "Главният секретар на МВР Младен Маринов заяви пред Би Ти Ви, че събираемостта от глоби за нарушения по пътищата през 2017 г. се е увеличила в пъти спрямо миналата година, но проблемът си оставал в самите шофьори и как те се държат като застанат зад волана. Повод за коментара му стана  тежката катастрофа край ловешкото село Микре , при която камион и автобус се удариха челно, като при инцидента загинаха 9 души. Маринов допълни, че късно снощи млад мъж е бил ударен на пешеходна пътека на пътя между Бургас и Созопол и е починал. Смъртен случай от снощи е имало и край Лесово, след като камион блъснал мъж. Шофьорът на превозното средство се опитал за заличи следите от случая, но бил заловен от полицията. Според главния секретар на МВР няма как на всички конфликтни точки по пътищата да бъде поставен служител на реда. По думите му контролът може да стане с технически средства като камери. Той добави, че предстои свързване на системите на КАТ и НАП, за да може глобите да се плащат още на момента при установяване на нарушение. Маринов призна, че в последните месеци са зачестили случаите на разследвани полицаи за различни престъпления. Основно те били замесени в разпространението на наркотици. Той добави, че при наличието на такъв сигнал веднага се започва работа по разобличаването на конкретния служител на реда, като компромиси не се правили с никого.", "date": "2017.11.20", "title": "Събираемостта от глоби е увеличена в пъти, но проблемът е в самите шофьори, смята Младен Маринов"}
{"url": "http://www.dnevnik.bg/na_put/2017/11/20/3080044_jujnoafrikanskite_kraft_biri_predizvikvat_stariia_red/", "text": "Планираме да изнасяме за Съединените щати\", хвали се Лука Тули, съсобственик на занаятчийската пивоварна Zwakala в южноафриканската североизточна провинция Лимпопо. \"Надяваме се през идните две до три седмици да изпратим пълна партида бира\", допълва той, стоейки пред пивоварната си и наблюдавайки отвисоко реката, която осигурява кристалночистата вода за бирата му тип \"ейл\". Южна Африка е известна по целия свят с  износа си на вино,  но изостана доста от манията по крафт (занаятчийската) бира, която се наложи в САЩ, преди да стане бум във Великобритания, Германия и на други места. Биреният пазар е доминиран от южноафриканската пивоварна компания South African Breweries (SAB), която е по-позната с леката си бира (лагер) на достъпни цени, популярна в по-бедните население места. Над четири от пет бири, продавани в \"нацията на дъгата\", се правят от SAB, но все по-голям брой занаятчийски пивоварни се опитват настойчиво да сложат творенията си в ръцете на пиячите в Южна Африка и извън страната. Крафт ейл се отличава от бирата лагер, предназначена за масовия пазар, с по-занаятчийския си процес на производство, по-малкия производствен цикъл и иновативните вкусове. Компанията за пазарни анализи Grand View Research e изчислила, че глобалният пазар на крафт ейл може да достигне 500 милиарда долара до 2025 година - шест пъти повече спрямо 2015 година. Zwakala приключва сделка с южноафриканския гигант за люто пиле Nando's за снабдяване на ресторантите от веригата в САЩ с бира с вкус на хмел ръчна изработка - голям пробив за тяхната дейност. \"Стремим се също да изнасяме бирата си за Зимбабве, и за Замбия и Китай\", казва 28-годишният Тули. \"Износът скоро ще бъде доста голям пазар\", прогнозира той. \"Бели, брадати хипстъри\" И докато южноафриканската крафт бира прави първи стъпки за утвърждаването си в чужбина, ръчно изработеният ейл набира популярност у дома, превръщайки се в нишов първокласен пазар. В момента само 3 % от продаваните бири идват от занаятчийски пивоварни, но тази цифра е нараснала над три пъти от 2013 година и се очаква да се повиши до 10 % до 2022 година, според браншова статистика. В САЩ крафт бирата е достигнала пазарен дял от 21%. Един от начините за осигуряване на достъп до вътрешния пазар ще бъде да се пробие сред процъфтяващата средна класа на тъмнокожите. \"Индустрията все още до голяма степен е от бели, брадати хипстъри\", уточнява 32-годишният Цикве Молобай, който управлява крафт марката Stimela. \"Случвало се е на фестивали някои да каже: \"Ама ти си черен, какво знаеш ти за бирата?\". Аз обаче съм дебелокож\", разказва той. Въпреки предизвикателствата, мечтата му е да разработи бира, която привлече чернокожи професионалисти като самия него, които агресивно са пласирали първокласни продукти като шампанско, но са имали слаб досег с крафт ейл. Местните пивовари се стремят да привлекат и бирените ентусиасти и туристите със своите чудати концепции. Йоханесбург приютява първата в Африка летищна пивоварна, която се управлява от семейство Скосана и отвори врати за пътниците през 2015 година. Локалната пивоварна, която се вижда от минаващите самолети, прави месечно по 3000 литра крафт бира, сред която тъмна, бяла, пилзнер и индийски пейл ейл (IPA). \"Дори собственикът бе развълнуван преди откриването\", отбелязва 57-годишният председател на ръководството Брайън Скосана. Пивоварната Zwakala в Лимпопо е и туристически обект в сърцето на регион, известен с посетители от страната и чужбина. В крак с новите тенденции \"Доста американци минават оттук и доста холандски туристи се спират. Това е пазар, към който искаме да се целим\", посочва Тули. Грета Едуардс, на 67 години, е доведена в пивоварната от съпруга си, за да празнуват рождения ѝ ден. \"Това е много притегателно изживяване за чуждестранни посетители. То е като да опиташ френско шампанско, за да го сравниш с пенливо вино\", коментира тя. Само че не всичко, което блести, е злато, предупреждава Луси Корн, която управлява блога Brewmistress, списващ хроника на възходите и паденията на южноафриканската бирена индустрия. \"Сега в Южна Африка има около 200 пивоварни и ако вляза в магазин с бири от всички тях, вероятно бих рискувал парите си за максимум 50\", казва тя. Водещи пивовари също се заканват да навлязат на неразработения пазар. Неотдавна холандският бирен гигант Heineken грабна една от най-емблематичните марки южноафрикански крафт бири - Soweto Gold. За да не остане по-назад, SAB е разработила своя собствена гама от занаятчийски бири. В едно от огромните си съоръжения за производство на бира край Йоханесбург майсторът пивовар Уорън Визе се гордее с триото крафт бири, които той ръчно прави, за разлика от техните еквиваленти тип лагер. \"Нашите бири са достатъчно различни, за да изпъкнат и достатъчно хубави, за да се харесат на познавачите, ако пък крафт бирата е новост за вас, то това е добър трамплин\", обяснява той. И докато SAB има дълбоки джобове, за да експериментира и да дадат своя отговор на крафт феномена, Луси Корн призовава към предпазливост начинаещите авантюристи, преследващи печалба. \"Има и такива, които се водят по новите тенденции и си казват \"всички отварят крафт пивоварна, и аз ще направя същото\", отбелязва тя. \"Тези младежи няма да оцелеят\", предупреждава тя. /БТА", "date": "2017.11.20", "title": "Южноафриканските крафт бири предизвикват стария ред"}
{"url": "http://www.dnevnik.bg/evropa/novini_ot_es/2017/11/20/3081394_pregovorite_za_koaliciia_v_germaniia_se_provaliha/", "text": "Германският канцлер Ангела Меркел заяви в понеделник, че усилията й да сформира трипартийна коалиция са се провалили, предаде \"Ройтерс\". Партията на Свободните демократи (FDP) неочаквано се е оттеглила от продължилите повече от четири седмици преговори с консервативния блок на Меркел и със Зелените, посочвайки като причина непреодолими различия. \"Днес нямаше напредък, по-скоро имаше връщане назад, защото бяха поставени под въпрос търсените компромиси. По-добре да не се управлява, отколкото да се управлява лошо\", каза пред журналисти в Берлин лидерът на Свободните демократи Кристиан Линднер. Той добави, че няма общи позиции и взаимно доверие, за да се състави коалиционно правителство. Основните спорни проблеми са имиграцията и околната среда, отбелязва \"Ройтерс\". Меркел заяви, че ще остане като изпълняваща длъжността канцлер и ще се консултира с президента Франк-Валтер Щайнмайер как да продължи, добавяйки, че сделката е била на косъм да бъде постигната. \"Днес е ден за дълбоки разсъждения за това как да продължим напред в Германия\", заяви Меркел пред репортери. \"Като канцлер аз ще направя всички възможно, за да гарантирам, че тази страна е добре управлявана в предстоящите седмици\", допълни тя. Проучвателните разговори попаднаха в задънена улица заради политиката към имиграцията и последиците от щедрото приемане на кандидати за убежище от правителството на Ангела Меркел през 2015 и 2016 г., посочва \"Франс прес\", цитирана от БТА. Партиите не постигнаха съгласие дали бежанците да имат право на цялостно или частично събиране на семействата им в Германия. Свободните демократи и консерваторите, особено баварските съюзници от ХСС, настояваха за ограничаване на приемането на бежанци до 200 000 годишно, с което Зелените не бяха съгласни. Споразумение не бе постигнато и по екологичните проблеми. Зелените смятат за недостатъчни усилията за ограничаване на замърсяването от автомобилите и от електроцентралите, работещи с въглища, отбелязва \"Франс прес\". Безпрецедентен избор  Това бе отрезвяващ момент в кариерата на жената, която за 12 години на власт се превърна в символ на стабилност, ръководеше еврозоната по време на дълбоката дългова криза и постигна компромис в Европейския съюз за мигрантското споразумение с Турция. Позициите на Меркел бяха отслабени, след като на изборите през септември гласоподавателите, недоволни от решението й през 2015 г. да отвори германските граници за над един милион търсещи убежище, я наказаха като гласуваха за крайнодясната партия Алтернатива за Германия. Провалът на преговорите оставя Германия пред избора на две безпрецедентни за следвоенното управление на страната решения: или Меркел формира правителство на малцинството, или президентът свиква нови избори. Социалдемократите, сегашният коалиционен партньор на Меркел и втората по големина партия след изборите, отхвърлиха варианта за повторна коалиция с консерваторите, които спечелиха вота, но останаха с по-малко места. Основните партии се опасяват, че ако се стигне до нови избори, Алтернатива за Германия, ще спечели повече от близо тринайсетте процента, благодарение на които за пръв път успя да влезне в парламента като трета по големина партия. Провалът на опитите за съставяне на правителство в страната с най-голяма икономика в Европа може да има въздействие над всичко в ЕС - от реформите в еврозоната до политиката към Русия и Турция, посочва \"Ройтерс\". Меркел използваше влиянието си, за да постига компромиси за Гърция в еврозоната и да запазва в сила санкциите срещу Русия заради анексията на Крим.", "date": "2017.11.20", "title": "Преговорите за коалиция в Германия се провалиха"}
{"url": "http://www.dnevnik.bg/bulgaria/2017/11/20/3081390_migrantite_iskashti_zakrila_v_bulgariia_sa_namaleli/", "text": "Гражданите на трети страни, потърсили закрила в България, са намалели пет пъти в края на октомври в сравнение с миналата година. Отказите за предоставяне на статут на бежанец или хуманитарен са се увеличили два пъти. Това обяви в ефира на БНТ Петя Първанова, председател на Държавната агенция за бежанците. Тя посочи и че заетостта на бежанските лагери в момента е под 20%, там са настанени 931 мигранти. Според Първанова агенцията вече е успяла да навакса със забавянето по отговорите на заявките за предоставяне на статут и всички забавени преписки вече са приключили. Тази година има 3400 новорегистрирани, потърсили закрила, а повече от 12 хил. са издадените решения, които се намират в различни фази. Законът позволява процедурата да се удължава, сега са единици преписките, за които се налага това, допълни тя. В отговор на въпрос тя посочи, че съдът потвърждава около 82% от индивидуалните административни актове на агенцията. По данни на ведомството 71 деца на мигранти посещават курсове по български език, а 126 ходят от общо 274 в ученическа възраст ходят на училище.", "date": "2017.11.20", "title": "Мигрантите, искащи закрила в България, са намалели пет пъти за година"}
{"url": "http://www.dnevnik.bg/ot_vas/novini_ot_vas/2017/11/20/3080767_slojihte_li_zeleto/", "text": "Киселото зеле е истинска витаминозна бомба.", "date": "2017.11.20", "title": "Сложихте ли зелето?"}
{"url": "http://www.dnevnik.bg/bulgaria/2017/11/20/3081399_vlakovete_mejdu_pernik_i_sofiia_ne_se_dvijat_zaradi/", "text": "Влаковете между Перник и София не се движат от рано сутринта заради прекъсната от паднали дървета контактна мрежа между гарите Владая и Горна баня, съобщава Нова телевизия. Част от влаковете се пренасочват през Волуяк. Други пък изчакват на гара Драгичево, от където пътниците са извозвани с автобуси. Очаква се проблемът да бъде решен до 10 ч., като в момента аварийни екипи премахват падналите дървета.", "date": "2017.11.20", "title": "Влаковете между Перник и София не се движат заради проблеми с контактната мрежа"}
{"url": "http://www.dnevnik.bg/bulgaria/2017/11/20/3081400_sudut_potvurdi_globa_ot_50_hil_lv_za_rukovodstvoto_na/", "text": "Нова глоба в размер на 50 хил. лева ще трябва да плати ръководството на рудник \"Ораново\" край Симитли. Актът е наложен от Министерството на енергетиката след проверка от 11 май 2016 година. Тогава експерти от ведомството извършиха проверка в мината. Причината за нея бе поредният трудов инцидент с пострадал миньор. Проверката установила, че в рудника се извършват дейности, които не са предвидени в съгласувания с министерството Цялостен проект за разработване на находище \"Ораново\" и годишния работен проект за 2016 година. Решението на министерството е обжалвано от ръководството, но и двете съдебни инстанции го потвърдиха и то вече е окончателно. Съдиите са решили, че извършването на дейности по прокарване на подземни минни изработки и добив на въглища в подетажна галерия – североизток, без това да е предвидено в цялостния проект за работата в мината и годишния работен проект за миналата година, е нарушение на реда за усвояване на запасите на подземни богатства, пъpвичната им преработка, както и мерките за възстановяване на земните недра и околната среда.", "date": "2017.11.20", "title": "Съдът потвърди глоба от 50 хил. лв. за ръководството на мина \"Ораново\""}
{"url": "http://www.dnevnik.bg/sport/2017/11/20/3081401_video_nai-sladkite_migove_po_putia_kum_shampionskiia/", "text": "\"Сълзите просто се появиха. Не знам. Това е специален момент, специален турнир\",  каза Григор Димитров  след победата си в мача за титлата във финалите на АТП в Лондон. Българският тенисист  победи Давид Гофен и стъпи на върха . АТП събра най-важните моменти от финала в едно видео - от подготовката на двамата преди мача, през ключови разигравания, до шампионските емоции на Димитров, споделени с най-близките му хора. От днес  българинът вече е №3 в мъжкия тенис . Той записа пет победи в пет мача по пътя към титлата в Лондон и спечели максималните 1500 точки в Лондон, за завърши сезона с общ актив от 5150 точки. Димитров изравнява най-доброто класиране в историята на българския тенис - на Мануела Малеева от 1985 г. 26-годишният играч поставя нов рекорд за най-предна позиция в края на сезона. Досега най-доброто постижение за България беше шестото място, на което са завършвали Мануела Малеева (1984 и 1988 г.), Катерина Малеева (1990 г.) и Магдалена Малеева (1995 г.).", "date": "2017.11.20", "title": "Видео: Най-сладките мигове по пътя към шампионския връх на Григор Димитров"}
{"url": "http://www.dnevnik.bg/sviat/2017/11/20/3080279_bulgariia_speshno_triabva_da_napravi_neshto_s/", "text": "България продължава да е сред страните от Европейския съюз с най-слаб резултат според Индекса за социална справедливост и спешно се нуждае от реформи. От общо 28 държави тя е на 26-о място, в четири от шестте критерия на индекса тя неизменно е сред четирите страни с най-слаб резултат и, което е най-тревожно, заема последното място както по предотвратяване на бедността, така и по намаляване на социалното неравенство и дискриминацията.\" Това е оценката за България в  годишния доклад на германската фондация \"Бертелсман\" , в който авторите анализират колко са бедните и застрашените от бедност в едно общество и в кои групи са концентрирани бедните. При българите това безспорно са пенсионерите, децата и младежите и каквито и предизвикателства да има пред правителството, най-голямото е да измъкне населението от беднотията, казват авторите. \"Въпреки подобряването с 20 процентни пункта спрямо 2007г., през миналата година тревожните 40.4% от българите са застрашени от бедност и социално изключване. Това е не само най-лошият резултат в ЕС, но и с повече от 25 пункта по-слаб от този на Чехия, която е поставена на първо място по този показател. От споменатите четирима от всеки десет българи почти 32% не разполагат с финансови средства да си позволят основни неща като телефон или добре отоплявано жилище. Други 37.5% страдат от много силна невъзможност да си позволят елементарни неща, а 24.3% за в риск от бедност. При българите до 18 години положението също е нерадостно - 45.9% рискуват да пропаднат в бедност и невъзможност да останат част от обществото. В тази застрашена група повече от една трета (36.1%) са лишени от основни неща, а друга близо една трета (31.9%) са в риск от бедност. Добрата новина е, че спрямо 2008г. има положителна промяна и тя е особено видима при възрастните. Доходи и разходи Данните на Националния статистически институт третото тримесечие показват, че средният брутен доход на лице от домакинството е достинал общо 1431.3 лв., или увеличение от 9.4% на годишна база. Но съща така растат и разходите на лице от домакинството - с 13% спрямо същия период на миналата година, като така достигат 1382.3 лв. към края на септември. Над половината от доходите идват от работната заплата - 54.4%, сочат данните на НСИ, следвана от пенсията и доходите от самостоятелна заетост, които oстават малък дял (7.7%). Основният ръст при разходите се дължи на парите, давани за храна и комунални услуги, при това потреблението показва, че покупките не се увеличават и промяната вероятно се дължи на по-високите цени. По данни на КНСБ семество с две деца се е нуждаело от поне 2301 лева месечно (в София - 3003 лв), за да покрива основните си разходи в периода юли-септември на 2017г. Това означава, че всеки от родителите би трябвало да получава поне 1474 лв заплата, докато по официални данни средната заплата е била 1037 лв, т.е. с 30% под този праг. В столицата това разминаване е по-малко (27%) - при нужни поне 1924 лв заплата за всеки от родителите, реално те получават средно 1405 лв. Три четвърти от всички българи (или 5.4 млн. души) живеят в домакинства, където не могат да си покрият основните разходи за нормален живот, а почти 2.2 милиона (една трета от всички българи) са в домакинства с по-малко от 314 лв на човек, което е официалния праг на бедността, допълват от синдикалното сдружение. Лидерът Пламен Димитров каза, че над 400 000 българи официално работят на минималната заплата от 460 лева. Младите българи и образованието От \"Бертелсман\" обръщат внимание, че България е на дъното в класацията за бедността при деца и младежи, но това не се връзва с приличното 14-то място за образоването им и престижното трето място по средства за образователната система като дял от публичните разходи. През миналата година 82.6% от работещите са завършили поне гимназия и това е подобрение спрямо 2007г. Но от 2008г. почти няма промяна на броя на младите (18-24-годишни), прекратяващи образованието или професионалното си обучение - 13.8% (или 23-о място в класацията). Анализаторите, работили с данните за България, казват още, че съществува \"сериозно разминаване между обучението и реалните нужди на бизнеса, като от училища и университет продължават да излизат много млади хора с професии, които не се търят, и се задълбочава недостигът на инженери и специалисти по информационни технологии\". Разделението Север-Юг в Европа След години на влошаване вповечето страни от ЕС положението със социалната справедливост се подобрява, смятат от \"Бертелсман\". Макар не всички държави да са се върнали към равнищата преди кризата, имаме основание за оптимизъм не само в икономическа, но и в социална перспектива, допълват авторите. Начело по показатели тази година са скандинавските държави Дания, Швеция и Финландия, а сред първите 5 попадат още Чехия и Словения, докато Гърция изглежда трайно установила се на дъното. Оценката на състоянието на нивата на бедност, принадлежност на хората към обществото, възможностите за работа, образование, дискриминация и здравеопазване показва ясна разлика между северна и Южна Европа. Най-ярката илюстрация - и най-големият проблем - остава нивото на безработица сред младите в двете части на Европа. В Германия без работа са 7.1% от хората до 24-годишна възраст, докато в Гърция тази група надхвърля 50%. Докладът остро критикува процесите в Полша и Унгария. Според авторите националистическите правителства там са предизвикали забележима влошаване на образователнит системи. \"Виждаме как десните популистки правителства в Унгария и Полша извършват обширни промени в образованието и по този начин отменят вече постигнати резултати\", казва Даниел Шраад-Тишлер, един от авторите на доклада.", "date": "2017.11.20", "title": "България спешно трябва да направи нещо с бедността, твърди германска фондация"}
{"url": "http://www.dnevnik.bg/bulgaria/2017/11/20/3081415_do_kraia_na_noemvri_shte_e_predimno_toplo_a_nov_sniag/", "text": "Въпреки падналия през нощта сняг на много места в страната, времето до края на ноември ще е предимно топло за този месец. Това каза пред Нова телевизия климатологът Георги Рачев. По думите му малката снежна покривка ще се разтопи много бързо, като още утре няма да има почти никъде. Валежите ще спрат до днес на обяд. Утрините ще продължат да са студени, като стойностите на термометрите ще са минусови. Според Рачев до края на ноември дневните температури ще са между 10 и 12 градуса. Поне до 8 декември не се очакват големи студове, както и снеговалежи. След това обаче е напълно възможно да има нови такива. Близо 300 снегорина чистят пътищата От Агенция \"Пътна инфраструктура\" (АПИ) обявиха, че близо 300 машини са почиствали пътищата в страната от падналия сняг. Най-много се е работило в 4 области – София, Перник, Смолян и Ловеч. Заради лошото време е ограничено движението на камиони в двете посоки по пътя София-Ботевград. Водачите изчакват на място заради почистване на обилния снеговалеж. В столицата пък са обработени срещу заледяване всички стръмни участъци, мостове, както и надлезите по южната дъга на околовръстния път. От АПИ препоръчва на шофьорите на тежкотоварни превозни средства и на леки автомобили да тръгват на път само с подходящи гуми и да карат със съобразена скорост и повишено внимание.", "date": "2017.11.20", "title": "До края на ноември ще е предимно топло, а нов сняг ще има след 8 декември, заяви климатолог"}
{"url": "http://www.dnevnik.bg/sport/2017/11/20/3081408_shte_si_zapretnem_rukavite_i_shte_rabotim_mnogo_zdravo/", "text": "\"Сега ще си запретнем ръкавите и ще работим много здраво\", каза треньорът на \"Левски\" след  провала срещу \"Витоша\" (Бистрица) . Сините завършиха при нулево равенство с последния в Първа лига. \"Определено не се представихме на ниво, можем много повече. В подобни мачове съперникът получава самочувствие с всяка изминала минута. Съперникът ни се защитаваше с 10 души и ни бе трудно да пробием сгъстената им отбрана\", каза италианецът. \"Със сигурност ще се опитаме да изглеждаме по-добре в следващите мачове. Трябва да сме по-бързи, по-точни и по-агресивни\", заяви Роси. На въпрос дали промените в ръководството ще се отразят на отбора, треньорът заяви: \"Вижте, аз съм човекът, който трябва да решава проблемите на отбора от спортно-техническо естество, затова подобни промени в ръководството няма как да ни се отразяват.\"", "date": "2017.11.20", "title": "Ще си запретнем ръкавите и ще работим много здраво, каза Делио Роси"}
{"url": "http://www.dnevnik.bg/evropa/2017/11/20/3081476_ukraina_niama_da_zakriva_uchilishta_s_obuchenie_na/", "text": "Украйна няма да закрива училища с обучение на езика на националните малцинства, заяви украинският министър на образованието Лилия Гриневич, цитирана от БТА. \"Училищата, в които обучението се извършва на езика на национални малцинства, няма да бъдат закривани, а на учениците в тях ще бъдат предоставени повече възможности да овладеят украинския език\", посочи Гриневич на среща с педагози от Береговския район в Закарпатска област, където живее компактна унгарска общност. По думите й около \"езиковите\" глави в новия закон за образованието са възникнали много митове, което се използва за политически цели. Тя допълни, че наистина има промени, тъй като се въвеждат предмети на украински език от 5-и клас, обещавайки да дискутира в парламента и да предложи различни модели на обучение в зависимост от тяхната езикова специфика. Гриневич изтъкна, че министерството няма да се откаже от това в училищата с унгарски език децата да имат шанс да научат украински език. \"Ако те на 100 процента до 11 клас учат само на унгарски език, то е невъзможно да получат необходимото ниво на усвояване на украинския език\", каза тя, като допълни, че родителите ще имат избор: да дават децата си в училище за обучение на унгарски или на украински. В края на септември украинският президент  подписа закон \"За образованието\" , според който образователният процес може да се осъществява само на украински език. До 2020 г. езиците на националните малцинства ще се преподават до пети клас, а оттам нататък цялото обучение още от първи клас ще протича изцяло на украински. Законът беше разкритикуван от Полша, България, Гърция, Румъния, Унгария и Русия", "date": "2017.11.20", "title": "Украйна няма да закрива училища с обучение на езика на малцинства"}
{"url": "http://www.dnevnik.bg/sport/2017/11/20/3081427_nikol_shercinger_pozdravi_grigor_dimitrov_s_glasa_na/", "text": "Никол Шерцингер избра интересен подход, за да поздрави приятеля си Григор Димитров за  спечелената титла от финалите на АТП в Лондон . Певицата, която е жури в предаването X-Factor, се обърна за съдействие към публиката. Шерцингер призова зрителите в залата да извикат: \"Поздравления, Григор Димитров\". Самият Димитров спомена приятелката си още в изказването си на корта по време на награждаването. \"Никол не беше тук в залата, но играе сериозна роля за моите успехи\", заяви българинът. \"Както казах, оценявам всеки един човек, който е, така да се каже, в отбора ми. Личните неща са си лични. Тази победа е за всички нас, в отбора, за семейството ми. Разбира се, че тя е част от това нещо. Това е. Личните хора за мен означават много. Майка ми и баща ми, (мениджърът ми) Георги Стоименов, Катя Малеева. Всички тези хора са много повече от семейство за мен. Да спечеля пред тях е безценно\",  каза Димитров по време на пресконференцията . От днес  българинът вече е №3 в мъжкия тенис . Той записа пет победи в пет мача по пътя към титлата в Лондон и спечели максималните 1500 точки в Лондон, за завърши сезона с общ актив от 5150 точки. Димитров изравнява най-доброто класиране в историята на българския тенис - на Мануела Малеева от 1985 г. 26-годишният играч поставя нов рекорд за най-предна позиция в края на сезона. Досега най-доброто постижение за България беше шестото място, на което са завършвали Мануела Малеева (1984 и 1988 г.), Катерина Малеева (1990 г.) и Магдалена Малеева (1995 г.).", "date": "2017.11.20", "title": "Никол Шерцингер поздрави Григор Димитров с \"гласа на публиката\" (видео)"}
{"url": "http://www.dnevnik.bg/sviat/2017/11/20/3081475_izrael_poddurja_taini_vruzki_s_arabski_i_mjusjulmanski/", "text": "Израел поддържа тайно връзки с редица арабски страни, но не ги назовава, защото това е тяхното желание, заяви министърът на енергетиката Ювал Стейниц, цитиран от агенция \"Франс прес\". Според \"Ройтерс\" една от тези страни е Саудитска Арабия и причината за тези тайни връзки са общи тревоги във връзка с Иран. \"Имаме връзки, някои тайни, с редица арабски и мюсюлмански страни и обикновено ние сме страната, която не се срамува от това\", каза Стейниц по военното радио в отговор на въпрос дали Израел крие връзките си с Рияд. \"Другата страна има интерес да пази тайната. За нас обикновено няма проблем, но уважаваме желанията на отсрещната страна, когато отношенията са в развитие, независимо дали става въпрос за Саудитска Арабия, други арабски или мюсюлмански държави.\" Той заяви това дни след като началникът на израелския генерален щаб даде интервю на информационния сайт \"Елаф\", основан от саудитски бизнесмен във Великобритания. Това подхрани спекулациите за сближаване между еврейската държава и Саудитска Арабия срещу общия им неприятел Иран, посочва АФП. Въпреки че нямат дипломатически отношения, Израел и Саудитска Арабия се опитват да противодействат на влиянието на Иран в Близкия изток, добавя АФП. Напрежението между  Иран и Саудитска Арабия  се засили през последните седмици, след изненадващата оставка на ливанския премиер  Саад Харири , който я обяви в Рияд. Харири, който е подкрепян от  Саудитска Арабия , обвини Иран, че се опитва да се разпорежда в Ливан чрез своя съюзник Хизбула, отбелязва АФП.", "date": "2017.11.20", "title": "Израел поддържа тайни връзки с арабски и мюсюлмански страни, заяви министър"}
{"url": "http://www.dnevnik.bg/ot_vas/chitatelski_dnevnik/2017/11/20/3080945_chitatelski_dnevnik_za_lovech_balkanite_i_djaza/", "text": "В четвъртък на 23-и ноември, по покана на новото родно сдружение за съвременна балканска култура Balkans – Ways to Friendship в столичния клуб Live & Loud ще свири младата словенска джаз-рок група Divje Jezero, която идва за пръв път на българска земя. Момчетата са от малкото живописно градче Идрия, в което живеят не повече от 30 000 души. И още тук, вместо да говорим за прекрасната им музика, би трябвало да забележим, че има нещо гнило в Словения. А всъщност – в България. У нас на практика малкият град и високата култура са противоречащи си понятия, а много рядко в родните малки градове изобщо има активна музикална група, да не говорим пък за джаз такава. Става дума за алтернативната сцена разбира се, защото предполагам в почти всяко градче съществува някаква общинска форма на музикален колектив, който забавлява населението по празници и панаири. Изключенията са наистина малко, макар да ги има, но те са по-скоро там, за да потвърдят болезнено правилото и да се отличат като цветното петно, което кара сивотата наоколо да изпъкне още по-стряскащо. Не искам да звуча песимистично, а хейтърски пък съвсем – за това положение си има редица причини и сложни причинно-следствени връзки, част от които се коренят дълбоко в миналото, други – в не толкова далечни времена, а трети са продукт на съвремието и неговата все по-засилваща се вманиаченост да препуска стремглаво напред, без да вдига глава и да види накъде всъщност тича. В моя роден Ловеч например, който е областен център, пропит с много културна история и малко по-голям от словенското градче Идрия, от години няма нито една действаща група, в който и да е популярен жанр, а организирането на джаз събитие в ловешки клуб граничи с абсурдизма на Хармс и научната фантастика, тип Дъглъс Адамс, само че по-малко забавна. В Ловеч не просто няма ежедневен културен живот, а и никой реално не го иска. Или дори да го е искал, дотолкова е свикнал с липсата му, че в един момент е престанал да го иска и изобщо да се сеща за него, неизбежно пуснал се по инерцията на мнозинството. Такова е положението и с други много по-големи градове. Какво може да се направи по въпроса? Какво, по дяволите, може да раздвижи този унило-застоял пейзаж? WTF can we do? Подобни въпроси си задаваме ние в Balkans - WTF, но в малко по-широки мащаби – защото положението на целия Балкански полуостров е подобно. Словения е едно от онези изключения, които потвърждават правилото, но Словения е изключение и в много други сфери. Не само за Балканите, а и за цяла Европа. Макар че преди 89-а ситуацията у нас и отвъд Калотина в културно (а и всякакво друго, но нас тук ни интересува културното) отношение е твърде различна, след падането на соца Новото време се отразява по твърде сходен начин на всички бивши соц-страни от Източните и Западните Балкани. Културата поголовно се заменя със сурогати, както на най-висше ниво, така и под повърхността, където тя трябва да е най-жива и автентична. Отприщените изведнъж комуникационни канали от всякакво естество, свободният и всеобхватен достъп до информация вместо да ни направи по-свободни и независими, всъщност сам задръсти собствените си тръби, а с това и нашите, и ни направи още по-зависими от масовите консуматорски механизми. Докато преди знаехме, че трябва да полагаме кански усилия, да търсим и да намираме сами това, което искаме, днес то привидно е на ръка разстояние и самó идва при нас, а това всъщност е измама, която успива и свива светогледа, вместо да го освободи и разшири. Така се образуват и гигантски бели петна в огромни периметри около нас, които уж са на една ръка разстояние, в съседния двор или в този през него, а всъщност остават изцяло в сянката на големите кресливи играчи от Запада, които ни навират продуктите си агресивно и методично, така че запълват целия хоризонт. Да търсиш вече се превръща в усилие, което в най-добрия случай изглежда безсмислено, а често е асоциирано и със снобизъм и елитарничене, което дразни комфорта на редовите консуматори. Какво може да се направи по въпроса? Въпрос без възможен конкретен отговор. Защото отговорите са много и се менят всяка година, всяко десетилетие и с всяко ново поколение. Единственото важно в случая е може би да се стигне до осъзнаването, че нещо трябва да се направи. Че нещо трябва да се прави. Постоянно, независимо дребно или по-мащабно, без значение дали резултатите идват веднага, след много време или никога. Никога никога не е никога, така или иначе. Никога все някога идва. А след като осъзнаването е извървяно и прието, просто трябва да започне правенето. Това, което смяташ че е редно в този момент. Така или иначе никой никога няма да ти каже кое е истински редно и кое не. Премисляш, претегляш, отсяваш и започваш да правиш. Ние в Balkans - WTF преценихме, че нашето правене трябва да започне от музиката, защото тя, според нашите везни и теглилки, е най-близкото нещо до човешката душа. Каквото и да означава душа и в каквато и степен тя действително да съществува. Музиката, според нас, е танцът на душата. Само че за душата, за разлика от тялото, не само ритмичното движение е танц. За душата танц е и тъгата, и тихата радост, и тайната надежда; танц е и вглъбеното размишление, и искреното удивление, и безмълвното всепоглъщащо възхищение, за което няма думи и дори жестове; танц е спокойствието на уединението с вътрешните ти ангели и демони; танц са влюбването, разлюбването и борбата с болката по двете, която не можеш истински да споделиш с никого. За душата танц е приятелската компания, заради която не искаш вечерта да свършва, разпаленият или сдържан разговор по увлекателна тема. Танц е и неподвижното съзерцаване - на вътрешни и външни космоси, потъването в книга и пътуването във влак, чиито прозорци прожектират документален филм за живота. Танц са, разбира се, и яростта, гневът и отчаянието. За душата танц е всичко онова, което минава през нея, като ураган, за който си тотално неподготвен, макар да си слушал всички прогнози за времето. Ураган, който нахлува в дома ти неканен и отнася произволно покъщнина след себе си - всеки път различна, за да не можеш да разбереш кое липсва този път, а понякога отнася и цялата къща. В повечето случаи дори без да разбереш за урагана - само душата разбира какво се случва и започва да танцува, за да смали болката и объркването, да подреди с танцова стъпка нещата по местата им, доколкото е възможно. Душата танцува своя танц, а ти си безпомощен да направиш каквото и да е, затова, щеш-не щеш, танцуваш с нея. Бъркаш крачките, спъваш се, падаш и пак ставаш, псуваш или пък безропотно се потиш в срама от собствената си непохватност. Но танцуваш. Защото само това можеш да направиш, когато душата го пожелае. Когато душата пожелае каквото и да е. За разлика от разума, на когото можеш да се опълчиш. А в наша естествено зачената задача се превърна желанието да покажем, че освен \"музика за душата\" на Балканите се прави и истинска музика за душата – за танцуващата душа, при това в солидни количества и качества. Въпреки всички трудности на времето, манталитета и стереотипите. Че тя не е по-назад в нито едно отношение от тази на запад. И че е възможна навсякъде – и в малките провинциални градчета, и в ежедневието на българина и балканеца, и дълбоко в душата, като неразривна част от съществото му. Словения е само един положителен пример, който за сега просто потвърждава мрачно правило, но за вбъдеще може да стане пътеводен пример и да повлече крак. Може някой хубав ден да спрем да мислим инертно и апатично за музиката на Балканите, която се простира отвъд фолклорните традиции, като за екзотика. Да протегнем ръка и да я приемем като наша радост, гордост и отговорност. Като национална светиня. Не е толкова трудно, макар този ден да изглежда далеч. А всичко това минава през по-добро познаване и разбиране на хората, народите и културите около нас. И през желанието за това, което се култивира мъчно, но веднъж покълнало – спиране няма", "date": "2017.11.20", "title": "Читателски дневник: За Ловеч, Балканите и джаза"}
{"url": "http://www.dnevnik.bg/sviat/2017/11/20/3081485_stoletnik_prejivial_holokosta_otkri_neizvesten_svoi/", "text": "Сто и две годишен, оцелял от Холокоста, срещна за пръв път свой племенник, за чието съществуване узнал едва предишния ден. Трогателната случка се е разиграла в дома за възрастни хора в израелското селище Кфар-Саба. Столетникът Елиаху Петрушка се втурнал просълзен да прегърне непознатия, целунал го по двете бузи и с немощен, тънък гласец започнал да изрежда поздрави на руски - език, на който не бил говорил от десетилетия. Петрушка бил на 24 г., когато избягал от Полша в Съветския съюз в началото на Втората световна война, и досега смятал, че всичките му близки, останали във Варшава, са загинали при холокоста. Родителите му с двамата му природени братя Зелиг и Волф, девет години по-малки от него, останали в Полша. Едва сега узнал, че по-малкият му брат Волф също е оцелял и сега 66-годишният му син Александър е долетял от отдалечен край на Русия, за да го види. Родителите му и Зелиг били депортирани от варшавското гето и убити в нацистки концлагер. Волф обаче също успял да избяга. Братята си пишели известно време, но Волф бил изпратен от съветските власти в трудов лагер в Сибир и Петрушка решил, че и той е умрял.  Елиаху се оженил в Русия, а през 1949 г. емигрирал в Израел, за да започне нов живот с новото си семейство. Той е пенсиониран микробиолог и има 10 внуци. Емоционалната среща с новооткрития племенник станала възможна благодарение на подробните база данни на израелския мемориал \"Яд Вашем\" в памет на жертвите на Холокоста. /БТА", "date": "2017.11.20", "title": "Столетник, преживял Холокоста, откри неизвестен свой племенник"}
{"url": "http://www.dnevnik.bg/evropa/novini_ot_es/2017/11/20/3081492_tusk_polskite_politiki_prilichat_na_plan_na_kremul/", "text": "Председателят на Европейския съвет Доналд Туск заяви, че е разтревожен, защото политиките на полското дясно правителство приличат на \"план на Кремъл\", предаде \"Ройтерс\". Управляващата партия \"Право и справедливост\" е в постоянни спорове с Европейския съюз и с Туск, след като спечели изборите през 2015 г., макар конфликтът й с председателя на Европейския съвет да датира от преди много години. Дебатите с Брюксел се въртят около имиграцията, сечта във вековни гори и поставянето на съдилищата и медиите под правителствен контрол. Туск, който е бивш полски премиер и съперник на лидера на \"Право и справедливост\" Ярослав Качински, през март спечели втори мандат начело на Европейския съвет, като Полша бе единствената страна, която бе против удължаването на председателството му. \"Тревога! Интензивен спор с Украйна, изолация в ЕС, загърбване на правовата държава и независимостта на правосъдната система, нападки срещу неправителствени организации и срещу свободните меди - дали това е стратегия на ПиС или план на Кремъл?\", написа Туск в \"Туитър\". \"Има твърде много прилики, за да останем спокойни.\" Украйна и Полша силно се сближиха след анексирането на Крим от Москва през 2014 г. заради страха за собствената си сигурност. Сега обаче преминават през период на силно напрежение заради епизод от Втората световна война. Варшава упреква Киев, че възпрепятства ексхумирането на полски жертви от кланетата във Волин - източен регион на полската държава в границите преди 1939 година, сега част от територията на Украйна. Полша обвинява Украйна, че не е осъдила изрично масовите убийства, дело на украинските националисти от въстаническата армия УПА, от чиито ръце са загинали през 1943 г. най-малко 50 000 души от полското малцинство във Волин, посочва \"Франс прес\", цитирана от БТА. Освен това правителството предприе серия реформи, засягащи Конституционния съд, неспециализираните съдилища и Националния съвет на магистратурата. Те бяха разкритикувани от полските правни среди и от Европейската комисия. Брюксел отправи препоръки - засега напразно - за промени в реформите в рамките на неизползвана досега процедура, която може да доведе до замразяване на правото на глас на дадена страна в Съвета на ЕС. В отговор на коментара на Туск полският премиер Беата Шидло написа в \"Туитър\", че Доналд Туск като председател на Европейския съвет \"не е направил нищо за Полша\". \"Днес, използвайки позицията си, за да атакува полското правителство, той атакува Полша.\"", "date": "2017.11.20", "title": "Туск: Полските политики приличат на план на Кремъл"}
{"url": "http://www.dnevnik.bg/citat_na_deniia/2017/11/20/3081495_citat_na_denia_balkanite_mogat_da_zamestiat/", "text": "Това обяви премиерът Бойко Борисов на публична лекция в Университета за национално и световно стопанство на тема \"България, Балканите, Европа и светът\". Споразумението с Турция за мигрантите работи добре и е най-правилното, за да държим миграционния натиск извън ЕС, обяви още Борисов. \"ЕС не трябва да се гради вътре с огради, а да се загради отвън с всички възможности, които имаме\", заяви той. \"Основните лидери в Европа, когато стане въпрос за Турция, са за пълно отричане. Няма тема, по която да се сближат\", коментира премиерът. ", "date": "2017.11.20", "title": "Цитат на деня: Балканите могат да заместят излизащата Великобритания"}
{"url": "http://www.dnevnik.bg/evropa/novini_ot_es/2017/11/20/3081513_pregovorite_v_germaniia_se_provaliha_-_kakvo_sledva/", "text": "Лидерът на германската Свободна демократическа партия Кристиан Линднер обяви снощи, че проучвателните преговори за коалиционно правителство с консервативния блок на германския канцлер Ангела Меркел и Зелените са се провалили. Ако се приеме, че свободните демократи не възнамеряват да се върнат на масата за преговори, политическите ходове оттук нататък са три, предаде ДПА, цитирана от БТА. Завръщане на голямата коалиция За да постигнат мнозинство в парламента, християндемократите на Меркел (ХДС) и Християнсоциалния съюз (ХСС) могат да съставят т.нар. голяма коалиция с Германската социадемократическа партия (ГСДП). Досега обаче социалдемократите отказват да съставят коалиция с Меркел, придържайки се към решение, взето от партията след слабото й представяне на парламентарните избори на 24 септември. След  провала на преговорите за коалиция  заместник-председателят на ГСДП Ралф Щегнер заяви пред ДПА, че партията не е променила позицията си и иска да остане в опозиция. На партийна конференция в Нюрнберг снощи, преди да стане известно, че проучвателните преговори са се провалили, водачът на партията Мартин Шулц отново повтори, че социалдемократите няма да участват в нова голяма коалиция с ХДС/ХСС. Ден по-рано Шулц каза, че ако преговорите се провалят, трябва да бъдат свикани нови избори. Правителство на малцинството Като водач на най-популярната партия в страната Меркел може да оглави правителство на малцинството, партнирайки си или със свободните демократи, или със Зелените за съставяне на коалиция. Така обаче тя няма да разполага с парламентарно мнозинство и ще трябва да търси подкрепа от други партии при гласуването на отделни политики. Досега правителства на малцинството в Германия е имало само на провинциално равнище, при това рядко. Такъв ход би отслабил авторитета на канцлера пред чуждите лидери, които преди виждаха в нейно лице най-влиятелната жена в света. Нови избори След като останалите възможности бъдат изчерпани, германският президент Франк-Валтер Щайнмайер може да разпусне настоящия парламент и да свика нови избори. По закон тези избори трябва да се състоят до 60 дни. Преди това да стане обаче, Щайнмайер ще трябва подложи на гласуване в парламента кандидатурата на нов канцлер. По правило претендент се явява лидерът на спечелилата изборите партия, в случая - Меркел, посочва ТАСС. Ако получи половината от гласовете (което щеше да е просто формалност, ако преговорите за управляваща коалиция бяха успешни), тя става канцлер за четвърти път. В противен случай Бундестагът има две седмици да избере от своите редици канцлер, който би получил подкрепата на мнозинството, като на практика няма ограничение в броя на кандидатурите и гласуванията. Ако и при тази процедура никой не получи мнозинство от гласовете, кандидат за канцлер стават депутатът, събрал най-много гласове. На този етап президентът може или да назначи за канцлер депутата с най-голяма подкрепа, или да разпусне парламента и да свика избори - нещо, което не се е случвало никога в следвоенната история на Германия. Меркел каза, че смята днес да се срещне с президента, както и с членове на партията си, за да обсъди следващите стъпки. Евентуални нови избори биха били рисковани - според съпартийци на Меркел те може да завършат с още по-слаб резултат за блока ХДС/ХСС, който на изборите през септември спечели с рекордно ниските 32.9% от гласовете.", "date": "2017.11.20", "title": "Преговорите в Германия се провалиха - какво следва оттук нататък"}
{"url": "http://www.dnevnik.bg/skorost/avtomobilna_industriia/2017/11/20/3081540_velikobritaniia_planira_ot_2021_godina_da_razreshi/", "text": "Великобритания планира от 2012 година да разреши по пътищата на страната да се движат автономни автомобили, без водач зад волана, съобщи министърът на финансите на страната Филип Хамънд. Целта е да се превърне Обединеното кралство в предпочитан център за разработка и тестове на подобни превозни средства. Новината идва седмица след като \"Ягуар\", \"Форд\" и \"Тата мотърс\" обявиха, че започват във Великобритания тестове на автономни автомобили. В тях обаче задължително ще има човек зад волана, който да поеме контрола при някакъв проблем. Разрешението за движение на коли без водач ще стане с промени в Закона за движение по пътищата (Road Traffic Act). С тази стъпка Великобритания ще се опита да застигне САЩ и Сингапур, които са сред лидерите по отношение на тестовете на автономни коли по техните пътища. В бюджета на Великобритания за следващата година също се очаква да има новости, свързани с автомобилите - заделени 400 млн. лири за стимулиране на изграждането на зарядни станции за електромобили, 100 милиона лири за стимулиране на покупките на екологични чисти превозни средства, повишаване на ДДС за дизела или дори повишаване на данъците на собствениците на дизелови коли.", "date": "2017.11.20", "title": "Великобритания планира от 2021 година да разреши автономни автомобили по пътищата"}
{"url": "http://www.dnevnik.bg/biznes/2017/11/20/3081522_prez_tretoto_trimesechie_chujdite_investicii_narastvat/", "text": "Чуждите инвестиции в България през третото тримесечие са на стойност 293.2 млн. евро, което е с 38.8% над нивото от същия период на миналата година, сочат данните на БНБ, цитирани в днешния брой на  \"Капитал Daily\".  От началото на годината сумата на вложенията в страната възлиза на 744.2 млн. евро. Година по-рано те са били над един милиард, но спрямо публикуваните през октомври данни разликата се е свила. Причината е, че в БНБ са постъпили нови данни от финансовите отчети на фирмите, в резултат на което банката е ревизирала нагоре числата от периода юли - септември. Най-голям принос от началото на годината имат постъпленията под формата на дългови инструменти - 660 млн. евро, докато при реинвестираната печалба и дяловия капитал стойностите са положителни, но засега скромни. Чуждестранните инвестиции в страната за деветия месец от 2017 г. са 10.4 млн. евро от реинвестирана печалба. Най-много са вложенията в българската икономика от Холандия (749.2 млн. евро), предимно от дългови инструменти, а секторът, който е получил почти половината от чуждите инвестиции от началото на годината, е преработващата промишленост.", "date": "2017.11.20", "title": "През третото тримесечие чуждите инвестиции нарастват с близо 40%"}
{"url": "http://www.dnevnik.bg/zdrave/2017/11/20/3081528_obshto_660_globi_za_pushene_na_zabraneni_mesta_sa/", "text": "От началото на 2017 г. до края на октомври в страната са наложени 660 глоби за пушене на забранени места на обща стойност 380 600 лева, съобщава в. \"Сега\". Информацията е от Министерството на здравеопазването, откъдето обаче нямат данни каква част от глобите са платени и каква са обжалвани и отменени от съда. Регионалните здравни инспекции са извършили общо 167 234 проверки – дневни и нощни, в делнични и в почивни дни. Проверени са 162 167 обекта. Съставени са 704 акта и 341 предписания, което според изданието е сравнимо с миналата година. До края на октомври 2016 г. при над 180 хил. проверки на 174 696 обекта са били наложени 672 глоби за общо 383 600 лв. Инспекторите проверяват заведения, работни помещения на закрито, болници и детски площадки, където също е забранено да се пуши. От неправителствения сектор обаче твърдят, че често съставените актове биват обжалвани и падат в съда. Причината е, че глобите се налагат на управителя на заведение, където е открито нарушението, но по закон отговорността се носи от собственика, който не е на място и глобата не е на негово име. Затова от неправителствените организации предлагат законът да се промени така, че при трето установено нарушение в един обект да се пристъпва към неговото затваряне. Едно от предложенията на Сдружение \"България без дим\" е глобите да се налагат на персонала на заведенията, който допуска там да се пуши, а актове да могат да издават не само служители на РЗИ, а също полицаи и инспектори по храните и труда. От Министерството на здравеопазването признават, че контролът не е достатъчно ефективен, и смятат, че са необходими промени в Закона за здравето. Изданието обаче отбелязва, че е малко вероятно да бъде предложена драстичната законова промяна, която да дава възможност и за затваряне на заведенията нарушители.", "date": "2017.11.20", "title": "Общо 660 глоби за пушене на забранени места са издадени от началото на 2017 г."}
{"url": "http://www.dnevnik.bg/photos/2017/11/20/3081534_snimka_na_denia_purvi_opit_za_sniag/", "text": "Както и синоптиците прогнозираха, в неделя вечерта заваля първия сняг. В София следите от него са на път да изчезнат напълно към обяд. Следващ сняг се очаква след 8 декември.", "date": "2017.11.20", "title": "Снимка на деня: Първи опит за сняг"}
{"url": "http://www.dnevnik.bg/video/2017/11/20/3081576_video_sreshtu_katastrofite_s_horugvi_i_kambani/", "text": "С кандила и хоругви и под звуците на мобилна камбанария служители в пътната полиция на Краснодарския край преминаха заедно със свещеници в Кръстен ход (литийно шествие) по особено опасен участък от пътя Темрюк - Краснодар. Това стана в събота и бе посветено на Световния ден в памет на жертвите на автомобилни катастрофи. За събитието съобщи Кубанската митрополия. В него участваха около 100 служители на пътна полиция и техният началник, съобщи за ТАСС представителка на регионалното управление. Към тях се присъединиха служители на автомобилната инспекция и представители на обществеността. Световният ден в памет на жертвите на автомобилни катастрофи се отбелязва през третата неделя на ноември. Тази година той беше на 19 ноември.", "date": "2017.11.20", "title": null}
{"url": "http://www.dnevnik.bg/sport/2017/11/20/3081569_poliarniiat_puteshestvenik_erik_makneiur-lendri_shte_e/", "text": "Приключенецът Ерик Макнейър-Лендри ще е един от специалните гости на  \"Банско филм фест\" . Фестивалът ще се проведе от 22 до 26 ноември в Банско, като в програмата са включени 120 филма от 30 държави. Канадецът Макнейър-Лендри е един от най-младите хора в света, достигнали до Южния полюс (два пъти) в режим на пълна автономност, без никаква странична помощ и без предварително организирани депа с храна, гориво и екипировка по маршрута или пък \"заброски\" от въздуха, разказват организаторите на фестивала. Със ски и кайт е изминал над 15 000 километра в полярните райони. Негов е световният рекорд за преминато разстояние със ски и кайт за 24 часа – 595 км. \"Стигайте далеч. Колкото по-малка, по-отдалечена и по-обособена е общността, която посещавате, толкова по-приятелски настроени към вас ще бъдат хората от нея\", смята канадецът. Пътешественикът е прекосявал шест пъти Гренландия и веднъж пустинята Гоби. Притежава забележителни умения като водач на кучешки впрягове и е участвал в двумесечна експедиция в Арктика заедно с легендарния пътешественик и изследовател Уил Стигър. Макнейър-Лендри е преминал по един от вариантите (3300 км) на т.нар. Северозападен проход – морския път през Северния ледовит океан покрай северните брегове на Северна Америка, през Канадския арктически архипелаг, свързващ Атлантическия с Тихия океан. Има номинации за наградата \"Ловец на приключения на годината\" (Adventurer of the Year) на Националното географско дружество на САЩ, носител е на изключително престижния приз Outdoor Idol за 2007 г. Всички прожекции и срещите със специалните гости ще се проведат в читалище \"Никола Вапцаров\" и в кинозалата на посетителския информационен център, а входът е свободен.", "date": "2017.11.20", "title": "Полярният пътешественик Ерик Макнейър-Лендри ще е гост на \"Банско филм фест\""}
{"url": "http://www.dnevnik.bg/biznes/2017/11/20/3081550_viza_obiavi_programa_za_prodajba_na_bileti_v_gradskiia/", "text": "Международната компанията за дигитални разплащания \"Виза\" (Visa) обяви началото на нова програма за плащане на билети в градския транспорт с дебитна, кредитна или предплатена карта. Компанията вече е внедрила услугата в обществения транспорт на Лондон, където отчита над 1 млрд. пътувания, платени чрез нейната система, с карти, издадени от над 100 страни. В града вече над 40% от билетите се купуват чрез безконтактни карти или мобилни устройства. Идеята е да може да се плати навсякъде и на всяко устройство като издаването на хартиени билети отпадне. Искаме да направим пътуването по-бързо, по-лесно и по-сигурно, независимо дали използвате кола, самолет или обществен транспорт до работното място, се казва в съобщение на компанията.", "date": "2017.11.20", "title": "\"Виза\" обяви програма за продажба на билети в градския транспорт, спестявала 30%"}
{"url": "http://www.dnevnik.bg/photos/2017/11/20/3081597_chitatelska_fotogaleriia_gradskite_cheshmi_na_bern/", "text": "Днес многобройните градски чешми на Берн са неговата визитна картичка, тъй като придават определен блясък на града.", "date": "2017.11.20", "title": "Читателска фотогалерия: Градските чешми на Берн"}
{"url": "http://www.dnevnik.bg/photos/2017/11/20/3081573_fotogaleriia_kralica_elizabet_i_princ_filip_-_sedem/", "text": "Британската кралица Елизабет отбеляза пореден рекорд в десетилетното си управление - днес тя и съпругът ѝ принц Филип празнуват 70 години брак.", "date": "2017.11.20", "title": "Фотогалерия: Кралица Елизабет и принц Филип - седем десетилетия рамо до рамо"}
{"url": "http://www.dnevnik.bg/zelen/2017/11/20/3081628_seriozno_bezpokoistvo_budi_sustoianieto_na_pirin_pishe/", "text": "Сериозно безпокойство\" буди сегашното състояние на национален парк Пирин. Това е оценката на експертите, изготвили  доклад за годишното състояние на обектите на Световното наследство на ЮНЕСКО ,  публикуван през ноември. Световната организация възлага на  Международният съюз за защита на природата и природните ресурси (IUCN)  да извършва тези проверки, за да е наясно с реалното състояние на най-ценната и запазена природа по света, обект на защита на най-високо международно ниво. В този съюз членува българското правителство наред със стотици други държавни и неправителствени организации. По този повод от коалиция \"За да остане природа в България\" предупреждават, че българското правителство вече петни международния имидж на страната. Проблемите в Пирин са свързани и с планираното строителство на нова, много по-голяма ски зона и улесняването на сечите на вековни гори според новия проектоплан за управление на национален парк Пирин, предупреждават природозащитните организации. Днес  вицепремиерът Валери Симеонов организира кръгла маса  по повод исканията на кмета на Банско за промени в настоящия план за строителство на втора кабинка. Новият план като заплаха от разрушаване на парка В проучването за Пирин  експертите заявяват, че сегашното му състояние буди \"сериозно безпокойство\" (high concern), което пo оценъчната скала на съюза е една стъпка преди крайната оценка – \"критично\". Посочените причини са \"нарушаването и раздробяването на обекта, свързани с изключването на ски зоните, които са несъвместими със статута на световното наследство (сега част от буферната зона). Особено заради възможните последици от допълнително отслабване на режима на опазване, резултат от новия план за управление, ако бъде одобрен.\"  виждат експертите, защото някои части на парка, които сега са изключени от обекта на защита и част от буферната зона, са силно повредени от развитието на ски инфраструктурата. Други заплахи са промените в климата и влиянието на летния туризъм. \" за по-нататъшното развитие на ски зоните и лова в национален парк \"Пирин\" са довели до проект на план за управление, който, ако бъде одобрен, ще доведе до широко разрушаване на обекта\", пише в резюмето на доклада. Споменава се, че управата на парка не е в състояние да се противопостави на \"силните външни интереси за туристическо развитие и също за използване на горите\". През последната година над 100 хил. души от цял свят са подписаха  в петиция срещу плановете за застрояване и изсичане на горите на Пирин,  част от Световното природно наследство на ЮНЕСКО и европейската екологична мрежа \"Натура 2000\". Природозащитници: Готви се нова мащабна ски зона Според тях искането за \"втората кабинка на Банско\" е само параван за разширяването на ски зоната, така че тя да обедини планираната ски зона \"Кулиното\" на Предела над Разлог, с разширението на ски зона Банско и на пистите над Добринище. Според изтеклите през 2014 г.  планове  става дума за гигантска ски зона с над 330 километра писти, които напълно ще унищожат северната част от национален парк Пирин, е позицията на еколозите. В момента се разработва нов общ устройствен план на град Банско, но в него втора кабинка въобще не е предвидена, а това е законовият начин да се предприемат първи стъпки към евентуалното нейно строителство, отбелязват в позицията си от коалицията. Кметът на Банско Георги Икономов настоява да се промени сега действащия план за управление на национален парк Пирин с мотива да се построи втори кабинков лифт. Според природозащитниците това ще позволи разширяване на ски зоната, което е вкарано в новия проектоплан за управление на националния парк, който обаче чака съдебно решение за законността си. Всякакви промени на сега действащия план трябва да се подложат на екологични оценки по българското и европейското законодателство, в които се забранява ново строителство на инфраструктура в националните паркове, но се разрешава ремонта, напомнят от коалицията. Тяхното становище е, че няма как да бъде изградена законно втора кабинка, но на мястото на старата може да се изгради такава с по-голям капацитет.", "date": "2017.11.20", "title": "\"Сериозно безпокойство\" буди състоянието на Пирин, пише в поискан от ЮНЕСКО доклад"}
{"url": "http://www.dnevnik.bg/evropa/novini_ot_es/2017/11/20/3081536_vsichki_obichat_germaniia_no_germancite_ne_sa_vuv/", "text": "Изследването е проведено от нюрнбергския Институт за изследване на пазара GfK и британския политически съветник Саймън Анхълт. Те са проучили коя страна в света с какъв имидж се ползва сред останалите. В тазгодишната класация Германия заема първите места в почти всички от общо 6 категории - износ, правителство, култура, население, туризъм, имиграция и инвестиции. Най-вече в областите култура, управление и население Германия е възприемана по света изключително положително. Само в категорията туризъм Федералната република фигурира десета сред общо 50 изследвани държави. В останалите 5 категории тя е твърдо в топ 5. Особено положително на Германия гледат китайците, руснаците и италианците, става ясно от класацията, известна още като Anholt-GfK Nation Brands Index. Образът на Германия се е подобрил също така и в Китай, ЮАР, САЩ, Аржентина и Турция, но се е влошил например в Бразилия. Резервирани са също съседите на Германия - Франция и Полша. Но също така и самите германци гледат на страната си по-скоро скептично - тяхната оценка бележи спад от 0.36 пункта в сравнение с предишната година. \"Хората по света ни се доверяват\" Най-големият губещ обаче са САЩ - те падат на шестото място, губейки лидерската си позиция. Нещо повече - от всичките 50 изследвани страни в света САЩ са единствената нация, която събира по-малко точки отпреди. Въпреки това САЩ са в топ 5 в категориите култура и експорт (№2), имиграция и инвестиции (№5). По показателя \"правителство\" обаче САЩ се сриват на 23-то място, губейки 4 места спрямо миналата година. \"Влошаването на имиджа на страната може да се обясни с ефекта \"Тръмп\", неговата политика и посланието му \"Америка фърст\", казва Саймън Анхълт, основател на изследването. Самите американци обаче смятат, че страната им стои по-добре в сравнение с миналата година. Подобно влошаване на образа на САЩ в света за последно имаше след преизбирането на президента Джордж Уокър Буш, припомня Анхълт. Франция е втората най-предпочитана страна в света - за пръв път от началото на изследването през 2005 година тя се изкачва на второто място. Трета е Великобритания, която миналата година отбеляза значителен спад заради референдума за Брекзит, но сега се стабилизира твърдо на третото място. Четвъртата позиция си поделят Канада и Япония. Германският външен министър Зигмар Габриел коментира резултатите от тазгодишното изследване с думите: \"Имиджът на Германия отдавна вече не се дължи само на икономическата мощ на страната. Очевидно е, че хората по света ни се доверяват.\"", "date": "2017.11.20", "title": "Всички обичат Германия, но германците не са във възторг от страната си"}
{"url": "http://www.dnevnik.bg/citat_na_deniia/2017/11/20/3081393_citat_na_denia_gotino_e_da_si_balkanec/", "text": "С тези думи  Григор Димитров отговори на въпрос по време на пресконференцията  след спечелването на финалите на АТП в Лондон. \"Григор, поздравения и аплодисменти от всички ваши фенове в Сърбия за този голям успех. Със сигурност всички фенове на Балканите са много щастливи от тази победа. Мислите ли, че балканците имаме нещо специално, че сме шампиони на всички спортове\", беше въпросът. \" каза Димитров", "date": "2017.11.20", "title": "Цитат на деня: Готино е да си балканец"}
{"url": "http://www.dnevnik.bg/biznes/2017/11/20/3081641_traikov_ban_poloji_zavidni_usiliia_izvodut_za_belene/", "text": "Докладът на Българската академия на науките (БАН) за бъдещето на АЕЦ \"Белене\" е превратно отразен и всъщност заключава, че проектът е нежизнеспособен. При представянето му обаче е било наблегнато само на една от хипотезите. Това мнение изрази пред БНТ бившият енергиен министър, а сега представител на новата инициатива   \"Български манифест за Европа\"  Трайчо Трайков. \"БАН положи при представянето завидни усилия заключенията му да звучат позитивно, но то няма нищо общо с резултатите от доклада. Проф. Тасев (бел. ред. ръководителят на екипа Александър Тасев) каза, че при всички останали условия проектът е нежизнеспособен. Тоест по принцип не е, но понеже са ни платили 2 млн. лв. да кажем кога ще е,  даваме тези условия \", коментира Трайков заключението, според което проектът е жизнеспособен при инвестиционен разход 10.5 млрд. евро, съотношение на привлечения към собствения капитал 70:30 и лихва до 4.5% Помолен да коментира идеята на управляващите да премахне давността за приватизационните престъпления Трайков уточни, че те изхождат от фалшивата теза, че несметно богатство е раздържавено на безценица, а приватизацията е виновна. \"През 1990 г. България беше с банкрутирала икономика, която не можеше да обслужва задълженията си. Мина се през ограбването на спестяванията на хората и предприятията чрез инфлацията през 1990 година, после държавната икономика се източи до 1996 г., фалира се още веднъж през банките и необезпечените кредити и едва през 1997 г. трябваше да започне оздравяването\", припомни Трайков.  В същото време той подчерта, че въпросът как беше извършена приватизацията също не е маловажен, защото е имало и такива, \"след които камък върху камък не остана\", но ролята на държавата е именно в това - да следи законосъобразността на този процес. \"Не съм убеден в чистотата на мотивите и способността на държавата да въздаде справедливост за такъв давностен период\", коментира той.", "date": "2017.11.20", "title": "Трайков: БАН положи завидни усилия изводът за \"Белене\" да звучи позитивно"}
{"url": "http://www.dnevnik.bg/detski_dnevnik/2017/11/20/3081666_blizo_polovinata_deca_v_bulgariia_sa_v_risk_ot_bednost/", "text": "Почти половината деца в България са живели в риск от бедност и социално изключване през 2016 г. Това показват данни на европейската статистическа служба Евростат, публикувани днес по повод Световния ден на децата 20 ноември. Страната е на предпоследно място в Европейския съюз с 45.6% от хората до 18-годишна възраст, които са в риск от бедност. След България е само Румъния с 49.2 на сто. В дъното на класацията са още Гърция – 37.5%, Унгария – 33.6%, Испания – 32.9 на сто и Италия – 32.8%. На другия полюс са Дания, Финландия и Словения. Там в риск от бедност и социално изключване са съответно 13.8%, 14.7% и 14.9% от децата. През 2016 г. общо 24.8 милиона деца в ЕС, или 26.4% от населението до 18-годишна възраст, са в риск от бедност и социално изключване. Това означава, че те са живели в домакинства с поне едно от следните три условия – в риск от бедност заради ниски доходи, тежки материални лишения или много нисък интензитет на трудова заетост, посочва Евростат. Делът на децата в риск е намалял много леко през последните години – от 27.5% през 2010 г. до 26.4 на сто през 2016 г. Тенденцията е в сила за почти всички страни от ЕС. Най-голям спад се наблюдава в Латвия – от 42.4% през 2010 г. до 24.7% през миналата година. Значителни спадове в лошата статистика се наблюдават и в Полша – с 6.6 процентни пункта за периода, в Ирландия и в Унгария с 5.3 и 5.1 процентни пункта, както и в България – с 4.2. процентни пункта. Най-голямо увеличение на децата в риск от бедност и социално изключване е налице в Гърция – от 28.7 на сто през 2010 г. до 37.5% през 2016 г. Нарастване на дела има също в Кипър – със 7.8 процентни пункта, както и в Швеция и Италия съответно с 5.4 и 1.1 процентни пункта.", "date": "2017.11.20", "title": "Близо половината деца в България са в риск от бедност и социално изключване (графика)"}
{"url": "http://www.dnevnik.bg/photos/2017/11/20/3081669_snimka_na_denia_buria_na_jupiter/", "text": "Американската космическа агенция НАСА разпространи снимка на голяма буря на Юпитер. Кадърът е заснет от апарата \"Джуно\" (Juno) на 24 октомври, докато е обикалял за девети път планетата. От снимката се вижда, че бурята се върти обратно на часовниковата стрелка.", "date": "2017.11.20", "title": "Снимка на деня: Буря на Юпитер"}
{"url": "http://www.dnevnik.bg/skorost/2017/11/20/3081676_prikljuchi_remontut_na_tunel_vitinia_na_magistrala/", "text": "Приключи ремонтът и на двете тръби на тунел \"Витиня\" на магистрала \"Хемус\", съобщиха от агенция \"Пътна инфраструктура\". След като тази за посока Варна беше отворена на 25 септември, от днес няма ограничение и за пътуващите към София. При ремонта на най-дългия тунел в България към момента (1195 м) е монтирано енергоефективно светодиодно осветление, видеонаблюдение, пожароизвестителна и оповестителна система. На входовете са монтирани светофарна уредба и променливи пътни знаци. В сряда ще бъде спряно движението в тръбата за Варна От АПИ съобщиха също, че на 22 ноември от 10 ч. до 16 ч. ще бъде спряно движението в тръбата за Варна. Причината е извършването на проверка на носимостта на мостовото съоръжение веднага след тунел \"Витиня\", което също бе ремонтирано през последните месеци. По време на изпитването автомобилният трафик ще бъде пренасочен двупосочно в тръбата за София. Тежкотоварните автомобили с обща маса над 10 т ще минават по задължителни обходни маршрути. Все още има ремонти по \"Хемус\" Дори и след края на ремонта на тунел \"Витиня\" на магистрала \"Хемус\" ще продължи да има места със стеснения, където е възможно да се образуват колони. До 24 ноември заради ремонтни дейности в лявото платно на виадукт при девети километър от магистралата от 6 до 11 километър движението се осъществява двупосочно в дясното платно в посока Варна. До края на месеца, също двупосочно в платното в посока Варна, е и движението от километър 29 до километър 35, причината е ремонт на виадукт. На три места се извършва ремонт на аварийните ленти, което налага ограничение на скоростта.", "date": "2017.11.20", "title": "Приключи ремонтът на тунел \"Витиня\" на магистрала \"Хемус\""}
{"url": "http://www.dnevnik.bg/sviat/2017/11/20/3081671_glavniiat_prokuror_tormozi_kritichni_medii_zaiavi/", "text": "Правен тормоз срещу медии и отделни журналисти, заплахи за съдебни дела и разпити – така властта в Полша притиска критиците си, предупреди \"Обществото на журналистите\" в отворено писмо. \"Властите използват всички правни средства на свое разположение, за да оборят медийната критика, която е право, гарантирано от закона\", гласи писмото. \"Показателно е, че държавните институции и хората на обществени длъжности не влизат в полемика с критичните медии и авторите на критични статии. Най-често не отговарят на въпросите на пресата. Не използват и гарантираните си от закона средства за коригиране на грешна информация, оставяйки съда да оцени истинността на дадена публикация. Вместо да поискат медията да публикува корекции, те посягат към гражданското право и заплашват журналисти с дела за огромни суми. Тези заплахи целят да доведат до автоцензура.\" Организацията е член на  Международната федерация на журналистите  – най-голямото обединение на работещи в медиите, в което участват над 600 000 души в повече от 134 държави. Сред основателите ѝ са Северин Блумщайн, Яцек Заковски и Тереза Торанска. Главният прокурор и контролът над съдилищата \"Фактът, че Збигнев Зиобро, който заема постовете едновременно на министър на правосъдието и на главен прокурор, е замесен в дела към журналисти, е особено тревожен. Това показва, че държавна институция бива използвана, за да защитава интересите на управляващата коалиция\", продължава писмото. Националната прокуратура е поискала от двама журналисти лично извинение и да внесат по 60 000 злоти (около 15 000 евро) във фондация, основана от прокурори, заради щети, нанесени на институцията. Става въпрос за Войчек Чухновски от \" Газета виборча \" и Ева Иванова, която доскоро е работила за сайта Polkamowi.pl. Чухновски е направил грешката да коментира, че проектозакон за реформа на съдебната система ще даде на главния прокурор контрол над съдилищата, давайки примери с дела, по които са работили сегашният министър на правосъдието Збигнев Зиобро и националният прокурор Богдан Швечковски. Ева Иванова е публикувала заплатите на главния прокурор и на мениджмънта на администрацията му и е задала въпроса дали прокурорите, работещи на пълен ден в този офис, не получават допълнителни заплати, които би трябвало да са заделени за служителите с временни договори и дали това не е злоупотреба със системата. Редакторите на сайта са премахнали текста на Иванова. Вестникът на Чухновски е застанал зад него, освен това е съобщил за случващото се с Иванова и е отказал да премахне статията въпреки натиска на прокуратурата. \"Когато се оказа, че опитите за сплашване на журналистите с граждански дела не са дали ефект, властите се обърнаха към криминалното право. Журналисти бяха викани за разпити, правени бяха опити да бъдат сплашени чрез доклади до прокуратурата и срещу тях бяха започнати наказателни дела\", пише в писмото. Чухновски бе заплашен с дело и от Юлия Пржилебска, председател на Конституционния съд. Причината – негова статия в \"Газета виборча\", в която той пише, че има основания да подозира, че тя и заместникът ѝ Мариуш Мушчински работят в полза на тайните служби и са назначени в институцията, за да пазят интереса на властите. Нито един от двамата не е отговорил на въпроси, зададени от журналиста, не е имало отговор и от други институции, търсени за коментар по темата. Министърът на отбраната и тайните служби Министърът на отбраната  Антони Мачиеревич  е подал сигнал във военната секция на националната прокуратура заради книгата \"Тайните на Мачиеревич\", написана от журналиста Томаш Пиятек. Пиятек, който също пише за \"Газета виборча\" и бе обявен за \"Журналист на годината\" през 2017 г. от \" Репортери без граници \", е обвинен от министъра, че действа против държавна институция, че \"използва насилие и заплахи\", за да попречи на министъра да си върши задълженията, и че \"обижда и уронва авторитета\" на ведомството. Тези обвинения могат да доведат до три години затвор. В книгата си Пиятек анализира отдавнашната професионална връзка между Мачиеревич и бивш агент на комунистическите тайни служби, както и полски и чужди поддръжници на руския президент Владимир Путин, обсъжда и връзките на Мачиеревич с мафиотски организации, произхождащи от тайните служби на СССР. Банката и подновеното разследване Наскоро в прокуратурата са били привикани журналисти, които през 2013 и 2014 г., са писали, че Комисията за финансов надзор е направила одит с унищожителни изводи на Кооперативна спестовна банка (SKOK). Тогава банката е била ръководена от Гжефош Биерецки – свързан с управляващата партия \"Право и справедливост\" финансист, който сега е сенатор. Когато резултатите от одита са били публикувани, банката заяви, че е обект на клевети. През 2015 г. прокуратурата обяви, че няма основания за повдигане на обвинения, но през 2017 г. разследването бе отворено наново.", "date": "2017.11.20", "title": "Главният прокурор тормози критични медии, заяви полското \"Общество на журналистите\""}
{"url": "http://www.dnevnik.bg/evropa/novini_ot_es/2017/11/20/3081694_zam-predsedateliat_na_bundestaga_e_svurzvan_s_lobirane/", "text": "Изтекъл имейл свързва Волфганг Кубицки, спряган за евентуален нов финансов министър преди провала на коалиционните преговори в Германия, с изявление в подкрепа на \"Северен поток 2\", който според критиците е против интересите на Европейския съюз, пише \"Гардиън\". Кубицки, който е заместник лидер на Свободните демократи (FDP) и зам.-председател на Бундестага, е изправен пред въпроси за евентуални връзки с лобиране в подкрепа на \"Северен поток 2\". Имейл, видян от \"Гардиън\", свързва лобирането за \"Северен поток 2\" с Кубицки, оставяйки сянка на съмнение върху обещанията за \"по-критично\" отношение към спорната енергийна сделка, които бяха дадени по време на  преговорите за тристранна коалиция. Имейлът е бил изпратен едва седмица след германските избори на група влиятелни енергийни анализатори и институти и е рекламирал доста настойчиво ползите от \"Северен поток 2\", който трябва да свърже Русия и Германия през Балтийско море. Той е подписан \"в сътрудничество с Кубицки и Шьолер, адвокати\", правната фирма, в която Волфганг Кубицки е партньор основател и от която се предполага, че или получава заплата, или има дял от печалбите. Имейлът е съставен от Франк Елбе, бивш германски посланик с връзки с FDP. В него се съдържат обещания, че \"Северен поток 2\" ще намали цената на едро на газа за ЕС с 32% до 2020 г. и че няма да има \"никаква правна необходимост от споразумение между ЕС и Русия\", за да се даде зелена светлина на проекта. В отговор на въпроси на \"Гардиън\" Елбе потвърди, че е работил с правната фирма на Кубицки, но само по \"наказателни случаи с международно измерение\", докато партньорът на Кубицки Хендрик Шьолер заяви, че неговата фирма все още работи с Елбе. Кубицки и Шьолер отричат да имат клиент с директни връзки с \"изграждането на \"Северен поток 2\". Елбе обаче не изключва да е имал такъв клиент, но отказва да даде повече информация поради \"правни причини\". И в миналото германски политици са защитавали ползите от \"Северен поток 2\", но досега подкрепата за проекта се свързваше основно с лявоцентристката Социалдемократическа партия, чийто лидер Герхард Шрьодер се присъедини към комитета на акционерите на \"Северен поток 2\", скоро след като се оттегли от поста на канцлер през 2006 г. \"Бившият посланик Елбе, изглежда, лобира за \"Северен поток 2\" и поддържа тесни връзки с Кубицки чрез неговата правна фирма\", коментира Тимо Ланге от инициативата за прозрачност LobbyControl. Политиците от партията на Меркел обещаваха по-критичен подход към подкрепяния от Русия проект.", "date": "2017.11.20", "title": "Зам.-председателят на Бундестага е свързван с лобиране за \"Северен поток 2\""}
{"url": "http://www.dnevnik.bg/sviat/2017/11/20/3081673_soros_obvini_orban_che_razpalva_omraza_za_da_se/", "text": "Американският милиардер и филантроп Джордж Сорос обвини унгарското правителство и премиера му Виктор Орбан, че водят кампания за разпалване на омраза в обществото, за да задържат властта. В интервю за в. \"Файненшъл таймс\" Сорос финансистът от унгарски произход каза, че Орбан се опитва да го представи като \"врага отвън\", за да заблуди гласоподавателите.  По-рано този месец самият Орбан заяви, че \"войници на Сорос\" са проникнали в опозиционните партии и европейските институции и насърчават \"глобалистки\" ценности \"подобно на съветски агитпроп агенти... Ние, старите кучета, ги познаваме по миризмата им,\" припомня \"Файненшъл таймс\". Междувременно властите потвърдиха, че унгарските служби ще разследват \"мрежата на Сорос\" заради предполагаема съпротива срещу правителствени политики и опити да се очерни репутацията на страната в чужбина. Пред \"Файненшъл таймс\" финансистът за пръв път отговаря на обвиненията, отправени от унгарския лидер, получавал от Сорос през 1989 г. стипендия като стажант в Оксфорд. \"Не мога повече да мълча, тъй като има опасност неотдавнашните изявления на унгарските тайни служби да доведат до гонения не само срещу организации, но и срещу частни лица - заявява Сорос, цитиран и от БТА. - Усещах, че трябва да изясня фактите такива, каквито са, за да защитя хората, поемащи голям риск, бранейки европейските ценности.\" Той добавя, че се страхува властите в Будапеща, които водят кампания срещу него, да не започнат да преследват и граждани на страната, споделящи европейските ценности, и организациите, поддържани от фондацията му \"Отворено общество\". \"Това е трагедия за Унгария, щом правителството ѝ се мъчи да остане на власт, като разпалва омраза и мами населението\", казва Сорос.  Кампанията на властите , целяща според него да дискредитира финансиста, \"умишлено изопачава фактите\" и е насочена към неуки хора, обяснява той. По думите му друга цел на кампанията е да се отклони вниманието от лошите стандарти в здравеопазването и образованието.  Изборите в Унгария  ще бъдат през април или май догодина. \"Орбан се промени\" Сорос, който не е посещавал родината си, откакто започна атаката срещу него, защитава подкрепата, оказвана от него на Орбан през осемдесетте години на миналия век. Тогава унгарският премиер като студент съосновава антикомунистическото движение \"Фидес\": \"По времето, когато го подкрепях, той беше лидер на студентска организация, който организираше активности срещу режима, така че го заслужаваха... Орбан е този, който се промени, от лидер на въстанието срещу тогавашния режим до лидер  на мафиотска държава. \" Милиардерът същевременно настоява, че той самият също се е променил - поне що се отнася до позицията му за кризата с мигрантите в Европа. Пред \"Файненшъл таймс\" той казва, че вече не смята милион мигранти годишно за реалистичен брой, които съюзът би трябвало да приема - според него сега са няколкостотин хиляди. Според него Брюксел също така не е пожелал да обърне внимание на предложенията му за справяне с мигрантската криза - за \"система, която изпраща бежанците в страни, които ги искат и където те искат да останат. Идеята е да става абсолютно доброволно - обратно на това, което твърди унгарското правителство в пропагандната си кампания\". През юли премиерът на Унгария Виктор Орбан заяви, че \"империята на Сорос\" ощетявала интересите на унгарците и излагала на опасност не само страната им, но и Европа като цяло. Според него т.нар.  \"план на Сорос\"  предвижда в Европа да бъдат привлечени един милион мигранти от мюсюлманския свят. Миналия месец властите дори започнаха да изпращат писма до гражданите на страната, излагайки подробно обвиненията, които отправят срещу него. Сорос не коментира опита за  нов закон  за висшето образование в Унгария от април тази година, който според критици на унгарското правителство целеше да бъде затворен Централноевропейският университет, основан в Будапеща през 1991 г. с финансова подкрепа от Сорос. В момента там следват близо 2000 студенти от над 100 страни. Действията на Будапеща срещнаха  силна съпротива  от Европейския съюз и  САЩ , като Брюксел започна заради тях процедура срещу Унгария. \"Лъжите на Унгария\" Междувременно екипът на Сорос публикува опровержение на списък с \"митове\", разпространявани от унгарското правителство чрез въпросната консултация по пощата, проведена през октомври. Освен че повтаря тезата му за нуждата на властите в Будапеща да \"създадат външен враг, за да отклонят вниманието на гражданите\" от проблемите, писмото обвинява кабинета, че използва \"десетки милиони евро\" пари на данъкоплатците, насажда антимюсулмански възгледи и използва \"антисемитски фигури на речта, напомнящи за 30-те години на ХХ в.\" Текстът уточнява, че откакто \"Отворено общество\" работи в Унгария (1984 г.), подкрепата, оказана на страната, е в размер 350 милиона евро. Цитират се  , както и предишни изказвания на Сорос, според които \"ЕС   върху границите си\" и \"е нужна обща система за защита на границите, разглеждане на молбите за убежище и разселване на бежанци\". Оборвайки тезата, че \"планът на Сорос\" включва \"налагане\" на мигрантските квоти на Унгария, писмото припомня, че в статия от септември 2016 г. той казва: \"  държавите членки да приемат бежанци, които не искат, нито да иска от бежанците да отиват, където не са желани.\" Сорос също така не е искал от Унгария да предлага социални помощи на бежанци, а смята, че   такива средства (по 15 000 евро на човек за първите две години). Като лъжи се определят още три точки от консултацията, предлагана от Будапеща: идеята, че Сорос иска   по-малки присъди за извършвани от тях престъпления; да се изтласкат на заден план езиците и културите на Европа, за да се ускори интеграцията; да се започнат политически атаки срещу държави, които се противопоставят на миграцията.", "date": "2017.11.20", "title": "Сорос обвини Орбан, че разпалва омраза, за да се задържи на власт"}
{"url": "http://www.dnevnik.bg/v_pamet/2017/11/20/3081689_bivshata_shampionka_ot_uimbuldun_iana_novotna_pochina/", "text": "Носителката на една титла от Големия шлем Яна Новотна е починала след продължителна борба с рака, съобщи Женската тенис асоциация (WTA). Според информацията в последните си мигове 49-годишната тенисистка е била в обкръжението на семейството си в Чехия.  \"Яна беше вдъхновение на и извън корта за всеки, който имаше възможността да я познава. Нейната звезда ще блести ярко в историята на женския тенис. Съболезнованията и мислите ни са със семейството на Яна\", заяви изпълнителният директор на WTA Стив Саймън. Новотна влиза в професионалния тенис през 1987 г. Тя е известна с необичайния за жените по това време агресивен стил, като често излиза на мрежата след сервис. В 12-годишната си кариера Новотна има 24 титли на сингъл и 76 при двойките. Най-големият й индивидуален успех е триумфът на \"Уимбълдън\" през 1998 г. Преди да спечели единствената си титла от Големия шлем, тя губи финалите в надпреварата през 1993 и 1997 г., а през 1991 г. остава втора на Australian Open. Новотна достига до второто място в ранглистата на сингъл и до първото при двойките през 1997 г. Тя има 12 титли от Големия шлем и два сребърни медала от олимпийските игри в Сеул (1988 г.) и Атланта (1996 г.) при двойките, както и бронзово отличие на сингъл от игрите в Атланта.", "date": "2017.11.20", "title": "Бившата шампионка от \"Уимбълдън\" Яна Новотна почина на 49 години"}
{"url": "http://www.dnevnik.bg/kultura/2017/11/20/3081677_zimen_put_do_kaminata/", "text": "Класическият романтизъм се завръща в София с изпълнение на живо на едно от най-забележителните произведения на Франц Шуберт - \"Зимен път\". То ще звучи на 24 ноември (петък) в \"Къщата на София\" (на ул. \"Миджур\" №12) в интерпретацията на баритона Айвън Лъдлоу и пианиста Даниел Тонг, съобщиха организаторите на концерта от \"Модо България\". Музикалното събитие открива третия сезон на  концертите камерна музика \"Мотив\" . Музиката е композирана по стиховете на германския поет Вилхелм Мюлер, а самият Шуберт твърдял, че тези песни са го завладели повече от всичко, което е написал, защото напълно се сливал с поетичните образи.", "date": "2017.11.20", "title": "\"Зимен път\" до камината"}
{"url": "http://www.dnevnik.bg/bulgaria/2017/11/20/3081731_zdravniiat_ministur_razpredeli_resorite_na_novite_si/", "text": "Заедно с  встъпването на новия здравен министър Кирил Ананиев миналата седмица , в ръководството на Министерството на здравеопазването бяха назначени и  нови заместници  - д-р Бойко Пенков и Жени Начева. Днес ведомството обяви и какви ще са техните отговорности. поема основни ресори като - медицинските дейности, образованието, квалификацията и следдипломното обучение в системата на здравеопазването - регулирането и осигуряването на лекарствени продукти и медицински изделия, както и за управлението на системата при кризи. Пенков ще осъществява контрол върху центровете за спешна медицинска помощ, домовете за медико-социални грижи за деца и държавните психиатрични болници, а също и върху Център \"Фонд за лечение на деца\", Центъра за асистирана репродукция, Националния център за обучение и квалификация в системата за спешна медицинска помощ, Изпълнителната агенция \"Медицински одит\", Изпълнителната агенция по лекарствата и Изпълнителната агенция по трансплантация. Той ще отговаря за Националния център по трансфузионна хематология и за районните центрове по трансфузионна хематология, както и за Националния съвет по цени и реимбурсиране на лекарствени продукти. На   са поверени - обществените поръчки в системата на здравеопазването, - администрирането на международните проекти и програми, европейската координация и международните дейности - въвеждането на електронното здравеопазване. Тя ще упражнява контрол върху управлението на търговските дружества, капиталовите разходи и собствеността, върху управлението на бюджета и финансите на МЗ, както и върху дейностите по планиране и анализиране в системата.  остава на поста си отпреди смяната на министъра и ще продължава да отговаря за превенцията на общественото здраве, за дейностите, свързани с отчитането и оценката на националните здравни програми и специализирани донорски програми. На зам.-мин. Йорданова са поверени още режимите, свързани с водите и храните и дейностите, отнасящи се до ваксините, които се осъществяват от главния държавен здравен инспектор. Заместник-министърът осъществява контрол върху Националния център по заразни и паразитни болести, Националната експертна лекарска комисия и Националния център по радиобиология и радиационна защита.", "date": "2017.11.20", "title": "Здравният министър разпредели ресорите на новите си заместници"}
{"url": "http://www.dnevnik.bg/evropa/novini_ot_es/2017/11/20/3081732_makron_blokirane_na_pregovorite_v_germaniia_ne_e_v/", "text": "Не е в интерес на Франция преговорите за коалиция в Германия да бъдат блокирани, заяви френският президент Еманюел Макрон, цитиран от \"Ройтерс\". Макрон е разговарял с канцлера Ангела Меркел късно в неделя, след като  усилията й да състави правителство се провалиха . След повече от четири седмици преговори с консервативния блок на Меркел и със Зелените партията на Свободните демократи (FDP) неочаквано се оттегли, посочвайки като причина непреодолими различия. \"Не е в наш интерес процесът да блокира\", каза Макрон пред репортери в Париж. По-късно служител от офиса на Макрон посочи, че Франция иска силна и стабилна Германия и че Париж ще продължи да работи със сегашното правителство в Берлин. \"За Германия и за Европа искаме основният ни партньор да бъде стабилен и силен, за да се движим напред заедно\", каза той. Холандският външен министър Халбе Зейлстра определи случилото се като \"лоши новини за Европа\" предвид водещата роля на най-големия член на Европейския съюз. \"Германия е много влиятелна страна в ЕС, така че, ако нямат правителство и следователно нямат мандат, ще бъде много трудно за тях да заемат позиции\", посочи Зейлстра. Той определи варианта за евентуални нови избори като лоша идея и припомни, че на холандското правителство му отне седем месеца, за да се сформира след изборите, което означава, че германските партии може да се завърнат към разговори след известна пауза. Светлина в тунела Дидие Рейндерс, външният министър на Белгия, където в продължение на 18 месеца след изборите нямаше правителство, се опита да представи ситуацията в Германия в по-добра светлина. \"В Белгия имаме традиция да правим така, понякога отнема много време\", посочи той. Чешкият министър за ЕС Алес Хмелар изрази надежда, че ще се сформира силно правителство в Германия по-скоро. Говорителят на британския премиер Тереза Мей коментира, че не знае за никакви опасения, свързани с Брекзит, след провала на преговорите в Германия. \"Това е въпрос за Германия и въпрос за политиците в Германия\", каза говорителят. Европейската комисия изрази надеждата приемствеността и стабилността в страната да бъдат съхранени, предаде БТА. \"Еврокомисията уважава изцяло конституционния процес в Германия. Германският основен закон предлага основа за стабилност и приемственост в подобна обстановка, особено в светлината на уроците от миналото. Комисията е убедена, че този път няма да бъде различно - приемствеността и стабилността ще бъдат съхранени, те са запазена марка за германската политика\", коментира говорител на институцията. Няма да гадаем за всяко възможно отражение (на провала на преговорите), добави той в отговор на въпрос какви биха били последиците за еврозоната по въпросите с миграцията и сигурността в ЕС. След оттеглянето на Свободните демократи от преговорите еврото отбеляза най-ниския си курс спрямо йената за последните два месеца.", "date": "2017.11.20", "title": "Макрон: Блокиране на преговорите в Германия не е в интерес на Франция"}
{"url": "http://www.dnevnik.bg/razvlechenie/2017/11/20/3081742_bruno_mars_specheli_sedem_otlichiia_na_amerikanskite/", "text": "Певецът Бруно Марс е големият победител на Американските музикални награди. Той беше номиниран в осем категории, като не успя да спечели приза само в една от тях. Марс спечели и в най-важната категория за изпълнител на годината. Клипът към песента му Тhat's what I like беше обявен за най-доброто видео на 2017 г. Албумът му 24K Magic пък бе избран за най-добър. За най-добра песен беше обявена латино хитът Despacito, но във версията, в която я изпълнява Джъстин Бийбър. Наскоро тя стана и най-гледаното видео в платформата Youtube. С почетен приз за цялостно творчество беше удостоена 73-годишната певица Даяна Рос. За най-добър саундтрак беше обявен този на филма \"Моана\". Американските музикални награди са учредени през 1973 г. като алтернатива на отличията \"Грами\". Носителите им се определят чрез гласуване на феновете.", "date": "2017.11.20", "title": "Бруно Марс спечели седем отличия на Американските музикални награди"}
{"url": "http://www.dnevnik.bg/sport/2017/11/20/3081746_shefut_na_italianskiia_futbol_se_izvini_za_provala_i/", "text": "Президентът на Италианската футболна федерация (FIGC) Карло Тавекио подаде оставка заради  провала в квалификациите за световното първенство , съобщава \"Ройтерс\", като се позовава на информации в италианските медии. \"Скуадра адзура\" няма да играе в Русия 2018,  след като загуби двубоя с Швеция в баражите . Това ще е първият случай от 1958 г., в който италианците ще пропуснат световни финали. \"Извинявам се на всички италианци\", заявил 74-годишният Тавекио. Той се извинил пред колегите си в ръководството на FIGC. \"Напускам, защото се провалих. Сега е време италианският футбол да се насочи към нова ера\", казал досегашният президент на среща на ръководството. Тавекио беше поставен под напрежение след неуспеха срещу Швеция. Провалът доведе и до смяната на  селекционера Джанпиеро Вентура, който беше уволнен миналата седмица .", "date": "2017.11.20", "title": "Шефът на италианския футбол се извини за провала и подаде оставка"}
{"url": "http://www.dnevnik.bg/politika/2017/11/20/3081479_borisov_kum_studenti_shengen_izcialo_shte_se_preraboti/", "text": "Шенген според мен изцяло ще се преработи, защото има много държави в Шенген, които нямат място там, защото свободното движение е хубаво нещо, но безконтролното движение не е това, което Европа е очаквала. Така че за мен Шенген тепърва ще се работи и скоро време няма да е в тоя вид, в който е сега.\" С тези думи премиерът Бойко Борисов отговори на въпрос на студент от Университета за национално и световно стопанство (УНСС) дали европредседателството ще ни даде предимство за влизане в Шенген и еврозоната. Досега управляващите изказваха позиция, че страната ни отдава е изпълнила всички критерии за влизане в Шенген, но решението за това е политическо. Днес Борисов не каза нищо за присъединяването ни към Шенген. Министър-председателят обаче обясни, че както останалите страни членки и България е поела ангажимент да приеме еврото, а при сегашните ни финансово-икономически параметри и фискален резерв не представляваме риск за еврозоната. Той обясни още, че се работи усилено за влизане на страната ни в чакалнята за еврозоната и е оптимист, че това ще се случи. \"Председателството не значи, че управляваме Европейския съюз. Предимство не дава. Предимство дава, ако можеш с уважение и такт да си поставиш една тема, колегите да я разгледат\", каза Борисов. Днес премиерът изнесе академичната лекция в УНСС на тема \"България, Балканите, Европа и светът\", която продължи около 25 минути с обяснението \"от опит като преподавател знам, че като минат 20-25 минути, интересът рязко спада\". В нея премиерът говори за Балканите, отношенията на ЕС с Турция, НАТО, бежанците, Брекзит, \"зациклилите\" преговори за съставяне на правителство в Германия, климатичните промени, наводненията, магистралите, тол-системата и др. За начало той изказа съболезнования на семействата на загиналите в катастрофите край с. Микре и поздрави \"един млад човек от България - Гришо, за огромния успех и радостта за всички българи\". Критики към европейските лидери или \"да си навлеча беля\"  След допускането \"аз мога да си навлеча беля\", тъй като на лекцията били поканени и европейски посланици, премиерът Бойко Борисов изказа критики към европейската дипломация, която отсъствала от преговорите за Сирия, на които се събирали Турция, Русия, Иран и САЩ. На тези преговори по думите на министър-председателя трябвало да присъстват европейски авторитети като председателя на Европейския съвет, председателя на еврокомисията или председателя на европарламента. \"Нашата тема е само къде ще бъде релокацията (на бежанци - бел. авт.)\", каза още Борисов и продължи: \"Ние чакаме да видим какво ще решат. След като се събират те да го решават, това означава, че и те го предизвикват.\" Той обясни, че обществото застава нащрек и започваме \"да се караме 10, 100 или 1000 мигранти ще върнат в България и дали догодина няма да станат 2000\". \"Кой предизвиква войните? Ние ли отиваме да се бием\", попита Борисов, но не разви тезата си докрай, а разказа за щетите, които търпим заради българските контингенти в конфликтни зони. \"Лесно е да се изказваш срещу Ердоган\", но Турция трябва да е партньор на ЕС  С уговорката, че не иска да дава оценки на никой лидер, премиер или президент, спечелил избори, Бойко Борисов отправи друга критика към европейските си партньори - за отношението им към Турция. Пред студентите премиерът разказа как на заседания на Европейския съвет повечето лидери на страните членки били \"на пълно отричане\" по отношение на Анкара и нямало тема, по която да се сближат. Той обаче поставял въпроса: \"След като имаме такова недоверие към Турция, в същото време това е най-силната армия в южния фланг на НАТО - е ли логично да считаш един човек като неприемлив за тебе и в същото време да му дадеш пушката с патрони да ти пази гърба?\" \"Много е лесно да се изказваш срещу Ердоган днес, но какво печелиш от това, като в неговата държава държи 3 милиона бежанци. Докато стигнат до Германия, какво ще се случи с България\", попита още Борисов. Той обясни как благодарение на добрите отношения с Анкара страната ни няма проблеми с бежанците. \"Берлин е далече, Париж е далече, но ние сме близо\", допълни Борисов. \"Турция трябва да е стратегически партньор и в НАТО, и в Европа. Разбира се, че за членство не става въпрос. Но и споразуменията, и диалога с Турция трябва да пазим\", заяви още премиерът. Пред студентите в УНСС министър-председателят разви тезата, че Европа трябва да се загради и даде да се разбере, че Италия трябва да реши проблема си като нас (на граница ни с Турция бе построена ограда - бел. авт.). \"Тези, които бягат от войната, ще идват на гранично-пропускателните пунктове, ние като най-хуманни в Европа, ще ги приемаме, ще се грижим за тях и ще ги интегрираме, докато свърши войната\", заяви Борисов. Той допълни: \"Там, където се намесихме - някои ще кажат, че това е руска пропаганда - като дават вечер новините, огледайте се, няма една сграда здрава – нито в Ирак, нито в Сирия, нито в Либия. Трилиони ще трябват, за да бъдат възстановени тези държави\". Балканите, които да заместят Великобритания в ЕС  След критиките Бойко Борисов изказа благодарност към европейските лидери за това, че темата \"Балкани\" е на дневен ред, което било първи успех. \"Ако не влезнат Балканите в ЕС, това ще генерира страхотно напрежение за в бъдеще\", заяви още премиерът. Пред студентите в УНСС Борисов обвърза присъединяването на Западните Балкани към ЕС и Брекзит, за който предупреди, че не вижда положителен изход покрай това, което поназнайва. \"Балканите могат да заместят излизащата Великобритания – невероятна природа, от Средиземно до Черно море - планини, реки, природни богатства, работни народи, хубави хора\", обясни министър-председателят. Борисов даде да се разбере, че по време на европредседателството ни не може да се дадат нито обещания, нито дата за присъединяването на тези страни към ЕС, но младите хора в тях трябва да разберат какво ще бъде бъдещето им - \"дали ще напускат Балканите, къде ще живеят, кога ще се задомят\". Той разви рисковете, които предстоят, ако Балканите не бъдат присъединени към ЕС - младите ще напуснат и няма да има работници за икономиката и за изплащане на пенсиите на възрастните. Пред този проблем се изправяла и България и се налагало \"да се внасят работници от Украйна, Беларус и Молдова\". \"Тази грешка на Балканите не трябва да се допуска\", заяви Борисов. В отговор на въпрос на студент той допълни, че ако Балканите не влязат в ЕС, \"младите хора ще си отидат, ще останат по-възрастните, аз мисля, че и джихадисти ще се явят повече, повече емисари, мафията ще цъфти\". Борисов обясни как трябва да се инвестира в инфраструктура на Балканите, тъй като до Скопие се пътувало с часове, а до Сараево - два дни. Той разказа за пътните коридори, за магистралите, за тол-сиситемата, за която минали обжалванията и вече минаващите през България тирове щели да плащат такси, а не само да ни рушат пътищата. Премиерът каза още, че България ще покани Китай да организира следващия формат 16+1 между Пекин и страните от Централна и Източна Европа през 2018 г. в София. \"Като те изберат за кмет на Тетевен, ще решиш проблемите\" Лекцията на Бойко Борисов, който е доктор по психология и бивш ръководител на катедра в Академията на МВР, се проведе в зала \"Максима\" на УНСС по инициатива на ректора проф. Стати Статев и на главния редактор на в. \"Труд\" Петьо Блъсков. Залата бе пълна със студенти и гости, а сред тях Борисов разпозна един футболист и му направи забележка, че не пази тишина: \"Деко, не знаеш, че учиш тук! Виждам те как говориш!\" Въпросите на студентите бяха за европейското и икономическо бъдеще на България. А отговорите на премиера: \"Нашата майка си е Европа\", \"Нашето бъдеще е ЕС\", \"Към мир трябва да се стремим всички. От войната по-лошо няма\" и др. Последен думата взе един студент, чието име не се чу: \"От Тетевен съм аз. В съзнателния си живот - малък досега - промяна конкретна не виждам. Единственото, което виждам, е, че младите хора изчезваме от там. Като политически обекти, които имаме, нищо не се предлага. Пътят като цяло и магистрала \"Хемус\" са неремонтирани, 100 километра се пътуват за час и половина до София, дупки...\". А Борисов го прекъсна: \"Ако \"Тракия\" и \"Струма\" бяха готови, тази година почваме да строим \"Хемус\". Студентът му опонира: \"Това се забеляза след инцидента с жената в тунела\", а премиерът обясни, че ремонтите са били планирани, но е трябвало време, за да се съберат пари. \"Магистралата едно на ръка\" - продължи студентът. \"Става въпрос конкретно за града. Виждаме, че община Тетевен е пълна с неграмотници (в залата се чуха смях и силни ръкопляскания - бел. авт.). Някакви хора, които избират местния кмет, независимо от коя партия са. Не може да се избира от селата и тези хора да си имат лидери...\", каза още момчето от Тетевен. \"Ето, като се върнеш там, ще те изберат за кмет, ще решиш... демокрация има (чуха се ръкопляскания - бел. авт.)\", отвърна му Борисов и обясни, че ако не била правителствената програма, по която в училище били върнати повече от 17 500 деца, само тази година щели да излязат толкова неграмотни, колкото жители нямало в Тетевен.", "date": "2017.11.20", "title": "Борисов към студенти: Шенген изцяло ще се преработи, има много държави, които нямат място там"}
{"url": "http://www.dnevnik.bg/biznes/2017/11/20/3081759_podnoviavat_se_pregovorite_za_formula_za_minimalnata/", "text": "Българската стопанска камара настоява преговорите за формулата на минималната работна заплата за страната да се провеждат под условие, че тя не може да бъде над 42-43% от средната. Това се посочва в позиция на работодателската организация. Вчера министърът на труда Бисер Петков съобщи в интервю, че ведомството е предложило на работодателските съюзи и синдикатите нов проект на рамково споразумение за процедура по определяне на размера на минималната работна заплата (МРЗ) и очаква позициите им. От становището на БСК се разбира, че интервалът за преговори, предложен от министерството, варира между 40 и 50 на сто. Според камарата обаче това съотношение надхвърля значително средното за 22-те държави членки на ЕС, прилагащи минимална работна заплата, което е 41 - 42 на сто. Предложената горна граница от 50% надхвърля и граничното съотношение на минималната към медианната работна заплата от 66 на сто, съответстващо на определенията за нископлатен труд и нископлатени работници, използвано от \"Евростат\", допълва бизнес организацията. БСК смята, че трябва да бъдат осигурени актуални данни за медианната, средната работна заплата и за броя на наетите лица за предходната година от информационната система на НАП , включително по общини, области и на национално ниво. Работодателската организация изразява надежда в дискусиите по текста на споразумението да бъдат включени отговорни представители на министерството на финансите.", "date": "2017.11.20", "title": "Подновяват се преговорите за формула за минималната заплата"}
{"url": "http://www.dnevnik.bg/photos/2017/11/20/3079970_fotogaleriia_ratko_mladich_vse_oshte_e_geroi_v/", "text": "Бившият босненски сръбски военен командир Ратко Младич ще чуе в сряда в Хага присъдата си във връзка с обвинения във военни престъпления, геноцид и престъпления срещу човечеството. Той е един от най-видните заподозрени във военни престъпления в Европа след процеса в Нюрнберг. В гараж, който служи и като импровизирана кръчма в родното му село Божановичи, портретът на Младич гледа мъжете, които прекарват деня си, пиейки ракия.", "date": "2017.11.20", "title": "Фотогалерия: Ратко Младич все още е герой в умиращото си родно село"}
{"url": "http://www.dnevnik.bg/sviat/2017/11/20/3081737_politicheski_skandal_s_keiti_peri_i_djidji_hadid/", "text": "Най-зрелищният спектакъл в света на модата ще трябва да премине без участието на някои от най-известните лица, които трябваше да се включат - супермоделът Джиджи Хадид и певицата Кейти Пери не са получили визи за Китай, където той се провежда днес, пише \"Ройтерс\". Ежегодното ревю  на американската компания за дамско бельо Victoria's Secret ще е в Шанхай тази година за пръв път в историята. По данни на агенцията, която цитира свои източници, от него ще отсъстват и други модели. Миналата седмица Хадид, която трябваше да е сред \"ангелите\" на Victoria's Secret, участващи в шоуто, обяви в \"Туитър\", че няма да се включи. По-рано тя публикува и видео, в което присвива очи, гледайки малка статуетка на Буда. Според публикации в американски медии Пери не е получила виза заради подкрепата, изказала за Тайван по време на концерт през 2015 г., когато се появи с тайванския флаг около раменете си. \"Разплатата беше неизбежна\" Контролираният от китайската държава вестник \"Глобъл таймс\" написа в уводна статия в понеделник, че е \"логично\" те да не получат виза заради действията си. \"Разплатата беше неизбежна. Тези, които са сериозни в намеренията си да развиват кариера на китайския пазар, могат да извлекат поука от случая и да се научат да се съобразяват в правилата в Китай\", продължава изданието, което понякога изразява официални позиции на управляващите. Неочакваното препятствие повдига въпроса за световни компании, които искат да организират големи събития в Китай - разрастващ се пазар за развлекателната индустрия. \"Тук компаниите трябва да са много по-внимателни по политически и морално деликатни въпроси\", казва Бен Кавендър от \"Чайна маркет рисърч груп\". \"Политическата среда е много по-различна от тази в страните им, а и живеем във време, когато Китай работи за \"поправяне\" на поведението и насърчава нещо като морален кодекс.\" Китай отдавна контролира внимателно посещенията на страната от изпълнители и знаменитости. Джъстин Бийбър, Лейди Гага, Бьорк и други вече са получавали отказ да пеят в страната заради изказвания по чувствителни за Пекин теми като Тибет или Тайван. Според \"Ройтерс\" тенденцията изпъква на фона на кампания по време на президента Си Цзинпин за укрепване на социалистическите ценности в културни продукти от компютърни игри до музикални представления. От Victoria's Secret не са пожелали да коментират ситуацията за \"Ройтерс\". \"Правителството е много хитро\" Същевременно говорител на китайското външно министерство каза, че не е запознат с подробности от плана, но изтъкна, че Китай приветства чуждите граждани, желаещи да извършват \"нормални\" работни дейности, да пътуват или да участват в културни мероприятия и издава визи на онези, които отговарят на условията. \"Искам обаче да кажа, че Китай като суверенна държава има правото да решава сама в съответствие със законите и политиките си дали да издава документи за чужди граждани\", обясни той, без на навлиза в подробности, пише агенцията. Миналата година в шоуто в Париж участваха десетки супермодели, знаменитости и музиканти. Тазгодишните събития обаче не са добра новина за Victoria's Secret, която откри първия си магазин на територията на континентален Китай в Шанхай по-рано тази година. Според Райън Бао, който живее в Пекин и работи в южнокорейската SM Entertainment, през последната година южнокорейски изпълнители са получавали забрана за влизане няколко пъти през последната година на фона на напрежение между Пекин и Сеул. \"Правителството е много хитро. Няма открито да каже, че на някого е забранено да влиза или да даде причина, но ще намери начин да ги държи извън страната.\"", "date": "2017.11.20", "title": "Политически скандал с Кейти Пери и Джиджи Хадид помрачи шоуто на Victoria's Secret в Китай"}
{"url": "http://www.dnevnik.bg/sviat/2017/11/20/3081805_severna_koreia_zabrani_vsichki_subitiia_na_koito_se/", "text": "Севернокорейският лидер Ким Чен-ун забрани провеждането на събития, на които може да се пие алкохол и да се пеят песни. По информация на Националната разузнавателна служба на Южна Корея, цитирана от \"Нюзуик\", това се прави, за да може населението на страната да се контролира от властите още повече. Забраната важи за всякакъв род събирания - от такива в домашни условия до събития, които се провеждат в заведения. Също така ще бъде засилен контролът върху външната информация. От разузнавателната служба в Южна Корея припомнят, че в северната им съседка отдавна е забранено притежаването на чуждестранни вестници. Наказания се налагат за слушането на южнокорейска музика, както и за гледането на китайски филми, въпреки че страната е най-близкият партньор на режима на Ким Чен-ун. Забраната за развлечения идва само няколко месеца след отменения бирен фестивал в столицата Пхенян. Първоначално той трябваше да се проведе през юли, но заради наложените икономически санкции от международната общност след пробното изстрелване на балистични ракети властите решиха да прекратят всякакви събития, свързани с разход на средства.", "date": "2017.11.20", "title": "Северна Корея забрани всички събития, на които се пие и пее"}
{"url": "http://www.dnevnik.bg/bulgaria/2017/11/20/3081769_kakvo_da_iadem_predi_intervju_za_rabota/", "text": "Предстои ви интервю. Приготвили сте се по най-добрия начин, но сте притеснени. Затова решавате да не ядете преди срещата. Грешка! Храната има значение. Не само че никой не желае да задава въпроси или да им отговаря на фона на къркорещ стомах. Удачно подбраната и лека храна може дори да ви помогне да се представите още по-добре.  Така например рибата и яйцата са продукти, които, освен че ще ви заситят за достатъчно дълго време, ще държат вашето тяло и мозък в перфектна форма, за да може да се съсредоточите върху срещата. Можете да си направите и сандвич с авокадо. Оказва се, че авокадото не само ви дава нужните мазнини, но и оказва положително влияние и върху бдителността. Яжте засищаща храна, която може да включва ядки, мюсли, пълнозърнест хляб и т.н. При всички случаи обаче не прекалявайте с количеството. Нека това да е лека закуска, която най-малкото да не ви кара да мислите за храна по време на интервюто.  Няма нужда да ви напомняме, че има и храни, които да избягвате преди подобни срещи, нали? В графата задължително попадат лук и чесън например. Не прекалявайте и с водата преди срещата. На самото интервю обаче е добре да поискате чаша вода, в случай че ви пресъхне устата, а и за освежаване при нужда.  Имате ли история, свързана с храна и кандидатстване за работа? Можете да я споделите във форума. А ако в момента си търсите работа, прегледайте актуалните топ обяви на Karieri.bg:  търси  Senior Automation Engineers / Testers  търси  Fundraising Assistant - Individual Giving, (G-6 level)  търси  Accountant in the Business Office  търси: Regional Manager Head of Legal HR Manager Financial Modeller/Analyst  търси  Finance Assistance търси  Старши мениджър \"Бек офис\"  търси: Senior Engineering Manager (Sofia) Software Engineer (Sofia)  търси  Corporate Relations Bulgaria  търси  Warehouse Manager  търси  After Sales Manager", "date": "2017.11.20", "title": "Какво да ядем преди интервю за работа"}
{"url": "http://www.dnevnik.bg/sport/2017/11/20/3081725_svetovnoto_po_futbol_shte_pokaje_nasledstvoto_ot/", "text": "Световното първенство по футбол в Русия догодина ще разкрие наследството от зимните олимпийски игри в Сочи през 2014 г., заяви ръководителят на отдела за културно и природно наследство към МОК Таня Брага. Според нея пред организационния комитет на  шампионата на планетата  предстои още много работа. \"Виждаме как Сочи се разпорежда успешно със своето наследство. Градът увеличава присъствието си на различни форуми, като се използват ледените пързалки и други съоръжения за развитие на планински и морски туризъм. Световното първенство по футбол ще бъде успешно продължение на използването на олимпийското наследство. Това е възможност да покажем пред целия свят и да променим идеята за това, което се случва в Сочи в момента\", каза Брага пред ТАСС. Според нея властите в града трябва да положат усилия и да работят с журналистите и феновете, за да може той да остави положително впечатление от организацията на шампионата на планетата. \"МОК има за цел да увеличи възможностите за такава положителна промяна чрез планиране на наследството от игрите, като подкрепим мениджмънта и оценим въздействието му върху местната общност\", добави Брага. Световното първенство ще се проведе от 14 юни до 15 юли 2018 г. Мачовете ще се играят на 12 стадиона, а Сочи е един от 11 града домакини.  Всички 32 участници вече са ясни , като жребият ще се проведе на 1 декември. Стадион \"Фищ\" в Сочи е готов да приеме мачове  от световното първенство. На него ще се изиграят шест мача - четири от груповата фаза и по един осминафинал и четвъртфинал.", "date": "2017.11.20", "title": "Световното по футбол ще покаже наследството от олимпийските игри в Сочи, смятат от МОК"}
{"url": "http://www.dnevnik.bg/biznes/2017/11/20/3081795_germanskata_ikonomika_prikljuchva_godinata_na_visoki/", "text": "Германската икономика навлиза в последните седмици на годината на високи обороти благодарение на силната промишлена активност - една от причините компаниите все по-трудно да намират служители, за да изпълнят получените поръчки. Това заяви централната банка на страната в часовете, когато  канцлерът Ангела Меркел  преживява най-сериозната политическа криза в кариерата си. Проучвателните преговори за съставяне на правителство след септемврийските избори се провалиха с оттеглянето на либералните  Свободни демократи. Това предизвика коментари, че е възможно изход да се потърси в предсрочни парламентарни избори, и започнаха спекулации, че това дори може да е последният мандат на Меркел като ръководител на правителството на федералната република. Според Бундесбанк стабилният приток на нови поръчки е сигнал, че промишленото производство продължава да движи икономическия растеж. \"Подсилена от индустриалната активност, германската икономика вероятно ще остане на пътя на силна експанзия и през последното тримесечие на 2017 г., цитира \"Ройтерс\" откъс от заключенията в месечния доклад. След новините за спирането на преговорите в Берлин обменният курс на еврото се обезцени с близо половин процентен пункт до $1.1722 и достигна двумесечно дъно, но бързо се възстанови до $1.1789. Причината е, че инвеститорите засега пренебрегват вероятността за по-широки политически рискове от това, че Меркел не успява да състави трипартийна управляваща коалиция. Лий Хардман, специалист по валутна търговия в лондонския MUFG, коментира, че нещата са се успокоили, когато на пазара са излезли европейските търговци. \"Има известна несигурност какви ще са следващите стъпки - правителство на малцинството или предсрочни избори - но в по-широк контекст не виждам някаква значителна промяна в оценките ни за еврото\", допълва тя. \"На пазарите изобщо няма паника - това наистина си е една история, засягаща само Европа.\" Търговците очакват седмицата да е относително спокойна, включително защото в четвъртък американските пазари няма да работят заради Деня на благодарността и не се очаква огласяването на някакви нови важни икономически данни.", "date": "2017.11.20", "title": "Германската икономика приключва годината на високи обороти (графика)"}
{"url": "http://www.dnevnik.bg/detski_dnevnik/2017/11/20/3081820_germaniia_zabrani_detskite_umni_chasovnici/", "text": "Германски регулатор забрани продажбите на т.нар. умни часовници за деца, като ги определи като шпионски устройства, съобщава Би Би Си. Устройствата, които приличат на часовници и имат сим карта, ограничени функции за обаждания, интернет връзка и джи пи ес, са предназначени за деца от 5 до около 12 години. Федералната агенция за мрежи (отговорна за регулацията на телекомите – бел.ред.) предупреди родителите, чиито деца имат такива устройства, да се откажат от тях. В изявление агенцията съобщи, че вече е предприела действия срещу няколко фирми, които предлагат такива \"часовници\" по интернет. Навлизане в личното пространство \"Чрез мобилно приложение родителите могат да използват такива часовници, за да слушат незабелязано какво става около детето и тези устройства следва да се разглеждат като непозволена предавателна система\", заяви Йохен Хоман, президент на федералната агенция. \"Според нашите проучвания такива часовници са били използвани за подслушване на учители в час\", се казва още в изявлението, в което училищата са призовани да обръщат повече внимание на такива часовници сред учениците. Експерти коментират, че решението на германския регулатор може да изиграе решаваща роля за пазара на интернет устройствата. \"Слабо защитените \"умни\" устройства често позволяват навлизане в личното пространство. Това е особено обезпокоително, когато става дума за часовниците за джипиес проследяване на деца – тези, които са предназначени да помагат за тяхната безопасност\", коментира Кен Мънро, експерт по сигурността в компанията за киберсигурност \"Пен тест партнърс\". Той добавя, че все още няма достатъчно регулации по отношение на тези продукти, което позволява на производители да продават опасно незащитени устройства. Притеснения за сигурността Наред с това  притеснения за уязвимостта на \"умните\" часовници  периодично се появяват в последните години. Би Би Си припомня, че през октомври Норвежкият съвет на потребителите (правителствената агенция за защита на потребителите – бел.ред.) съобщи, че някои детски часовници имат уязвимости, например предаване или съхранение на данни без криптиране. Това означава, че непознати, използвайки основни хакерски техники, могат да проследят дадено дете, докато то се движи или пък да го накарат \"да се появи\" на коренно различно място. Към момента не е известно дали решението на властите в Германия за забрана на устройствата е базирано на притеснения за поверителността, или е заради установени пробиви в сигурността, подобни на разкритите от Норвежкия съвет на потребителите и други организации. Би Би Си посочва, че ръководителят на сектора за дигитална политика на норвежкия регулатор Фин Мирстад призова за приемането на общи за Европа мерки, за да се повиши сигурността на тези устройства.", "date": "2017.11.20", "title": "Германия забрани детските \"умни\" часовници"}
{"url": "http://www.dnevnik.bg/analizi/2017/11/20/3081790_restavraciiata_i_nizhodiashtata_vulna_v_nasheto/", "text": "Напоследък се връщам към една от любимите ми теми за икономическите цикли или вълни. Смята се, че както в природата има смяна на сезони, приливи и отливи, климатични цикли, а светлината и звукът се движат като вълни, така и човешката дейност се развива в цикли. Малките вълнички са част от средни вълни, те пък от още по-големи вълни, а те от мегавълни. Така, най-видно в икономиката, има конюнктурни, пазарни, технологични, демографски и други цикли. Движението, разбира се, не е повторение на същия изминат път, а спираловидно, дефинирано като закони на диалектиката от Хегел. Абсурдът за Края на историята и окончателната победа на либерализма беше именно в отричането на тези закони. Преведено към нашето общество - всички вярвахме, че след 10.11 демокрацията победи, а пък след влизането в ЕС връщането към авторитарните режими е невъзможно. Само че малцина си дават сметка по колко подобен начин са се развили нещата след Великата френска революция - точно 200 години преди 1989 г. тя започва с лозунга за свобода, равенство и братство и приключва с поражението при Ватерло на Наполеон през 1815 г. - точно двеста години преди нашето Ватерло с провала на съдебната реформа. След това следва Реставрацията, макар на друго ниво.  . Голяма част от конкретните причини на тези дълги вълни (между 30 до 50 години) са изследвани от руския икономист Кондратиев като икономически, но според мен причините са по-дълбоки. Мисля, че имат много общо със смяната на поколенията и образователната подготовка на новото поколение във властта да тръгне по нов път. нямаше цялото ни общество да живее разкрачено десетилетия наред. И по-лошо - неразбирайки правилата на демократичната държава, правата и отговорностите на свободния гражданин, страхът от бъдещето го направи лесна плячка на политиците чрез безмилостна експлоатация на легендите за социализма, евтиния живот и другарската солидарност. Наскоро четох признание на Иван Костов, че ако съжалява за нещо в неговото управление, то това е именно пропускът да се променят образователните програми в училище и да се спечели битката за умовете на новите поколения. Това е осъзнал, четейки спомените на Аденауер, че първото нещо, което той е направил в гладуваща следвоенна Германия, е осъждането на нацизма и изучаването на ужасните му последици в училище. Това, уви, с комунизма в България не беше направено. Както казва Анатоли Чубаис - най-голямата щета на комунизма не са милионите избити и невероятната разруха, а че беше откраднато мисленето от хората и с тях ново общество не може да се гради. , подобно и на други страни в Източна Европа. Този процес е форсиран от силовата пропаганда на Кремъл, където славното минало е реликва, която постоянно да напомня за провала на демокрацията и Запада да направи живота ни по-добър. Така че тази низходяща вълна в нашето общество едва ли ще приключи преди промяна на режима там, който да даде възможност на новите поколения у нас да погледнат по друг начин на миналото и да се борят за друго общество и бъдеще. Дано новите технологии, които вещаят глобални геополитически промени, ме опровергаят.", "date": "2017.11.20", "title": "Реставрацията и низходящата вълна в нашето общество"}
{"url": "http://www.dnevnik.bg/evropa/novini_ot_es/2017/11/20/3081823_makron_atakuva_stranite_koito_ograbvat_evrofondovete/", "text": "Френският президент Еманюел Макрон атакува държавите - членки на Европейския съюз, които \"ограбват\" еврофондовете, за да финансират агресивни данъчни политики, предаде \"Файненшъл таймс\". Изказването му е предупреждение към Унгария за начина, по който използва бюджета на съюза. Макрон изложи вижданията си за следващия дългогодишен бюджет на ЕС, в който ще се изисква държавите членки да изпълняват определени критерии, включително за данъчните политики, за да получават инвестиционна подкрепа. Макрон не скри раздразнението си от някои източни страни, които подкопават основната идея на еврофондовете, а именно да сближат икономически европейските региони, за да финансират намаляване на данъците. \"Това е ограбване на фондовете\", посочи Макрон. \"В следващата многогодишна финансова рамка трябва да обвържем структурните и социалните фондове с постигането на критерий за социална конвергентност\", допълни президентът. \"Мисля, че трябва да направим това и за данъчните системи\", допълни той. Думите на Макрон бяха насочени основно към Унгария, която тази година въведе плосък данък от 9%, най-ниският в ЕС, като част от стратегия за привличане на преки чуждестранни инвестиции. Германия е един от няколкото нетни вложители в бюджета на ЕС, които се опитват да въведат по-строги условия при договарянето следващата година на финансовата рамка за 2021 - 2027 г., включително изисквания за правовия ред и икономическите реформи. Подобни реформи, предизвикани от части от опасенията за демократичните и правни стандарти в Унгария и Полша, ще бъдат широко дискутирани сред държавите членки на ЕС. Включването на допълнителен данъчен критерий към тези условия ще бъде много оспорвано не на последно място, защото бюджетът на ЕС и данъчната политика са области, изискващи единодушие.", "date": "2017.11.20", "title": "Макрон атакува страните, които \"ограбват\" еврофондовете"}
{"url": "http://www.dnevnik.bg/sviat/2017/11/20/3081808_germanskite_partii_imat_dulg_da_sustaviat_kabinet/", "text": "Не може отговорността за съставяне на правителство да се върне в ръцете на избирателите, каза германският президент Франк-Валтер Щайнмайер часове след като канцлерът  Ангела Меркел обяви , че преговорите за съставяне на правителство са се оказали неуспешни. Той обяви, че в близките дни ще разговаря с партии, участвали в диалога за т.нар. коалиция \"Ямайка\" - консерваторите на Меркел, либералите и зелените - но не изключва да въвлече и други партии, готови да съставят кабинет. \"Осем седмици след изборите и проучвателните разговори за съставяне на коалиция няма резултати. Изправени сме пред безпрецедентна ситуация, каквото историята на федералната република досега не познаваше\", добави Щайнмайер, без да се ангажира със срок, в който ще се срещне с лидерите. \"Онзи, който се кандидатира за изборите, за да получи отговорността да състави правителство, не трябва бяга от нея, когато тя е в ръцете му\", каза още президентът. Тази отговорност остава в сила и не може просто така да се отхвърли и всички партии, участвали в разговорите, трябва да премислят действията си. \"Очаквам от всички готовност за разговори\", добави държавният глава. \"В близките дни ще говоря с всички партии, които са участвали в преговорите, но ще говоря и с всички други, които... не изключват възможността да влязат в правителството\", каза още Щайнмайер. Думите на Щайнмайер засега изключват възможността той да покани лидера на втората партия в Бундестага - социалдемократите (SPD), които досега бяха коалиционен партньор на Меркел. Някои германски издания отбелязват, че с тях той е отложил засега и  възможността  за свикване на нови избори. Германските избиратели трябва да получат възможността да преоценят политическата ситуация в страната, каза междувременно лидерът на SPD Мартин Шулц, цитиран от \"Ройтерс\". Шулц и неговата партия продължават да са против продължаване на широката коалиция с Християндемократите на Ангела Меркел. \"В подобна ситуация суверенът, това са избирателите, трябва да преоцени какво се случва\", посочи Шулц.", "date": "2017.11.20", "title": "Германските партии \"имат дълг\" да съставят кабинет, обяви президентът"}
{"url": "http://www.dnevnik.bg/zelen/2017/11/20/3081831_po-goliama_plosht_za_stroitelstvo_na_ski_pisti_i/", "text": "Значително разширяване на площта в Национален парк \"Пирин\", на която да може да се строят ски писти и ски съоръжения. Това е една от ключовите промени, заложени в поправки, които управляващите подготвят в стария план за управление на Пирин, както и в концесионния договор за ски зона Банско. Това стана ясно от изявление на вицепремиера Валери Симеонов и министъра на околната среда и водите Нено Димов след кръгла маса с концесионера, представители на екологични и неправителствени организации, експерти и кметове на общини в понеделник. Поправките са залегнали в два проекта за решение на Министерския съвет за промени в Плана за за управление на Национален парк \"Пирин\" и в концесионния договор с \"Юлен\", разгледани по време на срещата, с които \"Дневник\" разполага. Пред медиите след срещата на трибуна в Министерски съвет говориха само представителите на държавата – в лицето на вицепремиера Валери Симеонов и министърът на екологията Нено Димов, както и природозащитниците, но не и на местната власт и концесионерът. Строителство на писти, въжени линии и съпътстваща техническа инфраструктура да може да извършва вече и в зоната за туризъм, която е 7% от Национален парк \"Пирин\". Това е записано в допълнение на точка 16 от част 3 на плана за управление, който управляващите се готвят да актуализират. В момента строителство на спортни съоръжения е позволено само на 0,6% от територията на Пирин, а с включването на зоната за туризъм тя става вече  Новият проект за план за управление на Пирин, подготвен от \"Пролес инженеринг\" и връщан за редакции няколко пъти, също залага повече строителство в парка, но в момента е обжалван в съда. Именно със съдебната процедура и забавянето на новия план с още поне две години управляващите оправдаха актуализирането на стария документ, който трябваше да е в сила до 2014 г. \"Същите възможности за ново строителство на ски писти е залегнало в новия проект за план и понеже той не може да мине, те актуализират стария\", коментира за \"Дневник\" Катерина Раковска от WWF, присъствала на закритата срещата в Министерския съвет. По думите на участниците от екокоалицията по време на срещата изобщо не е било коментирано искането за строителство на втори кабинков лифт, какъвто беше основният публичен мотив на община Банско за промени в плана за управление на Пирин, както и за протести на хора от общината, които блокираха пътя за града. Вместо това по време на разговора кметът на Банско Георги Икономов е настоял за \"възможност за нови инвестиционни намерения\", цитира го Раковска. Според природозащитниците искането за втора кабинка е само параван на желанията на концесионера и общината да строят нова мащабна ски зона. \"Конкретно за лифт днес не коментираме, тъй като това е инвестиционно намерение, което трябва да е постъпило в министерството и да бъде оценено по всички процедури, включително екологична оценка и обществено обсъждане. Ако не бъдат променени концесионният договор и плана за управление, изобщо не можем да говорим за това намерение\", каза и Нено Димов Еколозите настояват планът за управление и промените в него да се подложат на оценка за съвместимост и на екологична оценка. В момента в плана не е залегнала дори възможност за преценка дали има нужда от подобна екооценка. \"Идеята е, че самата възможност да се строи в тези седем процента трябва да бъде проверена на база на общи устройствени планове и документи, а не отделно при всяко инвестиционно намерение\", подчерта тя. Подготвят се и идентични промени в концесионния договор за ски зоната в Банско, които предвиждат да се разреши изграждането на ски съоръжения. Предвижда се и разрешаване на строителство на нови ски съоръжения - лифтове, влекове, писти\", каза вицепремиерът и уточни, че става въпрос за строителство единствено на спортни съоръжения, но не и на сгради. Министър Димов обясни промените в договора за концесия с неразрешените от години спорове, актуализиране със новите нормативни уредби и закони. В стария договор са предвидени санкции само от гледна точка на приходите, няма такива за опазването на околната среда, каза Димов. Предвидени са промени и в плащанията от страна на концесионера към държавата - очаква се сумите, които ще постъпват от концесията, да са два пъти по-големи. Според еколога Андрей Ковачев, също взел участие на кръглата маса, в поправките на концесионния договор липсва каквато и да била конкретика относно новите плащания и площта на концесията. По думите му всичко това е въпрос на бъдещ произвол от страна на концесионера. Екокоалицията настоява за прекратяване на договора с този концесионер, а не за промяната му, която на практика узаконява присвоени и застроени през годните площи, които не са включени в концесията на \"Юлен\". \"Вместо да прекратят концесионния договор с този, който е извършил самоуправство през годините, в момента му променят договора, така че да бъдат узаконени присвоените площи\", коментира Ковачев, който се притеснява и от \"чудовищните монополи\", които позволява държавата. Единственият екологичен въпрос, повдигнат от природозащитниците на срещата, по думите на Валери Симеонов, бил дали изсичането на гори и дървета няма да повиши риска от наводнения. Това според него означава, че всички са се обединили около позицията, че няма сериозни рискове от предвижданите промени. \"Разбирането на правителството за устойчиво развитие очевидно не включва демографията и работните места, които ние поставихме като проблеми\" отговори Петко Ковачев, друг еколог, участвал в разговора в МС. \"Причината за този дебат са именно екологични притеснения, за цялата тази площ, в която се позволява ново строителство, ще бъде изсечена гора, ще промени цялата екосистема, ще промени смисъла на националния парк, опазван цели 55 години. И сега той ще бъде унищожен,\" отговори Катерина Раковска. \"Всички присъстващи на работната среща се обединиха около становището, че по никакъв начин не трябва да се продължава с големите струпвания в основата на лифта,\" съобщи Валери Симеонов и цитира Андрей Ковачев, който казал вътре в залата, че \"не е против изграждането на втори кабинков лифт.\" След срещата обаче самият Андрей Ковачев обясни, че не е правил подобни заявления. Природозащитниците уточниха, че има лесни начини да се реши проблемът с опашките, а именно удължаване на работното време на вече изградения кабинков лифт, както и увеличаване на капацитета му, което е позволено от закона в момента. Запитан от журналисти защо не се предприемат тези действия, Валери Симеонов обясни, че не става дума за казарма, а туристите не са войници и затова не могат да бъдат строявани по часове кога да се редят на опашката. Според него увеличаване капацитета на сегашния лифт било равнозначно на ново строителство. В момента обаче законът позволява ремонтиране на спортни съоръжения като лифта. По думите на вицепремиера \"ако се помотаме още малко със строителство на втора кабинка, е възможно на сегашния концесионер да му мине мерака от подобна скъпа инвестиция.\" Според него \"Юлен\" все още не са на печалба от инвестициите си в ски зона Банско.", "date": "2017.11.20", "title": "По-голяма площ за строителство на ски писти и съоръжения в Пирин готвят упраляващите"}
{"url": "http://www.dnevnik.bg/regioni/2017/11/20/3081853_s_vodosvet_lovchanskiiat_mitropolit_goni_zloto_ot/", "text": "Ловчанският митрополит Гавриил отслужи водосвет на пътя София - Варна, в района на село Микре, за да прогони злото от участъка, където миналата седмица  при три тежки катастрофи загинаха общо 11 души . Владиката вярва, че водосветът ще спре черната серия от катастрофи, съобщава БТА. Община Ловеч информира, че на мястото е отслужен \"водосвет за предотвратяване на повече катастрофи\". \"Господ да помогне да няма такива в бъдеще, да пази тези, които пътуват, и да вразуми шофьорите да не си позволяват да карат безразсъдно и в състояние, в което не бива да сядат зад кормилото\", е казал митрополит Гавриил.  На водосвета присъстваха областният управител на Ловеч Георги Терзийски, директорът на Областната дирекция на МВР, кметове на общини, представители на институции и граждани.  \"Създаваме допълнителна организация, допълнителни сили да преведем на този път, да направим максимално възможното, което зависи от нас. Но само с полицейски сили не може да се реши този въпрос. Хората, които се движат по пътното платно, трябва да мислят за живота си и за живота на другите\", заяви пред журналистите директорът на полицията в Ловеч Милен Маринов. Той съобщи, че в участъка от пътя на територията на област Ловеч са патрулирали 13 полицейски екипа, но въпреки това отново е имало три по-леки катастрофи. В петък при челен сблъсък на микробус и камион в района на село Микре  загинаха девет души , а над 20 бяха ранени. Ден по-късно при произшествие  в същия район загина дете , а седем души бяха ранени, а вечерта на същия ден  при друга катастрофа  почина една жена. Заради тежките инциденти пътните полицаи вече са инструктирани при установяване на тежко нарушение  да отвеждат шофьора директно в районното управление  за налагане на наказание. Управляващите обявиха, че подготвят поредица от мерки за предотвратяване на тежки произшествия.", "date": "2017.11.20", "title": "С водосвет Ловчанският митрополит гони злото от района на катастрофите при Микре"}
{"url": "http://www.dnevnik.bg/sport/2017/11/20/3081842_video_dva_udara_na_grigor_dimitrov_popadnaha_sred/", "text": "Две изпълнения на шампиона Григор Димитров попаднаха във видеото с най-добрите удари от финалите на АТП в Лондон. Организаторите поставиха в класацията още удари на Роджър Федерер от мача срещу Джак Сок, както и на Давид Гофен при успеха му срещу Рафаел Надал. Шампионът е отличен с изпълнения в красиви разигравания в първия и последния си мач - съответно срещу Доминик Тийм и Гофен. Българският тенисист спечели най-голямата титла в кариерата си, което  го изпрати на рекордното трето място в световната ранглиста . Във финала  той победи Гофен със 7:5, 4:6, 6:3 след 2.30 часа игра . За пръв път в кариерата си Димитров приключва годината в първата десетка на света. Предишното му най-добро постижение беше 11-ата позиция от 2014 г. Той стартира 2017 г. под №17, но след четири титли и 49 победи в 68 мача направи скок от 14 места. Димитров изравнява най-доброто класиране в историята на българския тенис - на Мануела Малеева от 1985 г. 26-годишният играч поставя нов рекорд за най-предна позиция в края на сезона. Досега най-доброто постижение за България беше шестото място, на което са завършвали Мануела Малеева (1984 и 1988 г.), Катерина Малеева (1990 г.) и Магдалена Малеева (1995 г.).", "date": "2017.11.20", "title": "Видео: Два удара на Григор Димитров попаднаха сред най-добрите във финалите на АТП"}
{"url": "http://www.dnevnik.bg/sviat/2017/11/20/3081807_krainata_desnica_v_germaniia_ochakva_da_specheli_ot/", "text": "Популистката крайнодясна партия \"Алтернатива за Германия\" вярва, че ще бъде победителят в резултат на провала на  опитите на канцлера  Ангела Меркел да състави коалиционно правителство в нов, неизпробван досега формат. \"Меркел се провали\" каза лидерът на AfD в парламента, Александер Гауланд, цитиран от ДПА, малко след като Меркел обяви, че преговорите на управлявалите досега консерватори (ХДС) с либералите и \"Зелените\" са приключили неуспешно. Според лидера на партията в местния парламент на югозападната провинция Баден-Вюртемберг в случай на нови избори - които са възможен сценарий след провала - може да се очаква подобряване на резултатите на национално ниво. Вотът през септември  превърна AfD  в третата политическа сила в страната с близо 12.7% от вота - почти три пъти по-добър резултат, отколкото през 2013 г. Това бяха първите избори от Втората световна война, на които крайнодясна партия  успя да влезе  в Бундестага с подобен резултат. Според Гауланд обаче е твърде рано да се спекулира дали, ако Меркел се оттегли като лидер на Християндемократите, AfD биха били готови на коалиция с партията ѝ и с баварската ѝ посестрима ХСС. Според няколко проучвания сегашният резултат на AfD обаче не би се променил драстично при нови избори, а би се задържал между 11 и 13% от вота. Алис Вайдел, която също е съпредседател на AfD в парламента, описа преговорите като \"изборна измама\" - според нея от самото начало е било ясно, че няма да се постигне консенсус между участниците в тях.", "date": "2017.11.20", "title": "Крайната десница в Германия очаква да спечели от провала на коалиционните преговори"}
{"url": "http://www.dnevnik.bg/bulgaria/2017/11/20/3081804_sled_konsultacii_s_pravoslavnite_curkvi_sv_sinod_shte/", "text": "Светият синод на Българската православна църква (БПЦ) ще се консултира с другите 14 поместни православни църкви, сред които са руската, сръбската и гръцката, преди да вземе решение дали да признае Македонската православна църква - Охридска архиепископия. Това казаха пред \"Дневник\" от секретариата на Св. синод по повод огласеното вчера в предаването \"Вяра и общество\" по БНТ  писмо от македонските висши духовници , в което се казва, че македонската църква е готова да обяви българската за майка църква, която пък първа да признае нейната самостоятелност. Македонската православна църква - Охридска архиепископия, се отделя от Сръбската православна църква и обявява автокефалност през 1967 г., но до днес не е призната от нито една от православните църкви. В писмото си Синодът на Македонската църква изказва очакване българският патриарх Неофит да постави проблема пред Вселенската патриаршия и да се застъпи за обединението. От секретарята казаха, че Св. синод най-вероятно ще разгледа предложението на заседанието си на 27 ноември, но едва ли ще вземе решение тогава. Причината е, че въпросът се смята за изключително важен и ще трябва Св. синод да проведе консултации с 14-те поместни православни църкви – Константинополската партиаршия, Еладската, Албанската, Полската, Кипърската, Румънската, Сръбската, Грузинската, Руската църква, православните църкви на Америка, Чешките земи и Словакия, както и Йерусалимската, Александрийската, Антохийската патриаршия.", "date": "2017.11.20", "title": "След консултации с православните църкви Св. синод ще реши дали да признае македонската"}
{"url": "http://www.dnevnik.bg/sport/2017/11/20/3081764_junaited_ima_sili_da_stane_shampion_na_angliia_i/", "text": "Нападателят на \"Манчестър юнайтед\" Златан Ибрахимович вярва, че \"червените дяволи\" имат необходимите качества, за да спечелят титлите във Висшата и Шампионската лига. Според 36-годишния швед отборът може да триумфира с двата трофея, ако той и неговите съотборници съумеят да се опазят от сериозни контузии. \"Няма невъзможни неща. По-силни сме този сезон и вярваме, че ще можем да го направим. Нашата цел е да побеждаваме и да печелим трофеи\", каза  Ибрахимович след завръщането си в игра за \"Юнайтед\"  при победата с 4:1 срещу \"Нюкасъл\" в събота. Нападателят се появи като резерва в 77-ата минута, след като седем месеца се възстановяваше от контузия в коляното. Полузащитникът Пол Погба също направи завръщане в стартовия състав, след като получи разтежение на бедрото през септември. Французинът записа 70 минути при успеха над \"Нюкасъл\", като се отличи с гол и асистенция. \"Червените дяволи\" са на второто място във Висшата лига с 26 точки, като изостават с осем от водача \"Манчестър сити\". \"Гражданите\" са единственият отбор без загуба от началото на сезона. \"Можем да се борим със \"Сити\", защо да не е възможно. Тази седмица мениджърът беше много радостен, защото разполагаше с пълен състав. Той (Моуриньо) знае какво прави, дори когато броят на играчите е ограничен, защото е роден победител\", допълни Ибрахимович. В сряда \"Юнайтед\" гостува на \"Базел\" в Шампионската лига. Английският клуб се нуждае от точка в последните си два мача, за да си осигури място в осминафиналите. \"Червените дяволи\" са водачи с 12 точки, следвани от \"Базел\" и ЦСКА (Москва) с по шест.", "date": "2017.11.20", "title": "\"Юнайтед\" има сили да стане шампион на Англия и Европа, смята Ибрахимович"}
{"url": "http://www.dnevnik.bg/evropa/novini_ot_es/2017/11/20/3081871_suvetut_na_es_prie_zatiagane_na_granichniia_kontrol_v/", "text": "Съветът на Европейския съюз прие затягане на контрола за преминаване през шенгенската граница, предаде пресслужбата на институцията. \"За доброто функциониране на шенгенското пространство от съществено значение е упражняването на засилен контрол по външните ни граници\", каза естонският министър на външните работи Андрес Анвелт. По думите му \"системата за влизане/излизане ще допринесе за подобряване на контрола по външните граници, по-добро идентифициране на лицата, пресрочили разрешения срок на престой, и укрепване на борбата срещу тероризма\". Новата система ще регистрира информация за влизането, излизането и отказа за влизане на граждани на трети държави, преминаващи външните граници на шенгенското пространство. Тя цели да се намали забавянето при граничните проверки и да се подобри качеството им чрез автоматично изчисляване на разрешения период за престой на всеки пътник; да се гарантира системното и надеждно идентифициране на лицата, пресрочили разрешения срок на престой да се засили вътрешната сигурност и борбата с тероризма чрез предоставяне на достъп на правоприлагащите органи до справките за минали пътувания. Сега предстои Съветът и Европейският парламент да подпишат приетия регламент. Очаква се новата система да започне да функционира до 2020 г.", "date": "2017.11.20", "title": "Съветът на ЕС прие затягане на граничния контрол в Шенген"}
{"url": "http://www.dnevnik.bg/bulgaria/2017/11/20/3081789_postradali_ot_grabej_prez_1998_g_sa_obiaveni_i_za/", "text": "Повече от 18 години след извършването на престъплението и година и половина след постановяването на окончателните присъди за него, Инспекторатът към Висшия съдебен съвет (ВСС) призна пострадалите за жертви и на бавно правосъдие. Министерството на правосъдието трябва да определи обезщетенията им като максимумът е 10 хил. лв. Става дума за извършен въоръжен грабеж през 1998 г. Пострадалите са семейство Анчови от Чепинци. Задигнати от къщата им бяха движими вещи в особено големи размери. Делото срещу извършителите на престъплението е продължило 18 години, 2 месеца и 18 дни, информира Инспекторатът към ВСС. При извършената проверка съдебните инспектори са констатирали нарушения, допуснати в досъдебното производство и в съдебната фаза, които са довели до увеличаване на общата продължителност на делото. По време на разследването, което е продължило 5 години и 9 месеца, са се сменили шестима следователи от Столичната следствена служба и шестима наблюдаващи прокурори от Софийската градска прокуратура. Шест пъти наблюдаващите прокурори са връщали делото на разследващите, като в по-голямата си част постановленията им не са били добре мотивирани, не са съдържали конкретни и точни указания към разследващите за извършване на процесуално-следствени действия или са повтаряли дадените в предишни постановления напътствия. Още през март 2001 г. в разследването са съществували достатъчно данни, че към момента на извършване на престъплението единият от седемте обвиняеми е служител на МВР с полицейски правомощия, т.е. делото е подсъдно на военните съдилища и повдигането на обвинение е от компетентността на съответната военна прокуратура.  Тези данни обаче не са проверени и не са събрани доказателства за установяване на верността им нито от прокурора, нито от първоинстанционния съд - Софийския градски съд. Едва над пет години по-късно - на 15 септември 2006 г., СГС е прекратил съдебното производство и е изпратил делото на Софийската военно-окръжна прокуратура по компетентност. Тези пропуски са забавили делото с близо 5 години и 6 месеца, защото производството е започнало отначало, от фазата на досъдебното производство. В съдебната фаза са допуснати редица забавяния, причинени от действията на съдилищата. Делото в градския съд е продължило 3 години и 6 дни. Проведени са общо 19 заседания, на 12 от тях не е даден ход. Производството в Софийския военен съд е продължило 4 години и 9 месеца - проведени са общо 20 заседания, на 12 от тях не е даден ход, посочва Инспекторатът към ВСС.  \"И при двете производства в първоинстанционните съдилища ход на делото не е даван поради неявяване на подсъдимите и/или техните защитници, като съдът не е предприел своевременно необходимите действия за дисциплинирането им, нито е изисквал доказателства за установяване на причините за неявяване, довели до отлагане на делото\", добавят съдебните инспектори. Подсъдим например не се е явявал на съдебни заседания по различни причини - бил задържан в следствен арест по друго дело, бил катастрофирал във Великобритания, бил с взета мярка домашен арест по друго дело, но служителите в съответното РУП не били уведомени за датата на съдебното заседание, поради което той \"не посмял да напусне дома си и да се яви\". Друг подсъдим пък бил обявен за общодържавно издирване, тъй като бил с временно прекъсване на наложеното по друго дело наказание лишаване от свобода и не се бил върнал в затвора. Трети подсъдим не се явил на заседание, защото бил задържан в друг град с мярка за неотклонение задържане под стража. Заболяване е била най-честата причина за неявяване в съда.  Две години и половина е забавянето заради \"разхождане\" на делото по съдебните инстанции. Постановената от Софийския военен съд оправдателна присъда три пъти е била потвърждавана от Военно-апелативния съд и два пъти отменяна от Върховния касационен съд (ВКС), а делото два пъти е връщано от ВКС на втората инстанция за ново разглеждане от друг състав на съда.  \"Указанията на Върховния касационен съд (ВКС), дадени с двете отменителни решения, не са били изпълнени, и това е наложило при третото разглеждане на делото ВКС да проведе въззивно следствие. Това също е довело до забавяне на окончателното приключване на делото\", пише в съобщението на Инспектората. Заявления за нарушаване на правото им на разглеждане и решаване на делото в разумен срок са подали двама от общо шестимата осъдени, един от подсъдимите обаче бе убит през 2005 г. ВКС намали наполовина дължимите на осъдените наказания като полагаща се компенсация за неразумно дълго продължилия процес, както предвижда законът -  по 10 години затвор вместо максималния размер от 20 г.  Повече за решението на върховния съд, който призна подсъдимите Димчо Димов (бивш сержант), Борис Маринов, Петър Стоянов, Цветко Ненов, Димитър Николов и Божидар Методиев за виновни в това, че в съучастие са отнели вещи на обща стойност 90 150 деноминирани лева от владението на Веско Анчов четете  тук . За целта те са употребили сила и заплашване, били са въоръжени. ", "date": "2017.11.20", "title": "Пострадали от грабеж през 1998 г. са обявени и за жертва на бавно правосъдие"}
{"url": "http://www.dnevnik.bg/video/2017/11/20/3081970_video_drugite_novini/", "text": "Григор Димитров в центъра на социалните мрежи и медиите Никол Шерцингер прекъсва шоу с новината за победата София - домакин на конференция за евро дигиализацията Орлин Горанов посреща юбилей на сцената, с любимите си дуетни половинки Луис Фонси с нов хит, с Деми Ловато Няма снежна прогноза, засега", "date": "2017.11.20", "title": "Видео: Другите новини"}
{"url": "http://www.dnevnik.bg/sport/2017/11/20/3082000_vereia_nadvi_etur_v_posledniia_mach_ot_kruga_v_purva/", "text": "Верея\" постигна втора поредна победа и общо осма за сезона, след като надигра с 2:0 \"Етър\" в последния мач от 16-ия кръг на Първа лига. Тимът от Стара Загора се изравни с \"Ботев\" (Пловдив) с по 26 точки, като в момента заема шестата позиция, с по-лоша голова разлика от жълто-черните. Въпреки тежката финансова ситуация на \"Трейс арена\" футболистите на Илиан Илиев изиграха силен мач. В основата на успеха беше капитанът Георги Андонов, който подаде и за двата гола на тима си. \"Отговорихме по най-добрия начин след серията от три поредни загуби, които имахме преди, а сега вече сме с две победи. Работихме добре през седмицата и се представихме силно. Мачът беше приятен, поне според мен. Предстои ни мач с \"Левски\", като можем да откраднем нещо там, стига съдийството да е нормално\", каза капитанът на \"Верея\". Първият гол в мача отбеляза Валери Домовчийски в 26-ата минута. Нападателят завърши многоходова акция на тима си и откри резултата в срещата. Преди гола нито един от двата отбора нямаха надмощие, но \"Верея\" успя първи да се възползва и с единствения си точен удар за първите 45 минути да поведе. През втората част \"Етър\" опита да отговори, изнесе играта в предни позиции, но не успя да стигне до чисти голови положения. В 76-ата минута \"Верея\" вкара втори гол и предреши изхода от сблъсъка. Андонов открадна топката след грешка на Йордан Апостолов, изведе Исмаил Иса сам срещу вратаря и нападателят не сгреши, отбелязвайки първия си гол за \"Верея\". \"Етър\" остава на 11-ото място в класирането, а поражението е трето поредно в гостуване за отбора от Велико Търново.", "date": "2017.11.20", "title": "\"Верея\" надви \"Етър\" в последния мач от кръга в Първа лига"}
{"url": "http://www.dnevnik.bg/bulgaria/2017/11/20/3081982_georgi_harizanov_e_noviiat_izpulnitelen_direktor_na/", "text": "Заместник-председателят на Института за дясна политика и бивш шеф на \"Напоителни системи\" Георги Харизанов пое управлението на телевизия \"Европа\", съобщи  \"Капитал\" . Той заменя Иван Кацарски. Предложението да стане част от телевизията Харизанов е получил от новия собственик на медиата Добрин Иванов, а за поста изпълнителен директор е одобрен след заседание на общото събрание на дружеството, проведено на 8 ноември, е уточнил Харизанов пред \"Капитал\". Харизанов ще продължи да води предаване - \"Реакция\", което е съвместен проект на телевизия \"Европа\" и Института за дясна политика. През последните години телевизия \"Европа\" се откроява като проправителствена медиа, която защитава политиката на ГЕРБ. Това личи през съдържанието и подредбата на новините, отбелязва \"Капитал\". Преди да се премести в новия канал, Харизанов беше водещ на предаването \"Имате думата\", което се излъчва в близката до Делян Пеевски медиа \"Канал 3\". Харизанов е и в близки отношения с премиера Бойко Борисов. Пред \"Капитал\" Добрин Иванов е обяснил, че плановете му за телевизия \"Европа\" са да бъде \"информационна и различна\" от другите канали на пазара. Той е уточнил, че на повече въпроси може да отговори по-късно. Кой е собственикът на Европа От извлечението на книгата на акционерите в Търговския регистър се вижда, че едноличен собственик на капитала на телевизия Европа\" от юни 2017 г. е Добрин Иванов. Той обаче влиза в телевизията с дял от 40% още през юли 2015 г. Останалите 60% се държат от \"Бета 1\" АД управлявана от Станислав Горановски. Предишния собственик на медиата Емил Стоянов напуска поста си на председател на управителния й съвет през септември миналата година. Той управлява телевизията 16 години. Името на Иванов се появи последно през това лято около опита на държавата да национализира \"Дунарит\". Неговата фирма \"Дипи\" придоби от свързаната с Делян Пеевски Viafot Limited вземане от оръжейния завод, което няколко седмици по-късно продаде на синдиците на КТБ, срещу обещание да му бъде платено с активи на банката, които вече са били предлагани на търгове, но не се е намерил купувач. Досега няма информация какви точно активи е получил, като от Фонда за гарантиране на влоговете (който контролира несъстоятелността) отказват да предоставят такава информация, включително и при запитване по Закона за достъп до обществена информация. Добрин Иванов преди години стана известен с амбициите си за строежи на Иракли. \"Дипи\" има едва 15 хил. лв. приходи за 2016 г. Той е собственик и на \"Емона 2000\", която има бизнес със заведения и ресторанти и през 2016 г. е имала персонал от 78 души. Отчетът на дружеството е странен - то работи на огромна загуба: например за миналата година приходите са били 846 хил. лв., а разходите - 3.2 млн. лв., през 2015 г. постъпленията са 695 хил. лв., а разходите - 2 млн. лв. Компанията има активи за 23 млн. лв., като земята е оценена на почти 4 млн. лв., а незавършеното производство (вероятно сграда) - на 10 млн. лв. Иванов има връзка и с военния сектор, той държи 90% от \"Трансмобил\", която участва в секторното сдружение на оръжейните фирми и за миналата година има оборот над 50 млн. лв. ", "date": "2017.11.20", "title": "Георги Харизанов е новият изпълнителен директор на телевизия \"Европа\""}
{"url": "http://www.dnevnik.bg/ot_vas/galeriiotvas/2017/11/20/3081577_chitatelska_fotogaleriia_lagerut_slunchev_briag_krai/", "text": "Днес, докато съм отново на път, се отбивам през лагера \"Слънчев бряг\" край Ловеч. Не съм минавал през това мрачно място от много години, но успявам да откъсна половин час за снимки под бързо падащото слънце. Пътят се отбива и минава в тесен мост под жп линията, а нагоре се вие доста разбит. На входа на каменната кариера ме посреща надпис \"Помни, за да не се повтаря\". В един традиционно червен политически град като Ловеч този призив зазвучава някак пресилено, с неуместен патос. Подобно на фотографията човек се запитва \"какво следва да се паметува, след като няма никаква информация на мястото относно историята му\". Да помним какво? Да го помним защо? Оставам с впечатлението за почти претупано поменуване на нещо, което не е пояснено защо е зло.", "date": "2017.11.20", "title": "Читателска фотогалерия: Лагерът \"Слънчев бряг\" край Ловеч"}
{"url": "http://www.dnevnik.bg/sport/2017/11/20/3081994_podhluzvane_po_stulbite_dovede_do_otlagane_na_mach_na/", "text": "Завръщането на ринга на британския боксьор Дейвид Хей за момента се отлага, съобщиха от екипа му. На 17 декември 37-годишният Хей трябваше да се бие срещу сънародника си Тони Белю, но е получил контузия на тренировка. Бившият шампион в тежка категория на Световната боксова асоциация (WBA) се е подхлъзнал по стълбите по време на тренировка. От екипа му заявиха, че Хей е получил травмата на 16 ноември, а изследванията са показали, че не може да се възстанови до мача. Той е опита да се задържи на крака, хващайки се за парапет, но е разкъсал бицепса си. Всички билети за двубоя, който трябваше да се проведе в \"О2 арена\" в Лондон бяха разпродадени. Срещата официално ще бъде пренасрочена за 24 март или 5 май 2018 г. \"Слeд злополучен инцидент по време на тренировка мога да кажа, че няма да се боксирам през 2017 г. Случи се по време на упражнение за изкачване на стълби, което съм правил хиляди пъти без да се нараня. Сега обаче се подхлъзнах и опитах да се хвана инстинктивно, но някак нараних бицепса си\", каза Хей в официално обръщение. Той се извини на съперника си Белю за отлагането на двубоя. Двамата се биха през март, отново в \"О2 арена\", а Белю успя да нокаутира бившия световен шампион в 11-ия рунд. По време на срещата Хей контузи глезена си и заради това падна два пъти на ринга, но продължи да се бие. В 11-ия рунд треньорът му Шейн Макгайгън хвърли кърпата и даде победата на Белю. Хей има 31 мача на професионалния ринг, в които допусна три загуби. Освен от Белю, той загуби от Карл Томпсън през 2004 г. и от Владимир Кличко през 2011 г., когато изгуби пояса на WBA. Тони Белю има 32 срещи на ринга, като спечели 29 от тях (19 с нокаут).", "date": "2017.11.20", "title": "Подхлъзване по стълбите доведе до отлагане на мач на Дейвид Хей"}
{"url": "http://www.dnevnik.bg/evropa/novini_ot_es/2017/11/20/3081891_bardo_ili_dyo_bovoar_franciia_e_na_krustoput_sled/", "text": "Франция - родината на Брижит Бардо и Симон дьо Бовоар - си задава въпроса къде свършва прелъстяването и къде започва сексуалният тормоз. Откакто бяха отправени обвинения за изнасилване и сексуален тормоз срещу холивудския филмов продуцент Харви Уайнстийн, страната, синоним на любовта, е разкъсваната между образите на двете женски икони, опитвайки се да реши въпроса за сексуалния тормоз и насилието срещу жени. Мнозина се чудят дали Франция може да контролира поведението на мъжете към жените, без да се откаже от донжуанската си национална идентичност. \"Франция е страна на мъже, които обичат жени\", заяви пред АП Гийом Биго, който е писал за отражението на случая \"Уайнстийн\" във Франция. \"Прелъстяването е важна част от нашата национална идентичност. Културата на \"френския любовник\" и \"френската целувка\" е в опасност заради политическата коректност.\" Много жени във Франция отхвърлят тази гледна точка, като вместо това предпочитат произведенията на френската феминистка Дьо Бовоар за потисничеството над жените. Още преди хаштагът \"MeToo\" да стане изключително популярен, по-груба френска версия - \"balancetonporc\" (\"ИздайТвоятаСвиня\") - се появи онлайн, като доведе до порой от анонимни разкази на жени, отправящи с безпрецедентна откритост обвинения за злоупотреби. Със стотици хиляди постове, говорещи за повсеместния сексизъм и посегателства във френския културен, политически и бизнес свят, хаштагът, изглежда, показваше, че Франция ще има водеща роля в борбата срещу сексуалния тормоз. Демонизиране на романтиката Засега обаче изглежда, че донжуановците, или бардотистите, са победили. Въпреки че сред обвинените са бивш френски министър на правосъдието, бивш председател на младежкото социалистическо движение, редактор на новини в телевизия Те Еф 1 и основател на училище за начинаещи предприемачи, повечето от тях отрекоха обвиненията. По-важното е, че нито една значима фигура във Франция не е загубила своята работа или репутация. Философът Бернар Анри-Леви отправи критики към онлайн движението, заявявайки, че е несправедливо да се сравняват обвинените нападатели със свине. Френските защитници на прелъстяването предупредиха, че евентуална пуританска реакция в американски стил може да демонизира романтиката. Биго посочи френския национален символ - младата пищната Мариана - като пример за подкрепяната от държавата френска мания за гледане на красиви жени. Той отбеляза, че през 1969 г. тогавашната секс бомба Бардо е била избрана за физическото въплъщение на Мариана. Сред другите, избирани да я представляват, са прелъстителката Катрин Деньов и супермоделът Летисия Каста. В същото време френският министър на културата Франсоаз Нисен предизвика недоволство, като защити режисьора Роман Полански, на фона на призивите да се отмени прожекция на негови филми във френски културен институт. Нисен призова французите \"да не осъждат творчеството\" на родения в Полша режисьор, който през 70-те години на миналия век се призна за виновен, че е правил секс с 13-годишно момиче, което упоил с шампанско и лекарства. Културният институт заяви, че неговата роля не е да морализаторства. Тази година Полански дори получи почетната роля на председател на наградите \"Сезар\" - френския еквивалент на \"Оскар\". Възраст за сексуални контакти При друга дискусия министърът на правосъдието Никол Белубе предизвика смайване, като заяви, че \"си струва да се обмисли\"  определянето на минимална възраст от 13 години  за даване на съгласие за сексуални контакти. Активисти протестираха в Париж с искане минималната възраст да бъде 15 години. Френските феминистки, които възхваляват активните американски позиции срещу сексуалния тормоз и обвиняват Франция, че е нормализирала сексизма, протестират срещу, според тях, апатията в страната по въпроса. \"Във Франция често се крием зад идеята на галантност за мъжете. Но тя е изградена, за да ни накара да скрием насилието и да мислим, че това е прелъстяване\", заяви влиятелната феминистка Каролин де Хаас. Тя нарече отговора на френското правителство на обвиненията в сексуален тормоз \"радиомълчание\" в сравнение с други страни като Великобритания и САЩ. Границата между флирта и тормоза  В продължение на десетилетия Франция смяташе за въпрос на чест да разделя обществения и личния живот на френските политици и артисти. Някои казват, че тази култура е защитила мъже като бившия президент Франсоа Митеран, който имаше любовница и извънбрачно дете, и Доминик Строс-Кан, бившия управляващ директор на Международния валутен фонд, обвинен от прислужница в нюйоркски хотел в сексуално посегателство. Френският президент Еманюел Макрон призова жените да говорят открито срещу сексуалните нападения и предприе бързи действия за отнемане на Ордена на Почетния легион от Уайнстийн, който той получи, след като продуцира спечелилия Оскар френски филм \"Артистът\". Феминистки обаче казват, че символичните жестове не са достатъчни за борба с вкоренения сексизъм във Франция, където мнозина изглеждат объркани за границата между флирта и тормоза. Миналата седмица авторът на френско есе за прелъстяването трябваше да заяви изрично в интервю за сп. \"Мадам Фигаро\", че тормозът никога не е позитивно явление. \"Човек, който тормози, е агресор, не прелъстител\", заяви Жил Липовецки./БТА", "date": "2017.11.20", "title": "Бардо или Дьо Бовоар? Франция е на кръстопът след случая \"Уайнстийн\""}
{"url": "http://www.dnevnik.bg/bulgaria/2017/11/20/3082018_premahnati_sa_oshte_50_nezakonni_magazina_na_severniia/", "text": "Доброволно са премахнати над 50 незаконни магазина на алеята на плаж \"Слънчев бряг-север\" по силата на договор на Министерство на туризма с новия наемател на ивицата, съобщиха от пресцентъра на министерството. Причината е, че площта на обектите надвишава с 8 000 кв. м. одобрената схема от министъра на туризма. Общата площ на разрушените обекти е повече от 1200 кв. метра. Сред тях са група магазини от страната на плажа на алеята пред хотел \"Глобус\" и съоръжение за бънджи, магазини за дрехи и обувки пред хотели \"Гларус\" и \"Чайка\". Премахнати са незаконни обекти и в района около хотел \"Хевън\" и \"Кариби бар\", както и пред хотел \"Ларго\", \"Астория\", хотел \"Дюн\" и \"Виктория палас\". Те не бяха разрушени в началото на лятото заради започналия активен сезон. В началото на 2017 г. беше определен нов наемател на плаж \"Слънчев бряг-север\". Срокът на договора с фирмата, която бе избрана да управлява ивицата, е 5 години, като за всяка от тях ще плаща на държавата такса в размер на 1.650 млн. лв. Цените на плажните принадлежности бяха намалени с 2 лв. до 8 лв. за чадър и шезлонг.", "date": "2017.11.20", "title": "Премахнати са още 50 незаконни магазина на северния плаж на Слънчев бряг"}
{"url": "http://www.dnevnik.bg/sviat/2017/11/20/3082020_evropeiskiiat_bankov_regulator_se_mesti_ot_london_v/", "text": "Европейският банков регулатор (ЕВА) - втората разположена в Лондон агенция на ЕС, която днес смени мястото си, ще бъде в Париж, след като Великобритания напусне съюза на 29 март 2019г. Само няколко часа, след като с жребий Амстердам приюти Европейската агенция по лекарствата (ЕМА), същото се случи и с ЕВА. Съгласно процедурата за избор естонският председател на срещата в Брюксел трябваше да тегли жребий, който да определи от Париж или от Дъблин ще се диктуват правилата за банковия сектор в ЕС. Самата процедура бе като в тото - теглене името на победителя от стъклена сфера с две топки с имената на финалистите. Останалите градове-кандидати бяха Брюксел, Франкфурт, Люксембург, Прага, Виена и Варшава. С определянето на френската столица отново Източна Европа не получи домакинството на голяма европейска агенция. Според \"Ройтерс\" преди жребия на Дъблин не му е достигнала подкрепата само на една държава за мнозинството от 14 гласа. Агенцията обяснява, че Ирландия е спечелила симпатии и от правителства, смятащи, че страната ще е най-пострадалата от Брекзит само след година и половина. Трите кръга на гласуване не успяха да определят ясен фаворит на 27-те страни членки (без Великобритания). Франкфурт - финансовата столица на Германия, където е и Европейската централна банка, отпадна след първото гласуване. Новината съобщи \"Ройтерс\" като се позовава на свои източници. Френският посланик в България Ерик Льобедел, обаче, я разпространи и в профила си в \"Туитър\", след като това направи и  естонското председателство на ЕС . В офертата си Париж обещава още през декември да приключат преговорите за наемане на офис площи за новата агенция. През лятото на 2018г. в Лондон ще има работна среща за представяне на района на френската столица - един от най-богатите като дял от БВП в Европа и света (равнява се на този на Холандия) и място, където са разположени централите на 4 от десетте най-големи европейски банки. За декември 2018г. домакините са предвидили двудневна обиколка из Париж и региона за служителите и семействата на ЕВА. Между януари и март 2019г. ще бъде оказано всякакво съдействие за преместването им в новата централа и града. Франция ще подари 1.5 млн. евро за този процес и напомня, че Лондон е само на 2 часа и 15 минути със скоростен влак от Париж - достатъчно време служителите да прескочат за един ден по време на пренасянето и да се върнат вечерта в британската столица. Европейският банков регулатор (European Banking Authority или EBA) отговаря за ефективната и устойчива регулация и надзор на банковия сектор в съюза. Поставените му цели са да поддържа финансовата стабилност и да охранява честността, ефективността и правилното функциониране на сектора. След днешното решение от Париж ще се определя изработването на общ правилник за банкирането в съюза чрез хармонизирани правила за финансовите институции. Част от предназначението на този набор от правила е да защитава собствениците на депозити, инвеститорите и потребителите на банкови услуги. Това ще става и чрез редовни доклади за оценка на рисковете и слабостите на банковия сектор в ЕС и общоевропейски стрес тестове на банките.", "date": "2017.11.20", "title": "Европейският банков регулатор се мести от Лондон в Париж"}
{"url": "http://www.dnevnik.bg/photos/snimka_na_denia/2017/11/20/3082032_snimka_na_denia_guardiola_s_nov_jest_na_podkrepa_za/", "text": "Мениджърът на   Пеп Гуардиола за пореден път  . След като на няколко пъти той засвидетелства позицията си и говореше за политическата криза в Испания, сега треньорът се появи пред медиите на пресконференция с жълта лентичка, която занапред ще носи на ревера си. \"По този начин аз подкрепям  . Ако може да се случи на тях, може да се случи на всеки един от нас, нима вече не сме свободни да изказваме гражданската си позиция\", попита Гуардиола.", "date": "2017.11.20", "title": "Снимка на деня: Гуардиола с нов жест на подкрепа за Каталуня"}
{"url": "http://www.dnevnik.bg/politika/2017/11/20/3082037_karakachanov_i_evropeiskite_konservatori_s_edinna/", "text": "Позицията на вицепремиера и министър на отбраната Красимир Кракачанов за мигрантската криза съвпада с тази на европейските консерватори - европейските държави не трябва да бъдат задължавани да приемат мигранти на квотен принцип и да не бъдат глобявани, ако откажат. \"Споделям мнението на колегите от групата на консерваторите и реформистите, че промените в Дъблинския регламент трябва да са в посока, в която се върви в момента, точно обратната посока към това да не се задължават европейските държави да приемат мигранти по квоти, да се налагат глоби и т.н. Европа има нужда от политическа сила с утвърдени традиции, ценности, религия и култура\", каза Каракачанов, цитиран от БНТ. На среща в Министерския съвет днес той е запознал зам.-председателя на европейските консерватори и реформисти Роберт Зиле с приоритетите на България за европредседателството: интреграцията на Западните Балкани и сигурността по границите на Европейския съюз, както и борбата срещу нелегалната миграция. \"Обсъдихме въпросите, които подчерта министърът на отбраната за българското председателство, както и много други належащи въпроси. Британската консервативната партия ще напусне нашето европейско семейство след Брекзит, но Европа има нужда от нашата група\", каза Зиле сред срещата. Евродепутатът Ангел Джамбазки, който е част от евроконсерваторите, обясни, че техен приоритет е защитата на българските превозвачи и на техните колеги от Източна Европа от дъмпинга на западноевропейските транспортни компании. \"И това е нашият интерес - транспортните работници, шофьорите , превозвачите, да не бъдат в обхвата на директивата за командированите работници, която ги принуждава да се прибират на три седмици, да не почиват в кабините и т.н.\", заяи Джамбазки. Той уточни, че пряко от проблема с командировъчните на транспротните работници в Европейския съюз са засегнати 66 хиляди български шофьори и спедитори.", "date": "2017.11.20", "title": "Каракачанов и европейските консерватори с единна позиция за мигрантската криза"}
{"url": "http://www.dnevnik.bg/photos/2017/11/20/3081642_fotogaleriia_svetovnite_snimki_na_denia_-_20_noemvri/", "text": "Испанският бикоборец Пако Урена пропуска край себе си бик по време на корида в Лима, Перу.", "date": "2017.11.20", "title": "Фотогалерия: Световните снимки на деня - 20 ноември 2017 г."}
{"url": "http://www.dnevnik.bg/sport/2017/11/20/3082043_grigor_dimitrov_nai-nakraia_demonstriram_pulniia_si/", "text": "Спечелването на  титлата от финалите на АТП  в Лондон може да бъде основа за бъдещи успехи, смята Григор Димитров. Българският тенисист, който грабна най-ценния трофей досега в кариерата си, обясни, че е добил много по-голяма увереност в себе си в течение на надпреварата в \"О2 арена\". \"И преди съм успявал да показвам качествата си, да играя полуфинали и финали на големи турнири, но никога не бях способен да ги печеля. През тази година обаче мисля, че прескочих тази бариера. Започнах да играя по-освободено, доста по-уверено и парчетата от пъзела се събраха едно по едно\", каза  Димитров  в интервю за Sky Sports News. Новият  №3 в световната ранглиста  е сигурен, че не е променил нищо драстично в играта си, а по-скоро е показал по-голямо постоянство, а дългогодишната му работа се е отплатила. \"Знам, че догодина ще съм под светлините на прожекторите, както се казва ще съм на радара, но го намирам за доста вълнуващо. Винаги съм искал да играя тенис, за да се състезавам с най-добрите. Чувствам увереност, а да си този, който остава последен на корта и последен в турнира винаги е прекрасно усещане. Знам, че най-накрая демонстрирам пълния си потенциал и това ми позволява да се боря за титли\", добави Димитров.  Според него един от повратните моменти за сезона му е бил периодът, прекаран в академията на Рафаел Надал в Манакор. Димитров се подготвяше през лятото в Майорка за сезона на твърди кортове заедно със световния №1. \"Да бъдеш около легенда като него е много специално и аз оценявам този жест от Рафа. Да гледаш как се подготвя, колко е отдаден на детайлите, неслучайно е №1 в света. Прекарахме и много време извън корта, което ми помогна. Бяхме на лодката му и спонтанно скочихме във водата\", каза българинът. Похвалите към Димитров не закъсняха, а бившият №4 в света Грег Руседски го постави като един от главните фаворити за спечелване на титла от Големия шлем догодина. \"Видяхме раждането на една нова суперзвезда. Димитров израсна много в тези 10 дни, беше натоварен с огромни очаквания, но се справи, защото вече е много по-силен психически. Това отличава големите играчи от добрите\", каза Руседски. Според него Димитров е изчистил играта си от излишните атрактивни удари и е заложил изцяло на силните си страни, което вече го прави по-завършен тенисист. \"Играе зряло и играе концентрирано. Той е в отлична възраст, физически е много силен, прекрасен атлет е. Останалите в световния тур го знаят и вече усетиха силата му\", добави роденият в Канада бивш тенисист.", "date": "2017.11.20", "title": "Григор Димитров: Най-накрая демонстрирам пълния си потенциал"}
{"url": "http://www.dnevnik.bg/detski_dnevnik/2017/11/20/3082040_uchenik_specheli_konkursa_za_logo_na_inovativnite/", "text": "Единадесетокласникът от Математическа гимназия \"Акад. М. Попов\" в Пловдив Слави Калоферов спечели конкурса за лого на иновативните училища в България, съобщиха от пресцентъра на министарството на образованието. Надпреварата се проведе между 16 октомври и 2 ноември, а в нея се включиха 89 учители и ученици от цялата страна, които дадоха общо 107 предложения.  Изискването към проектите беше логото да отразява четирите вида елементи на иновативния процес - въвеждане на иновативни елементи по отношение на организацията и/или съдържанието на обучението, организиране по нов или усъвършенстван начин на управлението, обучението и образователната среда, използване на нови методи на преподаване и разработване по нов начин на учебно съдържание, учебни програми и учебни планове.  Членовете на Комисията за иновативните училища прегледаха и оцениха проектите и класираха на първо място Слави Калоферов, чието лого символизира четящия човек. \"Книгата в него е \"хибрид\" между традиционния й вариант и вид компютърна мрежа, която се свързва с технологиите, иновациите и връзките. Технологичните устройства ще бъдат неделима част от обучението. Цялата книга е обединение на съществуващата система и нововъведенията в образованието\", обясни той. По думите му синият цвят символизира мъдростта, увереността, интелигентността и истината. Оранжево-жълтото олицетворява ентусиазма, успеха и насърчаването. Слави Калоферов разбрал за конкурса от свой учител. Включил се, защото искал да участва в състезания, свързани с изучаваната от него професия – компютърна графика. \"Когато разработвам проекти, научавам нови неща за дизайна и трупам опит\", разказва. Той ще получи награди от Министерството на образованието и науката и Центъра за творческо обучение. ", "date": "2017.11.20", "title": "Ученик спечели конкурса за лого на иновативните училища"}
