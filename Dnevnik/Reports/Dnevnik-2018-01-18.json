{"url": "https://www.dnevnik.bg/sport/2018/01/18/3115009_grigor_dimitrov_se_izpravia_s_obeca_na_uhoto_v/", "text": "Григор Димитров ще излезе в петък рано сутринта за третия си мач от Australian Open. Третият в света ще се изправи срещу руснака Андрей Рубльов с обеца на ухото. Срещата между двамата е трета от програмата на централния корт \"Род Лейвър\" и ще започне не по-рано от 5.30 часа. Двубоят ще бъде предаван пряко по \"Евроспорт 1\". Преди мача предстоят две срещи при жените - Луксика Кумхум и Петра Мартич, както и украинският дуел  Марта Костюк  срещу Елина Свитолина. Алармата пред Димитров вече се задейства. В предния кръг той преодоля неочаквано трудно американеца Макензи Макдоналд. Срещу квалификанта  българинът имаше огромни затруднения, като дори загуби сет на нула, преди да спечели мача . \"Играл съм с него веднъж, той е доста млад, но е много талантлив. Удря топката много хубаво и много плоско. Определено е труден опонент, срещу когото да се изправя, и знам, че мачът с него няма да е никак лесен. Сега обачe съм доволен, че преминах през този тежък ден\", каза Димитров след успеха срещу Макензи. Много голямо изпитание пред Димитров и съперника му ще бъде и горещото време в Мелбърн. Прогнозата е температурите да надвишават 42 градуса, а българският тенисист ще излезе на корта след 14.00 часа местно време, когато е най-горещо. Много състезатели вече имаха проблем с условията и се оплакаха, че нямат сили. Един от тях беше  Новак Джокович .", "date": "2018.01.18", "title": "Григор Димитров се изправя с обеца на ухото в следващото си изпитание в Мелбърн"}
{"url": "https://www.dnevnik.bg/zelen/2018/01/18/3114901_pet_partii_predlagat_vitosha_ski_da_vleze_v_cheren/", "text": "Няма никакви правни пречки в сегашната нормативна уредба за подмяна и модернизиране на лифтовете и влековете на Витоша. Бездействието на общината, която не прекъсва договора със сегашния собственик, не позволява привличането на нови инвеститори във въжени линии и подсказва, че управляващите готвят новия план за управление на природния парк специално за сегашния собственик на неработещите съоръжения - дружеството \"Витоша ски АД\". Тази позиция изразиха на форум в София представители на пет извънпарламентарни партии - Демократи за силна България, \"Да, България\", \"Зелените\", БЗНС и ДЕОС. \"Ние бихме ги поставили в \"черен списък\" (както с ремонтите в София) като дружество, което не може да стопанисва десетина съоръжения и е съсипало ски-зоната на Витоша\", заяви общинският съветник от ДСБ Марта Георгиева. Пред участниците в кръглата маса юристът Любомир Костадинов настоя да бъдат разкрити публично документите по приватизацията, за да се види ясно какво е поето като задължение и какво не. Представителите на петте политически сили упрекнаха Министерството на околната среда за това, че бави влизането в сила на новия план. Те настояха новият план да укаже точно колко, къде и с какъв капацитет да се строят евентуални нови съоръжения и кои писти да обслужват. \"Тук, както и в казуса с Пирин, не става дума просто за една планина. Планините, плажовете, горите ни, те са само пробен камък - за наглостта на опонентите ни, но и за нашето търпение, за това ще позволим ли да превземат нашата земя и - още по-лошо - да ни обърнат едни срещу други. Не искаме да спираме развитието на туризма в най-големия парк на столицата. Всъщност, в казуса с Витоша има само една машина, която трябва да бъде спряна. Машината за лъжи\", заяви Мануела Малеева, член на изпълнителния съвет на \"Да, България\".", "date": "2018.01.18", "title": "Пет партии предлагат \"Витоша ски\" да влезе в черен списък на съсипващите инвеститори"}
{"url": "https://www.dnevnik.bg/sport/2018/01/18/3114937_mark_alun_detronira_roni_osulivan_v_masturs/", "text": "Шампионът от последните две издания на \"Мастърс\" Рони О'Съливан напусна турнира, след като записа тежка загуба от Марк Алън с 1:6 в четвъртфиналите на надпреварата. Седемкратният победител в \"Александра палас\" не беше на нивото от  първия си двубой с Марко Фу  във вторник и заслужено отстъпи на серверноирландския си съперник. В седемте фрейма Ракетата реализира едва 163 точки срещу 524 за Алън. Северноирландецът поддържаше много високо ниво, като успеваемостта му беше 95%, а при дългите удари нямаше нито една грешка. О'Съливан спечели първата партия, като записа брейк от 75 точки, но след това срещата се движеше в една посока и Алън диктуваше действията. Със серии от 65, 115 и 85 точки Пистолета поведе с 3:1 точно преди почивката. Дори 15-минутната пауза не успя да \"събуди\" О'Съливан, а с нова серия от 81 точки Алън добави четвърти фрейм на сметката си, преди да вземе и последните две. \"Рони е емблема в тази игра и аз съм много щастлив, че успях да го победя. Срещу него винаги трябва да си агресивен, защото всяка грешка може да бъде наказана. Затова шансовете трябва да се използват\", каза Пистолета. Загубата е първа за Ракетата в \"Александра палас\" от 2015 г., когато той отстъпи в полуфинален мач на Нийл Робъртсън отново с 1:6. Седемкратният победител в \"Мастърс\" обясни, че отново не се е чувствал добре. Още след победата над Фу с 6:0 в първия кръг О'Съливан каза, че страда от вирусно заболяване. \"Определено се мъчих. Марк игра много добре и заслужаваше да спечели. На мен ми остава да си почина добре и да съм готов за следващия турнир. Не искам да си търся оправдания, но определено не бях готов. Ако бях футболист, щях да пропусна този мач, но това е индивидуален спорт\", каза Ракетата. Така 42-годишният британец няма да може да запише \"тройна корона\" в една година. Той  спечели UK Championship  за шести път през декември, а третият турнир от короната е световното първенство. За последно Марк Уилямс през 2002-2003 успя да спечели и трите турнира в един сезон. Преди това постижението се е удавало единствено на Стивън Хендри (1989-1990 и 1995-1996) и Стив Дейвис (1987-1988). О'Съливан има 18 трофея от \"Тройната корона\", колкото и Хендри. Алън е първият полуфиналист в тазгодишния \"Мастърс\". За трети път в кариерата си северноирландецът се класира сред най-добрите четирима, но никога не е играл финал. Неговият съперник ще бъде определен от срещата между Джон Хигинс и Райън Дей. В долната половина на схемата четвъртфиналите са Джъд Тръмп – Шон Мърфи и Кайрън Уилсън – Марк Уилямс.", "date": "2018.01.18", "title": "Марк Алън детронира Рони О'Съливан в \"Мастърс\""}
{"url": "https://www.dnevnik.bg/bulgaria/2018/01/18/3114897_prokuratura_ne_e_otkrila_prestuplenie_v_sistemite_za/", "text": "Софийската градска прокуратура (СГП) не е открила престъпление от общ характер в акцизната информационна система на митниците БАЦИС. Проверка е имало през 2015 година, когато държавното обвинение е работело по сигнал на собственика на \"Лукойл\" Валентин Златев. Това се разбра от думите на говорителя на главния прокурор Румяна Арнаудова. След постъпването на сигнала на Златев прокуратурата е възложила проверка на ДАНС. Агенцията изготвя доклад, който е засекретен. На негова основа прокуратурата отказва да образува разследване заради липса на данни за извършено престъпление. Постановлението на наблюдаващия прокурор е потвърдено впоследствие и от горестоящата прокуратура - Софийската апелативна, която извърша проверка по искане на ВКП. След това главният прокурор Сотир Цацаров изпраща за сведение доклада на ДАНС на премиера Бойко Борисов, който го препраща на финансовия министър Владислав Горанов с препоръки да се предприемат мерки и действия, за да не се допуснат нарушения. Говорителят на главния прокурор Румяна Арнаудова уточни, че не може да даде повече информация, защото всички документи по случая са с гриф \"секретно\". Единствено органът, който ги е засекретил - ДАНС, може да промени това. Тя уточни, че преди две седмици главният прокурор е изпратил постановлението за отказ за образуване на Софийска градска прокуратура, както и докладът на Горанов в секретното деловодство на Народното събрание. По-рано днес стана известно, че с писмо до ДАНС и прокуратурата от парламента ще поискат разсекретяването на случая.  Решението е било взето на председателски съвет. От парламентарната трибуна в сряда лидерът на БСП Корнелия Нинова поиска или докладите да бъдат разсекретени, или да има закрито заседание на парламента, за да могат депутатите да се запознаят с информацията и да преценят как да гласуват по  вота на недоверие срещу кабинета \"Борисов 3\" заради провала в борбата с корупцията .", "date": "2018.01.18", "title": "Прокуратура не е открила престъпление в системите за акцизите"}
{"url": "https://www.dnevnik.bg/photos/2018/01/18/3114945_snimka_na_denia_papa_francisk_vencha_stjuard_i/", "text": "Папа Франциск венча стюард и стюардеса по време на полета си между два чилийски града. Паула Руис и Калорс Елорига споделили на главата на католическата църква, че са сключили граждански брак, но църковният бил осуетен, тъй като земетресението през 2010 г. разрушило църквата в Сантяго, в която щяло да бъде извършено тайнството.", "date": "2018.01.18", "title": "Снимка на деня: Папа Франциск венча стюард и стюардеса по време на полет"}
{"url": "https://www.dnevnik.bg/bulgaria/2018/01/18/3114951_vunshnoto_ministerstvo_preporucha_da_ne_se_putuva_do/", "text": "Министерството на външните работи препоръча да се избягват пътуванията до четири европейски държави. Това са Германия, Великобритания, Белгия и Холандия, а причината – лошото време в тези страни. От министерството уточняват, че българите, които вече са на територията на четирите държави или им предстои неотложно пътуване дотам, е необходимо да следят метеорологичната обстановка и да се осведомяват за текущата ситуация от местните медии. Освен това препоръчват да се спазват стриктно указанията на властите. , който на места ще достига 160 км/ч. Влаковете в провинция Северен Рейн-Вестфалия са спрени до второ нареждане заради урагана \"Фридерике\", който минава през района, а за други се очакват закъснения. Летището в Мюнхен пък отмени няколко полета. Заради силен вятър  . На места поривите са достигали 110 км/ч. Властите в Шотландия пък предупреждават шофьорите да не пътуват заради крайно опасната пътна обстановка. . Пристанището в Гент е затворено, а в столицата Брюксел на някои места е спряно движението на трамваите. , който е най-високата степен на предупреждение за лошо време. В южното пристанище Хук ван Холанд вятърът е достигнал скорост от 140 км/ч. Летището в Айндховен отложи повечето си полети. Холандската национална железопътна компания обяви, че всички влакове са спрени, а главната жп гара в Хага е затворена. От външното министерство допълват, че при необходимост българите могат да потърсят съдействие и актуална информация и от българските дипломатически представителства на следните телефони:", "date": "2018.01.18", "title": "Външното министерство препоръча да не се пътува до четири европейски държави"}
{"url": "https://www.dnevnik.bg/bulgaria/2018/01/18/3114953_nad_500_dushi_s_prisudi_ne_sa_vlezli_v_zatvora/", "text": "Над 500 души са с присъда, която включва и лишаване от свобода, но не са в затвора. Това са данните, с които към момента, разполага прокуратурата, обяви говорителят на главния прокурор Румяна Арнаудова. Тя даде брифинг във връзка с  началото на назначената от Сотир Цацаров проверка  за това как се привеждат в изпълнение влезлите в сила присъди, които предвиждат лишаване от свобода. \"Не са получени всички справка и нямаме пълна информация за лицата, по отношение на които са наложени наказания лишаване от свобода и доживотен затвор и те не се изтърпяват. До вчера анализът на събраните справки сочи, че такива лица са над 500\", заяви Арнаудова, цитирана от агенция \"Фокус\". Повод за проверката е шесторното убийство в Нови Искър, при разследването на което се оказа, че основният заподозрян не е бил открит осем години, за да бъде вкаран в затвора. \"След инцидента главният прокурор разпореди проверка от спешен порядък от всички прокуратури, които изпълняват присъди. Целта беше да се установи реалният брой на лицата и какви са причините те да не изтърпяват наказанията си\", заяви още Арнаудова.", "date": "2018.01.18", "title": "Над 500 души с присъди не са влезли в затвора"}
{"url": "https://www.dnevnik.bg/zelen/2018/01/18/3114952_sdrujenie_ot_bansko_privurza_boian_petrov_kum_partii/", "text": "Ден след като  българският алпинист Боян Петров обяви публично свой проект за компромисно решение на казуса Пирин , от сдружение \"Бъдеще за община Банско\" излязоха с позиция, че Петров е използван и че зад акцията му стоят еколозите от коалиция \"За да остане природа в България\" и още четири политически формации – ДСБ, \"Да, България\", ДЕОС и \"Зелените\". Целта според сдружението е да се забави изграждането на втори кабинков лифт над Банско \"далеч във времето\". Вчера Боян Петров представи  подробно в интервю за \"Капитал\" предложенията си за промени в плана за управление на национален парк Пирин,  които да удовлетворят всички заинтересовани страни, да внесат яснота и конкретика, така че освен втори лифт да няма възможност за друго строителство, сечи и злоупотреби в защитената територия. В петък Петров ще внесе в Министерство на околната среда и водите проекта си с копие до Министерския съвет. \"Категорично заявявам, че никой не стои зад проекта ми за промени в плана за Пирин – нито природозащитни организации, нито политически сили. Никой от тях до вчера не знаеше, че подготвям такъв проект. Изготвил съм го аз, заедно с двама юристи, които са специалисти в екологичното законодателство, единствената ни цел е с крайното решение за Пирин да се спазят Законът за опазване на околната среда и водите и Законът за биологичното разнообразие\", каза пред \"Дневник\" Боян Петров като реакция на обвиненията на сдружението. Според формацията от Банско предложените от него текстове, които предвиждат в плана да се запише конкретно инвестиционно намерение \"изграждане на втора кабинкова линия\", ще трябва да се подложат на  екологична оценка, а изработването й ще отнеме поне половин година. След това по думите им решението за екологична оценка ще бъде обжалвано \"от същите тези хора и организации, които предлагат това изменение и ще има съдебно производство поне още две години\". Едва след това щяло да се стигне до изходна позиция, до която правителството стигна на 28.12.2017 г., а целта била да се стигне два пъти до екологични оценки, които да са обжалваеми и ще забавят проекта допълнително или ще го обезсмислят.  От сдружението се обръщат към премиера Борисов с настояване да не се поддава на \"провокации и манипулации на зелените\", като не изключват вариант да блокират българо-гръцката граница.", "date": "2018.01.18", "title": "Сдружение от Банско \"привърза\" Боян Петров към партии"}
{"url": "https://www.dnevnik.bg/video/novinite_na_bnt/2018/01/18/3114963_video_drugite_novini/", "text": "На Атанасовден зимата се готви да се оттегли Знакът \"Е надежден\" ще се дава на коректни онлайн магазини Златните тракийски съкровища се завърнаха в Националния исторически музей Бляскави рокли от церемонията \"Златен Глобус\" отиват на благотворителен търг Игра на тронове от лед Сауната е полезна за сърцето", "date": "2018.01.18", "title": "Видео: Другите новини"}
{"url": "https://www.dnevnik.bg/bulgaria/2018/01/18/3114980_sudut_okonchatelno_otne_dostupa_do_sekretna/", "text": "Заместник- председателят на Националното бюро за контрол на специалните разузнавателни средства Георги Гатев ще трябва да напусне поста си. Това става известно, след като тричленен състав на Върховния административен съд (ВАС) отхърли жалбата му срещу решението на ДАНС за отнемане на разрешението му за достъп до класифицирана информация, съобщава  \"Капитал\" . Решението е секретно и не е качено на сайта на съда. То означава, че парламентът, който избра Гатев, ще трябва да посочи нов член на бюрото на негово място. Без допуск до класифицирана информация, той не може да работи. Допускът на зам.-председателя на НБКСРС беше отнет през юли миналата година от ДАНС по предложение на прокуратурата, след това  ДКСИ отхвърли жалбата на Гатев и потвърди отнемането,  след което той обжалва пред ВАС. Ако съдът потвърди решението на ДКСИ, това означава парламентът да отстрани Гатев от Бюрото за контрол на СРС, тъй като без допуск до класифицирана информация не може да бъде член на НБКСРС. Казусът възникна след  съобщение на прокуратурата през юли,  в което бяха описани няколко случая, които според обвинителната институция показвали, че \"член на бюрото\" /без да се споменава името му/ извършил нарушения, заради които се предлага на ДАНС да отнеме достъпа му до класифицирана информация\". Нарушенията се изразявали в срещи и подпомагане на магистрати да подадат заявления в НБКСРС за проверка дали са подслушвани незаконно. По-късно един от тях изрично и писмено опроверга твърденията на прокуратурата. А председателят на НБКСРС Бойко Рашков коментира, че целта на офанзивата срещу заместника му Георги Гатев е да няма реален контрол над СРС, за да могат службите и прокуратурата да ги прилагат когато и срещу когото им е угодно.", "date": "2018.01.18", "title": "Съдът окончателно отне достъпа до секретна информация на Георги Гатев"}
{"url": "https://www.dnevnik.bg/sviat/2018/01/18/3114986_tumna_koja_mjusjulmanski_simvoli_-_koi_se_chuvstva/", "text": "В Германия тъмнокожите,  жените със забрадки , хората, говорещи немски със силен акцент, и онези, чиито лица се отличават от тези на германците, се чувстват по-често и по-силно дискриминирани, отколкото други хора с миграционни корени. Това сочат резултатите от проучване, представено в Берлин от Експертния съвет на германските фондации за интеграция и миграция (SVR). \"Отскоро ли си в Германия?\" Мигрантите, които в рамките на изследването са отговорили, че са усещали дискриминация, посочват, че тя се проявява под формата на насилие, на обиди или като по-лошо отношение при търсене на жилище или работа. Мнозина признават, че са се чувствали дискриминирани и при действия или изказвания, които всъщност не са направени с лош умисъл. Става дума например за често задавания въпрос \"Ти всъщност от къде си?\" или \"Отскоро ли си в Германия?\". Според представителното проучване 17% от онези мигранти, които смятат, че изглеждат като германци, се чувстват ощетени заради произхода си. При онези, чийто външен вид издава миграционния им произход, обаче дискриминирани се чувстват много повече - цели 48%. Този показател е особено висок сред мигрантите, които говорят немски с акцент - 59%. Турците и мюсюлманите се чувстват особено дискриминирани В Германия дискриминирани се чувстват най-вече турците, става още ясно от проучването. Почти 54% от анкетираните  хора от турски произход  се смятат за ощетени въз основа на произхода си. 8% от тях се чувстват \"много силно ощетени\", а 15% - \"силно ощетени\". В останалите мигрантски групи делът на онези, които споделят, че са били дискриминирани, е по-нисък: 40% смятат, че са били дискриминирани заради произхода си. Според авторите на студията, особено важна роля при възприятието за дискриминация играе и религията. Така например мюсюлманите се чувстват доста по-често дискриминирани (55%), отколкото интервюираните християни (29%) или мигрантите, изповядващи друга религия (32%). Учените предупреждават, че ако при хората, които изглеждат като чужденци, постоянно се прави асоциация с чуждестранен произход, принадлежността им към Германия бива поставяна под въпрос. А това може да навреди на идентифицирането им с германското общество. Авторите на проучването подчертават, че премахването на тези механизми е от голямо значение за насърчаването на спойката в обществото. Огнища на конфликти Авторът на студията Алекс Витлиф, констатира, че субективното усещане за дискриминация невинаги отговаря на обективна дискриминация. Представеното изследване обаче все пак предоставя важна информация за ситуацията с чуждестранното население на Германия и огнищата на конфликти в обществото. Това е първата подобна студия в Германия. Тя е изготвена въз основа на отговорите на хората с миграционен произход, интервюирани през 2016 година в рамките на Интеграционния барометър на Експертния съвет на германските фондации за интеграция и миграция. В проучването са участвали общо 5396 мигранти.", "date": "2018.01.18", "title": "Тъмна кожа, мюсюлмански символи - кой се чувства дискриминиран в Германия"}
{"url": "https://www.dnevnik.bg/sport/2018/01/18/3114876_prezidentut_na_svetovnoto_koloezdene_prizova_za/", "text": "Президентът на Международния колоездачен съюз (UCI) Давид Лапартиен изрази надежда казусът с положителната проба на Крис Фрум за салбутамол да се разреши бързо. Французинът, който  беше избран на поста през 2017 г. , се надява всичко да завърши преди първата голяма обиколка за годината \"Джиро д'Италия\", която започва през месец май. Фрум вече обяви, че ще преследва спечелването на розовата фланелка, но съществува вариант той да бъде признат за виновен и дори да спечели, резултатът му да бъде отменен. \"Случаят не е добър за колоезденето, защото това е най-известният състезател, който имаме в момента. Надявам се всичко да се разреши преди Джирото, защото така всички ще са по-спокойни\", каза Лапартиен пред \"Нойе Цюрхер цайтунг\". Французинът твърди, че UCI не третира по специален начин звездата на \"Скай\", след като правата му не са спрени. Фрум  беше хванат с двойно повече количество  салбутамол след 18-ия етап на \"Вуелта Испания\" и тепърва ще трябва да изяснява случая. \"Ние се стремим да защитаваме интереса на всеки състезател. Както знаете, салбутамолът е такова вещество, че е разрешено в определени дози. Затова спиране на правата би било в разрез с правилата\", добави президентът на UCI. Случаят с Фрум раздели колоезденето, като някои състезатели открито се обявиха срещу британеца. Други пък като  Алберто Контадор  отказаха да вземат страна. Двукратният световен шампион (1991 и 1992 г.) и победител в Джирото през 1990 г. Джани Буньо защити британеца. Италианецът, който в момента е президент на асоциацията на професионалните състезатели (CPA), смята, че Фрум е \"невинен до доказване на противното\". \"Аз съм на неговата страна, но ако той не успее да докаже невинността си, ще трябва да си плати. Важното в случая е, че спортното правосъдие винаги решава бързо\", обясни Буньо. Един от противниците на Фрум и втори от \"Тур дьо Франс\" през 2016 година, Ромен Барде, не е съгласен с цялата ситуация. \"Не виждам как той ще се състезава все едно нищо не е станало. Случилото се с него е катастрофално за цялото доверие в колоезденето\", обясни френската звезда.", "date": "2018.01.18", "title": "Президентът на световното колоездене призова за разрешаване на казуса \"Фрум\" преди Джирото"}
{"url": "https://www.dnevnik.bg/zdrave/2018/01/18/3114978_zdravnoto_ministerstvo_si_e_postavilo_ambiciozni/", "text": "До края на месец март трябва да са готови всички елементи, с които гладко да се проведат преговорите между Българския лекарски съюз, здравното министерство и Националната здравноосигурителна каса за цените в здравеопазването през 2018 г. \"Смятам, че ще влезем в разговорите и ще ги финализираме успешно при налична, подредена нормативна база\", зави министърът на здравеопазването Кирил Ананиев пред депутатите от парламентарната здравна комисия по време на днешното й заседание. Дори още до края на февруари ще бъдат обновени медицинските стандарти и основният пакет медицински дейности и ще бъдат прегледани алгоритмите на клиничните пътеки за възможности за увеличаването им, изброи Ананиев. Заедно с това до пролетта трябва да са готови част от инструментите за повишаване на ефективността на разходване на средства в системата, които се чакат още от предишния кабинет \"Борисов\" например  централизираната електронна борса за лекарства , Националната здравна карта, регистърът за онкоболни. Предприети са сериозни стъпки и в изграждането на цялостната електронна здравна система, като проектът е подобрен с помощта на агенцията за електронно управление и \"усилено се върви по неговото изпълнение\", каза още здравният министър. От началото на годината Ананиев се е срещнал с представители и на иновативните и на генеричните дялове на фармацевтичната индустрия по въпросите за електронната борса и разходите за лекарства. \"Разходът за лекарства за миналата година е 986 млн. лв., а за тази година е предвиден 1 млрд. лв. Но няма да скрия, разбира се, че прехвърлихме един разход за аптеките за половин месец, който платихме още в първите дни на тази година\", обяви Кирил Ананиев. Министърът обобщи пред депутатите и, че са били изразходвани през миналата година за болниците и за лекарства. За лечебните заведения са били похарчени 238 млн. лв. над одобрената сума в бюджета, а за лекарства - 187 млн. лв. над предвиденото. Трябва да се поддържа баланс на плащанията в предвиденат рамка и няма как да се отчете дейността извън нея, коментира Ананиев в отговор на въпрос за  отмененото от ВАС ограничение за изплащане на надлимитните дейности на болниците . По-рано днес екипът на здравния министър е представил изготвения от ведомството план за оздравяване на  пред директора на лечебното заведение Орлин Цветков и началници на отделения в МБАЛ. Оздравителните действия, подобно на  тези за болницата в Ловеч , включват основно обединяване на отделения и оптимизация предимно на административен персонал. Не е предвидено съкращаване на лекари, но ще има намаление на легловата база – от 315 на 270 легла.", "date": "2018.01.18", "title": "Здравното министерство си е поставило амбициозни задачи за следващите два месеца"}
{"url": "https://www.dnevnik.bg/sviat/2018/01/18/3114784_avstriiskiiat_vunshen_ministur_podkrepi_bulgariia_za/", "text": "Имайки предвид успехите, с които България се справи с мигрантската криза през 2015 и 2016 г., Австрия е за встъпването на България в Шенгенското пространство и ще подкрепи присъединяването на България. Това каза австрийският външен министър Карин Кнайсл в София след разговор с българския си колега Екатерина Захариева. Точно месец след като оглави дипломацията на новото австрийско правителство, Кнайсл посрещна рождения си ден в София със срещи със Захариева и президента Румен Радев. \"Австрия е един от най-важните партньори на България. Радвам се, че имаме общи приоритети и сме заедно в тройката на председателството на Европейския съюз\", каза Захариева след срещата и заедно с Кнайсл изтъкна, че сред засегнатите теми са били европейската перспектива на Западните Балкани, миграционната политика на Европейския съюз и финансовата рамка на блока след 2020 г. \"Скъпа Екатерина, много съм щастлива, че днес на рождения си ден мога да бъда в твоята компания\", каза още  Кнайсл  на Захариева в началото на брифинга. Захариева каза, че двете държави ще се стремят екипите да са в постоянен контакт и да обменят информация, за да \"няма никаква пауза между двете председателства\", за да се приемат политики без никакво забавяне. Това е важно заради обсъждането на финансовата рамка на ЕС след 2020 г., което ще започне в София и ще продължи след предаването на председателството на Виена. \"Няма как страните, които са външни граници, да бъдат оставени сами\" Според Захариева двете са разговаряли и за политиките по предоставяне на убежище и нуждата от промени в Дъблинския регламент. \"България и нашето председателство ще положи всички усилия, за да се постигне съгласие\" за това как трябва да изглежда регламентът. \"Общи са разбиранията между България и Австрия, че трябва да положим всички усилия, за да защитим външните граници на Европейския съюз. Искам да благодаря на Австрия за приноса във \"Фронтекс\", за хората, които са тук, за да помагат в опазването на българската, но и на външната граница\", каза още Захариева и изтъкна, че е важно да се работи за бързо връщане на мигрантите в страните им по произход, но няма как държавите външни граници да бъдат оставени сами. \"Трябва да направим новата политика така, че да може да работи и в криза, а не да се налага, както се случи през 2015 г., да се взимат спешни мерки за разселване и квоти, които за съжаление разделиха мнението в ЕС и станаха една от причините за постигане на по-трудно съгласие по това досие.\" В заключение по тази тема българското председателство ще положи всички усилия за консенсус по това досие, за да може новата политика да работи и в нормални условия, и в криза, обобщи Захариева. След коментарите на Захариева за миграцията австрийският първи дипломат изрази \"уважението си към работата на българското правителство и българските политици за всичко, което постигнаха през 2015-2016 г., когато беше труден момент за мигрантските потоци и България се оказа в позицията на транзитна страна\". Тя каза, че е необходима широка реформа, за да се защитят външните граници на Европейския съюз и че \"нямаме право да оставим сами държавите, които са на външната граница\". Турция и Западните Балкани Попитана от австрийски журналист дали България и Австрия споделят една и съща позиция по отношение на Турция, Захариева обясни, че \"има някои детайли в позициите, но има и много общи неща, като например, че Турция е много важен партньор за борбата с тероризма и кризата с бежанците\". Захариева отбеляза, че натискът върху българската граница е намалял с 84% след подписването на споразумението между Евросъюза и Турция през 2016 г. Тя определи Анкара като \"много важен партньор в икономиката, енергийната диверсификация и сигурност в Европейския съюз\". Членството в ЕС обаче изисква \"изпълнение на ясни условия, които няма как да се заобиколят и всяка страна, която иска да бъде член на ЕС, трябва да се придържа към високите стандарти на върховенството на закона и защитата на човешките права. Но ние трябва да говорим с Турция, да водим диалог и да бъдем максимално близко.\" Кнайсл припомни, че на 25 януари заминава за Истанбул за среща с турския си колега Мевлют Чавушоглу. \"Искам да се присъединя към мнението, че диалогът е най-важният в момента. Но по отношение на присъединяването на Турция - това е друга тема и друго досие\", отбеляза австрийският външен министър. В програмата на новото австрийско правителство се казва, че кабинетът ще е против членството на Турция в евросъюза. Двете уточниха, че София и Виена ще работят по посока на интеграцията на Западните Балкани, тъй като европейската перспектива е единствената им възможност за стабилност, просперитет и демокрация. Трудов пазар и помощи Попитана за ограниченията в достъпа до трудовия пазар и социални помощи, които да засягат и европейски граждани, и за новодошли в страната, тя каза, че с въпроса вероятно се имат предвид ограниченията в достъпа до помощи за новодошли в страната ( също заложени в програмата ) и е \"необходима всеобхватна реформа, за да се преодолеят различията\". Малко след изборите, които създадоха коалицията между Австрийската народна партия и Партията на свободата, лидерът на последната и вече вицеканцлер Хайнц-Кристиан Щрахе заговори за възможността да бъдат въведени мерки, за да се затегне достъпът до трудовия пазар за граждани на източноевропейски държави, сред които има и членки на Европейския съюз. Впоследствие идеята не стана част от програма. На въпроса дали Австрия би направила компромиси в името на обща европейска политика за миграцията тя каза, че \"това наистина е един пакет, който трябва да се решава цялостно и с всичките му компоненти\".", "date": "2018.01.18", "title": "Австрийският външен министър подкрепи България за Шенген и защитата на границите"}
{"url": "https://www.dnevnik.bg/video/2018/01/18/3114719_video_dronut_koito_za_pruv_put_v_sveta_stana_spasitel/", "text": "Дрон спаси двама души, които плуваха недалеч от австралийски бряг, и това се случи за първи път в света, предададоха австралийски медии и \"Ройтерс\". Спасителната операция се случи на плажа \"Ленъкс хед\", популярен сред търфисти южно от Бризбън. Там спасители се приготяха за обучение как дронове да се използват при спасяване на плувци в беда. Обучението обаче се превърна в реалност, когато участници в него забелязаха, че двама души, плуващи отвъд безопасната зона, действително не могат да се върнат, каза в изявление местното австралийско правителство. Спасители разказват, че тогава пуснали дрона и го насочили към бедстващите. Операцията отнела точно 70 секунди, а когато плуващите стигнали до брега, били изтощени, но без никакви травми. \"Никога досега дрон не е бил оборудван с плаващо устройство, използвано за спасяване на плувци по този начин,\" каза Джон Бариларо, вицепремиер на щата Нов Южен Уелс, цитиран от \"Ройтерс\". По дмите му правителството на щата вече е инвестирало 343 000 за тестове с безпилотни устройства през декември. Австралия, по-голямата част от чиито 24 милиона жители живеят на брега, е регистрилала 291 случаи на удавяне от юли 2016 г. до същия месец миналата година. Това лято (в Австралия то започна през декември) е имало 40 удавници до момента, докато миналата година по това време .- 69.", "date": "2018.01.18", "title": "Видео: Дронът, който за пръв път в света стана \"спасител на плажа\""}
{"url": "https://www.dnevnik.bg/kultura/2018/01/18/3114931_ne_vaucheri_za_kultura_a_promiana_v_mediiniia_zakon/", "text": "Комисията по култура и медии отхвърли в зародиш идеята на депутатите от БСП всеки гражданин, навършил 18 години, да получава еднократен ваучер на стойност минимум 200 лева за посещение на културни мероприятия. Законопроектът бе взаимстван от италианския опит и според социалистите би инжектирал средства в културата и би изградил навици у младежта. По техни сметки би струвал на бюджета 15 млн. лв. Очаквано становището на Министерството на финансите по законопроекта бе отрицателно. Антон Кутев обаче се изуми, че законопроектът е отхвърлен и от Министерството на културата, твърдейки, че министърът Боил Банов подкрепил идеята в личен разговор. Според депутата от БСП законопроектът би обхванал 75 хил. души през 2019 г. и би могъл да върне вложеното обратно в културните институции. \"Парите даже ги има, но няма да се приеме, само защото се внася от БСП.\" От Министерството на културата смятат, че идеята не е прецизирана технически, няма анализ на ползите и цените на билетите не са причината за ниското потребление на култура сред младежта. Според Тома Биков и Евгени Будинов (ГЕРБ), ваучерът ще внуши, че изкуството е безплатно и обезценява труда на артистите. Пък и културата била твърде широко и абстрактно понятие, въпрос на вкус. \"И безвкусици\", вметна Александър Симов (БСП). Най-радикално се изказа председателят на комисията Вежди Рашидов, според когото не тези 200 лв биха върнали младежите по музеите, а промяна в медийния закон. Според бившия ресорен министър, а сега председател на медийната комисия в парламента, законът трябвало да вмени \"образователна форма на поведение\" на обществените медии. И даде странен пример, нападайки  повторно  културното предаване на БНТ \"Денят започва с култура\": \"Когато сутринта в кабинета на Мартинез   подписвам нови 5 години България да присъства в най-големия световен музей, откъдето минават 40 хиляди човека всеки месец, всеки ден, в същото време ми казват, отвори Канал 1. Има едно предаване, прекрасно е да има повече такива, \"Денят започва... с нещо\". Където се говори за закона за културното наследство. Колеги, в момента, когато аз като дете се радвам, че нещо за България става, става един професор и най-искрено си ме плюе на майка и на баща. Ами как да възпитаме децата?...\" Става дума за гостуването на скулптора Велислав Минеков в обществената БНТ от 30 юни 2016 г.. В момента Рашидов го  съди за клевета.  Същото предаване бе повод за  един от големите скандали  във втория мандат на Рашидов, който се обърна писмено към водещия с репликата:  \"А колкото до водещия Георги Ангелов, съветвам го да не иронизира толкова често държавата, на чиято ясла е и неговата заплата.\" Изказването на Рашидов причини сподавени иронични усмивки в залата, но не и коментари от депутатите. Законопроектът бе отхвърлен с 4 гласа \"за\" срещу 11 въздържали се. На същото заседание бяха приети промени в Закона за филмовата индустрия, които го хармонизират с европейските директиви.", "date": "2018.01.18", "title": "Не ваучери за култура, а промяна в медийния закон ще върне младежите в музеите, смята Рашидов"}
{"url": "https://www.dnevnik.bg/sviat/2018/01/18/3114245_makedonskiiat_prezident_otkaza_da_podpishe_zakona_za/", "text": "Македонският президент Георге Иванов обяви, че няма да подпише Закона за употреба на езиците, който разширяваше употребата на албанския и други малцинствени езици наравно с македонския, предаде агенция МИА. В обръщение ден преди изтичане на крайния срок, който имаше, за да одобри или да наложи вето, той каза, че текстът е \"противоконституционен\", а и е бил гласуван в отсъствието на опозицията. \"Вместо в дух на диалог и съжителство да градим мултиетническо общество чрез справедливи и приети от всички закони, ние приемаме несправедлив и репресивен закон, който фаворизира само албанския език,\" каза Иванов. Той също така изтъкна, че прилагането му в държавните органи - от които ще се изисква във всеки момент да са способни да осигуряват комуникация на албански и при нужда на други малцинствени езии - \"е твърде скъпо\" и ще доведе то \"цялостна блокада и нефункционалност\" на институциите. Той отбеляза и че законопроектът е отбелязан с европейско знаме, без за неговото въвеждане да има европейска директива. \"Македония ще стане единствената страна, която сама си поставя условия за членство в ЕС, които никой не иска,\" добави Иванов. Ветото му, което беше очаквано, означава, че депутатите ще имат още едно гласуване на закона, след което, ако отново го приемат, той ще е принуден да го подпише. Текстът може да бъде отнесен и до Конституционния съд. Какво се променя в Македония с новия закон,  можете да прочетете тук .", "date": "2018.01.18", "title": "Македонският президент отказа да подпише Закона за езиците"}
{"url": "https://www.dnevnik.bg/sport/2018/01/18/3114250_chelsi_se_promukna_v_chetvurtiia_krug_na_fa_kup_sled/", "text": "Челси\" продължава с неубедителното си представяне от началото на 2018 г. и след  трите поредни равенства във Висшата лига , сините не успяха да победят и \"Норич\" в преиграването от третия кръг на ФА къп. Шампионът на Англия се нуждаеше от дузпи, за да пречупи \"канарчетата\" и да се класира напред. Тимът на Антонио Конте показа припряна и нервна игра и в големи периоди от срещата не беше на висота, а за капак завърши с девет души заради червени картони на Педро и Алваро Мората. При дузпите обаче опитът си каза думата, а вратарят Вили Кабайеро спаси изстрела на Нелсон Оливейра. Всички футболисти на \"Челси\" бяха точни от бялата точка и пратиха тима в четвъртия кръг на надпреварата. Както и в  първия мач на \"Кароу роуд\"  \"канарчетата\" предложиха смела игра и въпреки, че се защитаваха, не го правеха дълбоко в собствената си половина. Отлично подредени от мениджъра си Даниел Фарке, гостите опитваха да пресират финалиста в турнира от миналия сезон и при всяка удобна възможност да го атакуват. \"Челси\" доминираше през първата част, но въпреки че имаше 62% притежание на топката не успя да преодолее вратаря Гън. През втората част сините тръгнаха по-смело в атака и само десет минути след подновяването на играта поведоха. Хубав пробив отляво на Кенеди доведе до остро центриране, което беше засечено от Миши Бачуай – 1:0. Шампионите опитаха да увеличат аванса си и да си гарантират спокойно доиграване на срещата, но това не се случи. В 62-ата минута Педро опита елементарно да си спечели дузпа, но падането му в наказателното поле беше оценено с жълт картон от рефера Греъм Скот. Конте пусна на терена и звездите си, които получиха почивка Мората, Андреас Кристенсен и Н’Голо Канте, в опит да затвори мача. В самия край на срещата \"Норич\" се хвърли в атака, след като нямаше какво да губи, а това се увенча с успех. В четвъртата минута на добавеното време Джамал Люис засече с глава центриране на Тим Клозе и шокира шампионите, пращайки двубоя в продължения. Допълнителните 30 минути се играха на една врата, след като \"Челси\" притисна гостите. Много силни прояви обаче имаше Ангъс Гън, който е под наем при \"канарчетата\" от \"Манчестър сити\". Младият вратар, който е родом от Норич, спаси изстрели на Азар и Мората. Пропуските изнервиха сините и в рамките на три минути те останаха с двама души по-малко. Първо Педро получи втори жълт картон заради нарушение, а в последната минута на продължението Мората също опита да си изпроси дузпа. Първоначално нападателят получи жълт картон, но не спря да крещи на съдията и да протестира, заради което беше изгонен от Скот. При дузпите \"Челси\" не сгреши, като Вилиан, Давид Луиз, Аспиликуета, Канте и Азар бяха точни. За \"Норич\" Оливейра пропусна още при първото изпълнение, след като ударът му беше спасен от Кабайеро. В четвъртия кръг \"Челси\" ще играе с \"Нюкасъл\", като е домакин на \"Стамфорд бридж\". \"Не беше никак лесно в този мач. Преиграването винаги е по-нервно, знаеш, че нямаш право на грешка. Особено след тези червени картони стана много напрегнато, но е хубаво, че се класираме напред. Сега гледаме към първенството\", каза след срещата Еден Азар.", "date": "2018.01.18", "title": "\"Челси\" се промъкна в четвъртия кръг на ФА къп след успех с дузпи над \"Норич\""}
{"url": "https://www.dnevnik.bg/politika/2018/01/18/3114112_dogovorut_za_dobrosusedstvo_s_makedoniia_shte_bude/", "text": "Законопроектът за ратифициране на договора за приятелство, добросъседство и сътрудничество между България и Македония ще бъде гласуван от парламента днес. Очаква се той да бъде одобрен единодушно, както през лятото бе приетата декларация в подкрепа на договора. В понеделник договорът  бе ратифициран  от македонския парламент. Той бе  подписан на 1 август м.г.  от македонския премиер Зоран Заев и българския му колега Бойко Борисов на церемония в Скопие. Тогава двамата отказаха да говорят за \"отстъпките\", които София и Скопие са направили, за да подпишат документа, и изразиха желание да \"гледат напред\", за да се уверят, че и Македония, и Западните Балкани имат европейска перспектива. Договорът бе подписан след дългогодишно отлагане, а с него двете страни официално признават, че имат \"обща история\". Тогава Борисов каза, че документът трябва да сложи край и на  антибългарската пропаганда  в Македония. Обсъждането на договора, който се очаква да отвори вратите на Македония към евроинтеграция, започна преди повече от 10 години.", "date": "2018.01.18", "title": "Договорът за добросъседство с Македония ще бъде ратифициран днес"}
{"url": "https://www.dnevnik.bg/zelen/2018/01/18/3113196_grajdani_v_nad_20_grada_shte_protestirat_pak_v/", "text": "Граждани в над 20 града в страната и в чужбина ще протестират отново в защита на Пирин тази вечер. Петото поред шествие в столицата ще започне от площад \"Независимост\", а локациите в другите градове са посочени на страницата на  събитието \"Ден 5: Да защитим Пирин, Да защитим държавата!\" . Освен българи в страната срещу промените в плана за управление на парка излизат и граждани в Берлин, Брюксел, Лондон и Оксфорд. Предишният протест в защита на Пирин на 11 януари събра впечатляващо множество граждани в София, невиждано от протестите срещу кабинета \"Орешарски\" през 2013 г. Протестиращите продължават да настояват за отхвърляне на решението на Министерския съвет от 28 декември 2017 г. за промени в плана за управление на парка, с което се отварят възможности за застрояване на 48% от Национален парк \"Пирин\". Протестиращите искат и оставка на министъра на околната среда и водите Нено Димов, който предложи това решение, както и да се изясни собствеността на концесионера на ски зона Банско. Организаторите от коалиция \"За да остане природа в България\" посочват, че решението на кабинета по казуса \"Пирин\" нарушава директивите на Европейския съюз за стратегическата екологична оценка, за опазване на птиците и за местообитанията; противоречи на българското законодателство: Закона за опазване на околната среда, Закона за биологичното разнообразие и Закона за защитените територии; обслужва олигархичните интереси на концесионер, който е прикрит зад офшорно дружество в Кипър, чийто собственик е безработен. Те предупреждават, че промените дават възможност за изсичане на вековни гори и за мащабно строителство в обект, представляващ световно природно наследство, защитено от ЮНЕСКО.", "date": "2018.01.18", "title": "Граждани в над 20 града ще протестират пак в защита на Пирин"}
{"url": "https://www.dnevnik.bg/bulgaria/2018/01/18/3114200_jult_kod_za_silen_viatur_e_obiaven_v_cialata_strana/", "text": "Жълт код за силен вятър е в сила за цялата страна, сочи справка на сайта на Националния институт по метеорология и хидрология. Очаква се северозападният вятър да бъде със средна скорост 14-19 м/с и пориви до 24 м/с. От института съветват хората да бъдат внимателни за летящи във въздуха предмети. Очаква се валежите да спират, а привечер и облачността ще започне да се разкъсва и намалява. Температурите ще се понижат и максималните ще са предимно между 0 и 5 градуса. В планините ще бъде облачно, ветровито, преди обяд с валежи от сняг. Ще духа бурен, по-високите и открити части ураганен северозападен вятър. Максимална 1200 – минус 5, на 2000 м – минус 9.", "date": "2018.01.18", "title": "Жълт код за силен вятър е обявен в цялата страна"}
{"url": "https://www.dnevnik.bg/bulgaria/2018/01/18/3106388_dnes_e_atanasovden_zimata_zapochva_da_si_otiva/", "text": "Православната църква почита днес паметта на свети Атанасий Велики. Празникът е известен като Атанасовден. Роден през 295 г., на 23-годишна възраст Атанасий е ръкоположен за дякон и участва в Никейския Вселенски събор. Пет години по-късно придобива епископски сан. Като архиепископ на гр. Александрия той се включва активно в борбата срещу арианската ерес в християнството. Умира на 2 май 373 г. Общоразпространената българска легенда представя двамата братя близнаци  Антон  и Атанас като братя ковачи. Преди много години, когато ковашките клещи още не били изобретени, те работели в ковачницата си. Желязото прегаряло в пещта и тогава св. Атанас бръкнал и го хванал с голи ръце. Но после погледнал към кучето, което лаело със свити отпред лапички, и мигом бил осенен от идеята да измайстори клещите по подобие на кучешките крачета. Оттогава и останал обичаят двамата светци да се тачат като покровители на ковашкия занаят. Според друго народно предание св. Андон и св. Атанас са господари на чумата и на други тежки епидемични заболявания. Често светците се наричат бащи на чумата, тъй като болестта се била родила на техния празник, известен в Северна България като Лелинден, Ден на цвекьето или Сладки и медени - табулизирани местни названия на чумата, употребявани от народа за умилостивяването на болестта. През двата дни стопанките не похващат никаква работа, не предат и не плетат, не варят боб и леща, спазват полово табу, за да не разсърдят чумата, шарката и синята пъпка. В ранно утро те месят тесто и раздават \"чумни светци\". Питите се дупчат отгоре с масур или вилица, за да не се \"надупчват\" децата от шарка. Българите наричат Атанасовден \"сред зима\", тъй като народното поверие гласи, че след празника зимата си отива, защото св. Атанас се качвал на своя бял кон, обличал бяла копринена риза и се провиквал от Балкана: \"Иди си, зимо, идвай лято!\"", "date": "2018.01.18", "title": "Днес е Атанасовден, зимата започва да си отива"}
{"url": "https://www.dnevnik.bg/bulgaria/2018/01/18/3114144_sudebniiat_suvet_shte_obsujda_obshto_stanovishte_do/", "text": "Пленумът на Висшия съдебен съвет (ВСС) трябва да обсъди днес общото си становище по темата за \"вечните началници\" в съдебната система. Проблемът бе поставен пред Конституционния съд от  главния прокурор Сотир Цацаров, който се обяви \"за\" съдебната номенклатура.  Цацаров поиска тълкуване на чл. 129, ал. 6 от основния закон (\"Административните ръководители в органите на съдебната власт, с изключение на тези по ал. 2, се назначават на ръководната длъжност за срок от пет години с право на повторно назначаване\"- бел.ред.) и отговор на въпроса: \"Какъв е обхватът на израза \"с право на повторно назначаване\". Същността на проблема се състои в това може ли магистрат, който два мандата е бил на ръководен пост в определен орган на съдебната власт, след това да бъде назначен за трети път в друг орган на Темида. Т.е. след 10 години началнически мандат в един съд или прокуратура, същият магистрат да бъде избран за още 10 години начало на друг съд или прокуратура като по този начин кариерата на някои магистрати се състои само в председателство.  Според главния прокурор ветото в Конституцията е само за повече от два мандата начело на един орган на съдебната власт и няма пречка след това да бъде избран за ръководител на друга съдебна институция. В средата на октомври миналата година съдийската колегия промени практиката на предшествениците си и забрани \"вечните шефове\" в съда и прокуратурата. С осем гласа \"за\" и пет \"против\" бе решено, че конституцията позволява максимум два поредни ръководни мандата, независимо дали те ще са в един или в различни органи на съдебната власт. Прокурорската колегия също декласифицира кандидат от конкурс за апелативен прокурор във Варна, защото два мандата е бил ръководител на друг съдебен орган. Предишният състав на ВСС не виждаше проблем в \"постоянните шефове\" и в мандата му бяха гласувани няколко такива назначения. Мотивът им бе, че основният закон не позволява някой да изкара три поредни мандата в един и същ съд, но проблемът отпада, ако третият и следващите мандати са в различен съдебен орган. Така се създаваше ръководна номенклатура в съдебната система. Повече четете  тук . Конституционният съд вече допусна делото за разглеждане и поиска становища. Докладчик е Филип Димитров.", "date": "2018.01.18", "title": "Съдебният съвет ще обсъжда общо становище до Конституционния съд за \"вечните началници\""}
{"url": "https://www.dnevnik.bg/sviat/2018/01/18/3114179_grafika_na_denia_godina_po-kusno_samo_republikancite_i/", "text": "Година след встъпването си в длъжност, президентът Доналд Тръмп разделя американците и единствената група, която отчетливо изразява одобрение към него, е тази на републиканците. Като цяло по-благосклонно са настроени мъжете, отколкото жените, и хората с доход над 75 000 долара годишно. Подробни данни за отделните демографски групи по пол, образование, религия, раса и политически убеждения можете да видите в графиката на агенция \"Ройтерс\". Допитването на \"Ройтерс\"/\"Ипсос\" за рейтинга на президента се провежда всяка седмица от януари 2012 г. насам и е изключително точно. Респодентите дават оценка за множество политики на администрацията. (Те са изброени в секцията \"Теми\" вляво или се показват в хамбургер менюто вдясно, в зависимост от ширината на екрана ви.) Това е най-сложната и наситена с информация графика, която \"Дневник\" е публикувал, поради което тя изисква повече време от читателите за запознаване с нея. Таблиците са интерактивни и при минаване с курсора на мишката върху тях, можете да видите допълнителни подробности. Ако не виждате менюто с теми на допитването вляво от графиките, потърсете хамбургер менюто вдясно.", "date": "2018.01.18", "title": "Графика на деня: Година по-късно само републиканците и богатите харесват Тръмп"}
{"url": "https://www.dnevnik.bg/evropa/2018/01/18/3113995_makron_shte_poiska_velikobritaniia_da_si_plati_za_da/", "text": "Париж и Лондон ще подпишат нов договор за имиграцията на среща между френския президент Еманюел Макрон и британския премиер Тереза Мей във Великобритания днес, предаде \"Ройтерс\", позовавайки се на френски източници. Договорът ще допълни, но няма да замести граничното споразумение от Туке от 2003 г., което си навлече критики във Франция, след като град Кале се превърна в сборен пункт за мигранти и бежанци по пътя им към Великобритания. Франция иска Великобритания да предостави повече пари и ресурси за справяне с притока на мигранти и намекна, че споразумението от Льо Туке може да бъде прекратено, ако не се постигне компромис или нова серия от договорености. Сделката от Льо Туке на практика позволи на Великобритания да установи граница във Франция, като британските гранични проверки се осъществяват на френска земя. Така Кале се превърна във временен дом на стотици мигранти, надяващи се да стигнат до Великобритания. Според френски служители споразумението облагодетелства Обединеното кралство. Още преди да бъде избран за президент, Макрон предупреди, че Франция не може да продължава да бъде британска \"брегова охрана\" и че иска сделката отново да бъде на масата за преговори. И двете страни може да се оттеглят от договора, което би означавало завръщане на твърдите национални граници. Според френски източник част от споразумението, което все още се обсъжда, ще са въпросите за непридружените деца, молбите за убежище, полицейското сътрудничество и евентуална британска подкрепа за икономическото развитие на региона на Кале. Британски депутати - привърженици на Брекзит, от управляващата Консервативна партия определиха като \"абсурдна\" възможността Лондон да плаща повече, като заявиха, че Великобритания предоставя допълнителна сигурност за Франция, включително гранична инфраструктура. По-разно тази седмица Макрон заяви  по време на посещение в град Кале , че няма да позволи появата на нов временен лагер на мигранти в северния град. Той отбеляза, че иска да договори с Лондон по-добро полицейско сътрудничество за справяне с мигрантите във френския пристанищен град, както и отпускането на повече британски средства за развитието на Кале.", "date": "2018.01.18", "title": "Макрон ще поиска Великобритания да си плати, за да запази сделката за мигрантите в Кале"}
{"url": "https://www.dnevnik.bg/zelen/2018/01/18/3113892_ako_susedut_gori_gumi_ili_kude_se_podava_signal_za/", "text": "Гъст черен или тъмносив пушек и тежка задушлива миризма - това е обичайната атмосфера за много квартали на София, когато започне отоплителният сезон. Причината - практиката в частни домове, заводи, автосервизи и на публични места да се палят отпадъци, гуми, метали, кабели, дрехи, пластмаси и моторни масла, които заедно с твърдото битово гориво да се използват за отопление.  Горенето на подобни материали е забранено от закона, защото замърсява тежко въздуха и вреди на здравето на хората. ., а институциите уверяват, че извършват проверки денонощно. Означава ли това, че ако сигнализирате, че съседът гори гуми в двора и вие не можете осми час да си проветрите стаята, без да се разкашляте още с отварянето на прозореца, нарушителят ще бъде наказан? Краткият отговор е \"Не, ако огънят гори в частния му имот\" и \"Може би, ако е на публично място\".  Сигналите и проверките Проверките се извършват от Столичния инспекторат и от Регионалните инспекции по околната среда и водите, които приемат сигнали денонощно. Само те могат и да налагат глоби за нарушения. Сигналите към софийския     и водите (РИОСВ - София) се подават на телефони 02/ 856 51 51 (от 9 до 17 ч), 0887 787 484 (денонощно ) или чрез електронната поща - на  riosv@riew-sofia.org . Екипите, сформирани със заповед на директора, ходят на място по сигнали денонощно, обясниха от инспектората в отговор на въпроси на \"Дневник\". За останалите градове  телефоните за сигнали могат да се намерят на страниците  на регионалните инспекторати. Екипите работят по сигнали, свързани със замърсяване на водите и на въздуха от различни производствени източници, нерегламентирано изхвърляне и изгаряне на отпадъци от производствени обекти, незаконен добив на инертни материали (пясък и баластра), притежаване и търгуване със застрашени животински и растителни видове и др. Ако установят нарушение, дават предписание на нарушителя или съставят акт за административно нарушение, уточняват от РИОСВ - София.  приема сигнали и жалби на граждани и юридически лица писмено на адрес  inspectorat@inspectorat-so.org  или на денонощния телефон 02/987 5555. Изискването е подаващият сигнала да даде телефон за връзка, име и фамилия и точен адрес на мястото, където според него се извършва нерегламентирано горене. За да направят проверка и да наложат санкции обаче инспекторите трябва задължително да са придружавани от полицай, независимо дали сигналът е за горене на материали на публично място или в частен имот. Причината е, че само органите на реда могат да изискват лични документи, за да бъде наложена санкция на извършителя на нарушение. Обаждане на спешния   препраща подателите на сигнали към Столичния инспекторат. Частният имот като крепост Причината да няма наказани за горене на гуми или други материали се оказва ... частният имот. Според действащото законодателство нито служителите на столичния инспекторат, нито на регионалните инспекции по околната среда, имат право да проверяват какво се гори в частни имоти, обясниха от двете институции. За проверки в частни имоти служителите на Столичен инспекторат трябва да бъдат допуснати от собствениците или да разполагат в прокурорска заповед. От инспектората казаха за \"Дневник\", че за последната година не им е бил отказан достъп до частен имот, но пък и за битово горене на отпадъци в тях. Причината е, че инспекторите могат да удостоверят нарушение единствено ако станат свидетели как някой хвърля в огъня или заварят боклук край горящо огнище, който видимо е подготвен да бъде изгорен.", "date": "2018.01.18", "title": "Ако съседът гори гуми, или къде се подава сигнал за мръсен въздух"}
{"url": "https://www.dnevnik.bg/sport/2018/01/18/3114050_ronaldinyo_-_usmihnatiiat_futbolen_genii_s_2_promila/", "text": "Това е посланието, което вратарят Икер Касияс отправи към Роналдиньо след  новината за прекратяването на кариерата на бразилеца . Послание, което казва всичко. Или почти всичко. Защото за кариерата на Роналдиньо и футболното му наследство може да се говори много. Бразилският футболист се разделя формално с играта, макар завинаги да остава част от нея. Той ѝ  . Можеше да даде и много повече, но любовта към живота и забавленията го отведоха в друга посока. Почит към гения Новината за края на кариерата на Роналдиньо дойде от брат му Роберто Асис, който е и негов мениджър. Тя идва напълно очаквано, след като бившият бразилски национал не е играл професионален футбол от 2015 г. И въпреки това отзвукът, който предизвика, е красноречив за следата, която атакуващият полузащитник оставя. Английският шампион \"Челси\" дори  припомни в \"Туитър\" гениалния гол на Роналдиньо от мача с \"Барселона\"  с текст: \"Изключителен гол, независимо кого подкрепяте\". Много силни думи отправи звездата на ПСЖ и \"селесао\" Неймар. \"Роналдиньо, каква чест да бъда част от твоята история. Винаги ще помня твоята радост на терена. Ти  . Благодаря за всичко, което направи за почитателите на футбола.\" Футболната класа на Роналдиньо вдъхнови отборите, в които игра. Той поведе \"Атлетико минейро\" към историческото първо и единствено до момента изкачване на върха в Копа Либертадорес през 2013 г. Бразилецът е единственият футболист в историята, който в кариерата си е печелил световното първенство, Шампионската лига, Копа Либертадорес и \"Златната топка\". Отделно могат да се изброят още куп индивидуални и отборни успехи. Но това е за сухата статистика. Извън нея остава най-важното - споменът за таланта и футболната радост, която бразилецът излъчваше на терена. \"Играта ми се основава на импровизация. Често, нападателят няма много време да мисли. Имаш секунда, много рядко повече, за да решиш дали да дриблираш, да стреляш или да подадеш наляво или надясно. Инстинктът задава заповедите\", каза преди време Роналдиньо. В друго свое бележито изказване той посочва, че \"футболът е пълен с емоции и нови изживявания всеки ден\". \"Имах късмета да участвам в най-големите състезания като олимпийските игри, спечелването на световното първенство също остава незабравимо. Загубихме на олимпийските игри и спечелихме световното, но никога няма да забравя и двете усещания.\" Бразилецът е казвал, че голяма част от триковете, които е използвал, са заимствани от футзала, където пространството е много по-малко и се изисква по-добър контрол. Видео с уменията му от 2005 г. стана първото, което мина 1 милион гледания в You Tube, припомня \"Марка\". Тогава Роналдиньо, който вече беше в \"Барселона\", участва в реклама на \"Найки\". Самба в кръвта Паметна остава информацията от ноември 2011 г., когато бразилските медии съобщиха, че  Роналдиньо е подал молба пред местните власти да изгради тунел от дома си до дискотеката , която си купил на отсрещния тротоар на улицата. По това време той беше футболист на \"Фламенго\". Тогава обясни, че идеята му се основавала единствено на стремежа за по-голяма лична сигурност. Хрумването всъщност добре описва Роналдиньо - гениален футболист с огромна любов към живота и забавленията. В годините е участвал в карнавали, тържества, пял е, играл е плажен футбол... \"Никога не съм си представял да правя нещо друго извън футбола. Но сега, премисляйки спокойно, ако не бях станал футболист, щях да съм музикант\", казва Роналдиньо. За радост на почитателите на футбола, пътят му го отведе към терените. Една от малкото свои мечти, които не успя да постигне, е да стане шампион в Бразилия. Много пъти заради любовта си към живота остави въпроса: \"Какво щеше да стане, ако...\". Отговори обаче е по-добре да не се търсят, защото Роналдиньо направи достатъчно, като даде на футбола усмивката и страстта си към играта.", "date": "2018.01.18", "title": "Роналдиньо - усмихнатият футболен гений с 2 промила самба в кръвта"}
{"url": "https://www.dnevnik.bg/bulgaria/2018/01/18/3113514_dnevnik_tursi_nov_redaktor/", "text": "Когато сутрин се приготвяте за работа,  \"Дневник\"  вече ви съобщава новините. Когато вечер решите да се оттеглите от виртуалния свят, защото е време за лягане, новините още не спират. Да не говорим за моментите, когато има извънредни събития... Почти денонощно екип от редактори, репортери и фоторепортери се грижи най-важните и интересните истории от България и света да стигат до читателите бързо, точно и пълно. Сега Искаме към екипа да се присъедини човек с интерес към вътрешната политика, съдебната власт, управлението на публичния сектор, образованието, здравеопазването и пенсионната система. Редактор, който познава добре информационните сайтове и агенции и който може да преценява кои новини за кого са важни и защо. И който има поглед към новините и от други сфери, за да не пропуска нищо наистина важно от света, спорта или развлекателната индустрия. Ако не се отказвате да търсите отговори на важните въпроси, независимо от мълчанието на институциите. Ако познавате журналистическия адреналин да се отразяват значими събития в реално време... Бихме искали да работим с вас. Може да създадете или редактирате текст до ясно и кратко съдържание. Имате поне една година опит като редактор в медия. Може да предадете новина в 140 знака. Английският е задължителен, а всеки друг език, който владеете, е плюс. Оценяваме, ако сте активен в социалните мрежи и ползвате интернет през телефона си. Интересът към снимане също е предимство. karieri@dnevnik.bg \"Дневник\" ще се свърже само с кандидатите, одобрени след предварителния подбор.", "date": "2018.01.18", "title": "\"Дневник\" търси нов редактор"}
{"url": "https://www.dnevnik.bg/analizi/2018/01/18/3113816_za_istanbulskata_konvenciia_i_drugi_demoni/", "text": "Социалната и въобще житейската роля на мъжа се дефинира най-лесно като антитеза на тази на жената. И докато женската социална роля до известна степен е предопределена биологично от майчинството, то мъжката е значително по-флуидна и зависима от външни фактори. \"Мъжката роля в обществото, която в сравнение с биологическата сигурност на женската винаги е била абстрактна, трошлива и сложна, става несигурна\" пише още Маршал Маклуън в \"Механичната булка\" (1951). Дали не е това гледната точка, която най-точно може да обясни притеснението, граничещо с истерия, което демонът \"джендър\" и всички свързани с него аспекти (хомо-, транс- и интрасексуалност, еднополови бракове, \"трети пол\", защита на правата на жените и т.н.) поражда в съвременното българско общество? Ако разгледаме агентите, които най-яростно и кресливо защитават \"класическите семейни ценности\", ще установим, че това са най-вече мъжко-конотирани институции и групировки: фашизоидни формирования, Църква, Мюфтийство, консервативни и националистически партии. Парадоксално, в България в последните две категории попадат управляващи партии, както и социалистическата, като фактът, че нейната лидерка е жена, на практика не променя нищо. Ако пък се обърнем към специфичните особености на съвременното ни общество, които до голяма степен го отличават от демократичния западен свят, виждаме следното: - корупция, мафиотизирани държавни структури, неработеща и несправедлива съдебна система и съответно липса на правила и предпоставки за честно състезание между гражданите; - демографски срив, затормозена и неефективна система за здравеопазване, масова емиграция - все фактори, пораждащи ирационален страх от \"различните\" - такива, които или \"не могат\" (хомосексуални) или \"не бива\" (от други раси или етноси) да се възпроизвеждат; - разпадане на морала, девалвация или направо липса на естествени ценности като доброта, порядъчност и честност - развитие, което следва и от несъстоялия се обществен разговор и липсата на смела преоценка на тоталитарното ни минало. Съвместното действие на изброените фактори пропива обществото ни с чувство на До голяма степен на тях се дължи и масовото неразбиране на концепцията за разлика между социален (gender) и биологичен (sex) пол. Социалната роля на глава на семейството, традиционно приета за \"мъжката\" роля, у нас е размита и - в условията на несигурна, слаба и преобладаващо сива икономика - еднакво трудна до невъзможна за повечето членове на социума. Майчинската, или традиционно \"женската\" роля, не получава достатъчна институционална и обществена подкрепа, така че повечето майки и бащи са принудени я да съвместяват наравно с усилията за изхранване на семейството (\"мъжката\" роля). Тъй като социалната система не предлага адекватна помощ при отглеждането на деца, като осигурен достъп до детски заведения, детски надбавки на смислена стойност или пък прехвърляем или индивидуално регулируем отпуск по майчинство, същностната роля на \"майката\" масово се поема от трети лица – по-възрастни роднини или детегледачки. Така трудно могат да бъдат дефинирани и диференцирани и по необходимост се отъждествяват с материални, веществени белези – биологични или културологични, традиционно наследени от \"време оно\". Например: Мъжът притежава пенис, акъл и физическа сила (както и изконното право да я прилага), той е хетеросексуален, носи панталон и не слага червило. Жената притежава бюст и вагина, по важните въпроси обикновено си мълчи и освен това ходи на токчета. Докато джендър-концепцията има предвид нещо съвсем друго. Например: Госпожа Х има успешен бизнес, тя прекарва голяма част от времето си на работното място, печели добре и от нея зависи финансовото благополучие на семейството. Госпожа Х притежава вагина и е от женски биологичен пол, но нейната социална роля е \"мъжката\". Господин Х е графичен дизайнер на свободна практика, той работи предимно от дома си и се грижи за домакинството и децата. Господин Х притежава пенис, той е хетеросексуален и от мъжки биологичен пол, но неговата социална роля е \"женската\". При това нито госпожа Х има право да бие господин Х, нито пък той нея. А господин Y и господин Z, които живеят в партньорство и имат общо домакинство, а може би и дете, грижите за което разпределят помежду си по даден начин, са просто частен случай на горното.  Впрочем въвеждането на понятието \"социален пол\" по никакъв начин не се отразява на традиционното разбиране за ролите на жената и мъжа при зачеването и раждането на деца. Независимо от това обаче, за ужас на пазителите на свързаните с пола \"изконни\" ценности, междувременно механизмите за размножаване на човека търпят драстични промени. Вече не само хетеросексуални двойки с медицински или емоционални проблеми имат възможност да се сдобият с биологични деца, тази възможност е отворена и за хора в еднополова връзка или такива, които изобщо нямат (или не желаят да имат) партньор/ка.  Светът се променя, върви напред и се усъвършенства, остарелите разбирания се преразглеждат и което логично води до предефиниране на социални и юридически норми. Поради специфичните особености на българското общество, а оттам и на икономиката и политиката ни, то не успява да влезе в крак с тези промени. Конфликтът се задълбочава от факта, че България членува в елитарен клуб, който очаква от нея да кооперира, да участва наравно и малко или повече да се движи в общата посока. За целта обаче са необходими известни предпоставки, които да обхващат преобладаващата част от населението: икономическа сигурност или поне гарантирано оцеляване, доверие в държавните механизми, наличие на реален и авторитетен интелектуален елит, който да подтиква и регулира обществения диалог, както и адекватно на особеностите на епохата образование, осигуряващо модерно и поне донякъде свободно мислене на гражданите. Ако сега се върнем към демона на \"третия пол\" ще установим, че спорът май не се свежда до \"лошите\" срещу \"добрите\", независимо от разпределението на лагерите, а следва да се разглежда като (спомнете си истерията с бежанците) на боледуващо общество, затънало дълбоко в блато от битова и морална несигурност, разпад на ценностите и екзистенциален страх. В нашата държава, в която повечето пътища за честна личностна реализация са блокирани, най-лесният и често единствено възможен начин за остойностяване ценността на субекта и мястото му в обществото се базира на два вида фактори: от една страна на биологични, вродени, независещи от собствената воля белези като пол, сексуалност и раса; и от друга на строга дефиниция на това, което индивидът  е - например \"женчо\", \"дебела грозна феминистка\", \"хомо\" или пък \"циганин\". А концепцията за всеобщо равноправие заплашва да заличи точно тези псевдо-привилегии и така да отреже и последната пътечка за бягство от пълното обезценяване на личността. Ето защо гневът на \"истинските\" български мъже и жени срещу дразнители като Истанбулската конвенция според мен не представлява реален обществен дебат, направляван от сведущи авторитети и базиран на добре обмислени и обективно защитими аргументи. България е държава, която разчита на пропити от чувство за вина и безпомощност смс-и, за да лекува болните си деца и място, където мъже убиват съпругите си, за което биват осъдени на едва седем години затвор (ако въобще). Социалната система не може да осигури места в детска градина на бездруго малкото деца, образователната не може да ги опази от това да се избиват в училищата. Високите държавни постове в страната ни са заети от тлъсти \"мъжкари\" с неясно семейно и финансово положение и афинитет към блъскане на възрастни жени. В такъв контекст аргументите на политически партии, духовници и псевдо-специалисти за \"защита на традиционните семейни ценности\" звучат меко казано неубедително. Тези хора просто имат нужда да залъжат и отвлекат вниманието ни. По тази причина смятам, че колективният рев срещу измисления демон на \"третия пол\" и всички производни по темата не е резултат на искрен, дълбоко осмислен и праведен морализъм, а болезнен вик за помощ. Защото в обезверената и тежко ранена от липсата на перспектива и справедливост България здрав морал отдавна вече няма. Да не говорим, че здравият морал би застанал на страната на по-слабите, на лишените от права. Той обаче е заменен от една наистина красиво извезана, но прокъсана и окървавена кенарена фуста, под която се крие само отчаяние.", "date": "2018.01.18", "title": "За Истанбулската конвенция и други демони"}
{"url": "https://www.dnevnik.bg/video/s_dve_dumi/2018/01/18/3113498_kakvo_shte_poluchi_bulgariia_ot_evropredsedatelstvoto/", "text": "От две седмици България е председател на Съвета на Европейския съюз. Какво означава това, какви са задълженията и възможностите, които носи със себе си позицията - вижте във видеото. Още видео от рубриката \"С две думи\" -  тук.", "date": "2018.01.18", "title": "Какво ще получи България от европредседателството (видео)"}
{"url": "https://www.dnevnik.bg/zelen/2018/01/18/3113838_platete_mi_obratno_misstonkite_pirin_e_moi_i_na/", "text": "Живеем с толкова права и придобивки, за които не си даваме сметка и които предците ни не са имали. Приемаме ги за даденост. Началото на едва миналия век България посреща с доста по-малка територия. Тя не е включвала Пирин например, други земи също. Общото между всички тези неща е, че са били извоювани – често буквално и/или с кръв. Или с човешкото време и усилия на някакви хора. На някои от тях сега са кръстени булеварди, други не сме и чували, но ако не бяха те, нашият живот би бил друг.  Сега измерваме всичко в пари и акции, а нашите дядовци, че и някои баби само преди стотина години са го мерили в пушки. Звучи ни чуждо? Пирин е единствената наша планина, част от Световното природно наследство на ЮНЕСКО. Стойности. Цени. Активи... Неотдавна Никола Вапцаров - от рода на поета, спомена песента на банскалии, че \"Пирин е на Гоце, Даме и Тодор Александров\", защото \"те са кървяли за Пирин\". Та това всъщност искам да припомня - затова сега Пирин е наш. Защото някога едни прекрасни и достойни хора са оценили свободата му с живота си. Така че имаме отговорност. Не можем дори да си помислим да го остойностяваме. Той е на войводите. Той е и на Яворов. Същите тези многовековни дървета, които министрите и \"инвеститорите\" ни виждат в кубици дървесина, са виждали и домакинствали комитлъка на същите тези войводи и на хиляди четници, по чиито улици днес ходим, спомени четем и учим в училище. Те са нашите дядовци. Това не е никак отдавна – само преди стотина години. Нима ще допуснем да изсечем дърветата, под които са спали Яворов, Гоце, Даме, Тодор...  Тя се казва Катерина Цилка, от Банско е и тук, които знаят за аферата \"Мис Стоун\", могат да пропуснат пасажа, а за останалите ще се опитам да съм кратка или да гледат чудесния филм на Георги Дюлгеров \"Мера според мера\". Та: в самата зора на 20 век македоно-одринската революционна организация – в случая четата на Яне Сандански, Христо Чернопеев и Кръстьо Асенов, търсят начини да финансират борбата и започват за целта терористични и други актове. Един от тях е отвличането за откуп на важен чужденец. Избират възрастната американска протестантска мисионерка мис Стоун, а заедно с нея попада и прабаба ми – също протестантска възпитаничка. Става буквално световен медиен и политически скандал, който се тресе няколко месеца между Турция, България, Великобритания, САЩ, Европа... Насред всичко това на четата й се налага да открие, че прабаба ми е бременна... (не с дядо ми, а с първата си дъщеря, понеже често ме питат). Кадем ли, беля ли - и те се чудят. Четата обикаля и се крие цялата есен и зима на 1901 из Пирин, Гърция и къде ли още не, докато тя накрая ражда. Така това вероятно ще дойде единственото в света политическо отвличане с раждане. Баба ми кръщава момичето Елена, а четниците й добавят \"Късмет\". Така пише после и на гроба й: \"Елена Късмет\". Откупът от 14 500 златни! турски лири е платен и е колосална за времето си сума – днес май милиони. Златните лири се кръщават мисстонки, после, разбира се, и пушките, купени с тях. Двете жени са освободени, но вече са заразени с каузата. След години се озовават в Америка, където обикалят и правят сказки и срещи, в които споделят всичко, радват се на огромен интерес и печелят много симпатии. И двете са припознали освободителната кауза на революционерите и я разказват завладяващо.  След гореизложеното смятам, че имам пълното право над следното твърдение:  Прабаба ми финансира македонското освободително движение. Така че, уважаемо правителство и особено г-н министре Димов, Така че който ще го продава, подарява, развива, унищожава, изсича, остойностява, ако обича, да ми го плати обратно. Дължи и кръвнината на четниците. ", "date": "2018.01.18", "title": "Платете ми обратно мисстонките, Пирин е мой и на войводите"}
{"url": "https://www.dnevnik.bg/evropa/2018/01/18/3112588_germaniia_i_franciia_shte_opitat_da_dadat_tlasuk_na/", "text": "Окуражени от предварителното споразумение за коалиция между консерваторите на канцлера Ангела Меркел и Социаледмократическата партия, Германия и Франция ще се опитат да вдъхнат нови сили на изпадналите в застой реформи за Европейски съюз тази седмица със среща на финансовите им министри в Париж, предаде \"Ройтерс\". Петер Алтмайер, един от най-близките съюзници на Меркел, ще разговаря с френския си колега Брюно льо Мер днес. Ден по-рано водещи френски и германски икономисти представиха нови препоръки за реформа в еврозоната. Срещата е знак, че Берлин е подготвен да води разговори с Париж  успоредно с коалиционните преговори  между Меркел и социалдемократите, които може да започнат по-късно този месец,  ако членовете на ляовоцентристката партия  дадат зелена светлина на партиен конгрес в неделя. \"Имаме работещо правителство, което може и трябва да продължи да работи\", коментира пред \"Ройтерс\" Ахим Пост, зам.-председател на Социалдемократическата партия в парламента. По думите му проектът за коалиция, договорен в петък, ще отвори пътя за \"изместване на парадигмата\" за Европа от икономиите към повече инвестиции и работни места. Документът от 28 страници беше приветстван и от френския президент Еманюел Макрон, чиито планове за амбициозни реформи в ЕС, включително за промяна в управлението на еврозоната, претърпяха удар, след като Германия изпадна в политическа безизходица след изборите през септември. Черновата, която може да е основата за третата \"голяма коалиция\" на Меркел след идването й на власт през 2005 г., създава възможността за \"инвестиционен бюджет\" за еврозоната, жест към плановете на Макрон за бюджет, който да помогне на валутния съюз да се справи с външни икономически шокове. В него се призовава също спасителният механизъм на еврозоната да бъде превърнат в Европейски валутен фонд под парламентарен контрол и подчинен на европейското законодателство. В знак, че все пак има разделения между Берлин и Париж, в петък Макрон подстави под въпрос логиката на подобен фонд и подчерта необходимостта да бъде завършен банковият съюз на ЕС. Берлин обаче засега се съпротивлява срещу завършването на последната фаза от проекта – създаването на обща схема за гарантиране на депозитите.", "date": "2018.01.18", "title": "Германия и Франция ще опитат да дадат тласък на реформата в еврозоната"}
{"url": "https://www.dnevnik.bg/sviat/2018/01/18/3113987_erdogan_strelia_po_kjurdite_v_siriia_no_uluchva_rusiia/", "text": "Турският президент Реджеп Тайип Ердоган изглежда вече изпълнява заплахата си да започне бойна операция в сирийския град Африн. Според общоарабски и сирийски медии турски войски са нанесли вчера масирани удари по изградени в този анклав опорни пунктове на кюрдските \"Сили за защита на народа\" (YPG). Същевременно в небето над Африн са били забелязани самолети на ВВС на Турция. Засега няма съобщения за жертви и ранени сред населението, YPG и руските \"сини каски\", разположени в Африн. По данни от близкоизточни социални мрежи протурски формирования са нанесли сериозни щети и са осуетили настъпление на Сирийската арабска армия и  нейни съюзници в южната част  на провинция Идлиб. Там войските на Башар Асад се сражават, за да превземат стратегическата военновъздушна база Абу Духур. Но това май е само прелюдия към голямата война, подготвяна от Анкара и съюзнниците ѝ срещу отрядите на YPG в Северна Сирия. В слово пред парламента на 16 януари Ердоган заяви, че в мащабните бойни действия срещу кюрдските отряди YPG, смятани в Турция за терористични, ще се включат бойци на сирийската опозиция. И с тяхно участие ще се водят боеве не само в Африн, но и в Манбидж. Турски медии публикуваха вече планове как въоръжените сили на Турция смятат да превземат окръг Африн. В. \"Хабертюрк\" например писа, че преди сухопътната операция Анкара планира масиран въздушен удар по 149 обекта, където има отряди на YPG. По данни на изданието \"първата фаза на операцията може да трае до шест денонощия, а се предвижда едновременно с авиацията активно да се използва и артилерията, разположена по границата\". В. \"Миллиет\" уточнява, че след това ще започнат настъпление сухопътни сили от турската армия, главно с танкови подразделения. Според версията на Анкара тези страховити акции целят да попречат на инициативата на САЩ, насочена към създаване на т. нар.  сили за гранична сигурност (СГС)  въз основа на отрядите на YPG в Северна Сирия. Руска помощ за Африн Впрочем не е голяма тайна, че действащите в Африн кюрдски отряди за самоотбрана YPG в момента нямат много общо с американците. По данни на руското министерство на отбраната Москва е изпратила свои части в Африн още през септември 2017 г. и с помощта на военна полиция е изградила  наблюдателни пунктове , осигуряващи \"спазването на режима за спиране на бойните действия в т. нар. зона за деескалация\". Там е създаден Комитет за национално помирение, включващ представители на местните органи за самоуправление, на опозицията и на руския Център за помиряване на враждуващите страни. В знак, че Дамаск и Москва са представени в околията, на наблюдателните пунктове и ред други обекти са поставени знамена на Руската федерация и на Сирийската арабска република. Руски подразделения на военната полиция и пунктовете действат и в района на Манбидж. Видимо присъствие там имат и американците, също обявени за съюзници от YPG. Същевременно Ердоган, заплашил в понеделник да започне бойни действия в Африн и други кюрдски провинции, открито настоя съюзниците и приятелските страни \"да не препречват пътя на Анкара в борбата ѝ с терористичните формирования\". В противен случай, каза той, Турция не отговаря за евентуалните последици. \"Махнете знамената на страните си от зоните, където са разположени терористи, докато не ви си наложи лично да ви ги предадем. Скъсайте нашивките на своите армии от униформите на терористите, докато не се налага да заровим в земята тези, които са застанали рамо до рамо с въоръжените бунтовници\", заяви турският лидер. Към кого беше адресирано това обръщение - не е ясно. Но предишните заплахи на Анкара към кюрдите и силите на коалицията начело със САЩ може да се разглеждат и като послание към Русия. Защото, ако турската армия започне бойни действия в Африн и Манбидж, това ще застраши руските миротворчески подразделения. Гранични сили по сирийската граница (но не и в Африн) Същевременно САЩ, верни на двойствената си позиция за Сирийската арабска република, продължават да играят своята игра. Ред арабски вестници съобщиха подробно за тайно споразумение между Щатите и Сирийските демократични сили (SDF), според което например СГС трябва да получат преносими зенитно-ракетни комплекси (ПЗРК). С тяхна помощ SDF и техният стожер - отрядите от YPG, ще могат да отразяват евентуални въздушни заплахи. А може да бъдат заплашени и от турската, и от сирийската авиация. Твърди се, че първата партида американски ПЗРК за кюрдите е доставена миналата седмица в окръг Африн. Ако е истина, това поражда въпроса как са попаднали там. Нито Пентагонът, нито руското военно ведомство засега не коментират случая официално. Но вече е ясно, че силите за гранична сигурност, формирани на базата на SDF, наистина се създават с подкрепа от САЩ, защото на 14 януари това бе съобщено от коалиционното командване. \"Подразделения на SDF ще бъдат разположени по границите на районите, контролирани от SDF\", се казва в официалното комюнике.  В тези граници явно не влиза окръг Африн, поставен под протектората на Русия. Доста е спорно и положението на Манбидж, където има руски миротворчески наблюдателни пунктове. Но ако в случай на турска агресия кюрдите използват от тяхна територия американски ПЗРК, загубите и от двете страни ще са големи. Професор Дженгиз Томар, декан на факултета по политически науки в турския университет \"Мармара\", заяви пред Анадолската агенция, че три фактора определят \"причините Анкара да предприеме операция в Африн\". \"Това са опитът на терористите от YPG да създадат с подкрепа от САЩ 30-хилядни СГС, превземането на летище Абу Духур в провинция Идлиб от сили на режима на Асад и вероятността Русия да покани делегати от СДС на Конгреса на сирийския национален диалог в Сочи.\" Турция има собствени интереси в региона - също като Русия. В случая с Анкара интересите ѝ не се диктуват само от борбата с \"терористите\" от YPG. Турция има геополитически и икономически цели, непредполагащи подкрепа за целостта на Сирия. Тя се стреми да задържи териториите, заемани от протурската сирийска опозиция в Идлиб, Алепо, Латакия и други провинции, контролирани в момента от САЩ. Москва засега не обръща особено внимание на тези интереси. Но трябва да се отбележи, че ред проамерикански и протурски въоръжени групировки от сирийската опозиция заявиха тези дни, че няма да участват в  конгреса за национален диалог  в Сочи. /БТА", "date": "2018.01.18", "title": "Ердоган стреля по кюрдите в Сирия, но улучва Русия"}
{"url": "https://www.dnevnik.bg/sport/2018/01/18/3114217_ne_mislia_za_final_ili_polufinal_a_prosto_za/", "text": "Григор Димитров очаква труден мач с Андрей Рубльов от третия кръг на Australian Open. Световният №3 се изправя срещу руснака в петък в повторение на сблъсъка от US Open, когато  Димитров отстъпи на съперника си в три сета . След драматичната победа над кваликанта Макензи Макдоналд в пет сета, Димитров обясни, че най-важното за него е да се възстанови от двубоя. \"Играл съм с него (Рубльов) веднъж, той е доста млад, но е много талантлив. Удря топката много хубаво и много плоско. Определено е труден опонент, срещу когото да се изправя и знам, че мачът с него няма да е никак лесен. Сега обач съм доволен, че преминах през този тежък ден\", каза Димитров. Според световния №3 в момента той не мисли за полуфиналите или евентуален финал, най-вече заради слабата си игра срещу американеца Макдоналд. Въпреки това Димитров не спира да вярва, че може да стигне далеч в турнира. \"На този етап все още мисля за следващия съперник, гледам да не се фокусирам толкова далеч, макар че би било идеален сценарий за мен. Има много тенисисти в схемата, много от тях са опасни, а и всеки е дошъл тук, за да покаже най-добрия си тенис\", добави третият в световната ранглиста. Българинът обясни, че четвъртият сет срещу Макдоналд, в който  отстъпи с 0:6  не е повлиял на самочуствието му и се дължи изцяло на негови грешки. Българинът призна, че след това просто се е изключил и е изгубил концентрацията си. \"Има такива дни, в които нещата не ти се получават. Но трябва да отбележа и, че моят съперник игра добре. Може би в миналото щях да загубя този мач, но сега се събрах, радвам се, че този тежък ден е зад гърба ми\", каза Димитров по повод драматичния си успех във втория кръг. Димитров потвърди, че не се е чувствал добре при придвижването си на корта и не се е усещал, както на първия си  турнир за 2018 г. в Бризбейн . \"Мислех си, че играя добре. На тренировките всичко ми се получаваше, движех се добре, но сега не беше така и не мога да го скрия. От другата страна имаше пределно мотивиран тенисист, който знаеше, че няма какво да губи. Все пак той излезе на централния корт, в прайм тайма, срещу един от най-високо поставените и се показа пред света. Само уважение за него\". Световният №3 коментира и реакциите на  треньора си Даниел Валверду , които бяха много дискутирани в социалните мрежи. Венецуелският специалист преживя всяка точка в драматичния двубой с Макдоналд. \"Разбира се, че гледам към ложата, понякога само един поглед може да ти помогне, а ние се разбираме добре. Живеем заедно, тренираме заедно, храним се, говорим. Ние сме екип, така че знам колко му е тежко, когато правя грешки. Според мен е хубаво, че показва емоции\", завърши Димитров.", "date": "2018.01.18", "title": "Не мисля за финал или полуфинал, а просто за следващия съперник, каза Григор Димитров"}
{"url": "https://www.dnevnik.bg/biznes/2018/01/18/3114307_obshtinata_niama_mehanizum_za_kontrol_na_vitosha/", "text": "Столичната община няма собственост на Витоша, няма механизъм за контрол и затова може само да изслуша отделните институции. Това обяви в сутрешния блок на БНТ председател на общинския съвет Елен Герджиков. Обясни, че още преди 2 г. била създадена временна комисия в общината за проблемите на Витоша, защото се видяло, че те се задълбочават. Така Герджиков на практика обяви, че общината няма какво да направи и прехвърли проблема към нов план за управление на планината. Посочи, че има проект за него, но в момента отлежавал в екоминистерството, защото бил обжалван. Герджиков хвърли вината за ситуацията на приватизиралите преди години съоръжения, които не са заложили повече изисквания към фирмата, която ги е придобила. В договора пишело, че лифтът от Княжево не работи, но не било изискано той да бъде подновен. Записаните инвестиции от 500 хил. лв. били вложени още в първата година след приватизацията във въвеждането на електронна система за кабинковия лифт на Симеоново. Според Герджиков тъкмо заради лошия договор за приватизация се лансирали \"сценариите\", че нарочно не се развива Витоша, за да ходят хората в Банско.", "date": "2018.01.18", "title": "Общината няма механизъм за контрол на Витоша, обяви Елен Герджиков"}
{"url": "https://www.dnevnik.bg/bulgaria/2018/01/18/3114314_durjavata_ochakva_do_10_mln_leva_poveche_ot_vinetki/", "text": "Приходите от винетки тази година се очаква да бъдат с между 7 и 10 милиона лева повече от миналата, като стигнат 360 млн. лв, съобщи днес по БНТ министърът на регионалното развитие и благоустройството Николай Нанков. Той поясни, че прогнозите са на база забелязваната тенденция за ежегодно увеличаване на пътуванията средно с 15% на година. През 2017 година от винетки са събрани близо 352 млн. лева, или с почти 26 млн. повече от предходната. Над 240 млн. лева от тази сума идва от леките автомобили. Николай Нанков припомни, че с въвеждането на  тол системата , която през 2019 година трябва да заработи, основната финансова тежест ще се прехвърли към товарните автомобили, които и амортизират повече пътищата. Според министъра през първата пълна година работа на система, приходите от пътищата ще са около 1 млрд. лева. Годината на \"Хемус\" В отговор на въпрос, Николай Нанков каза, че вече се прави оценка на имотите, които трябва да бъдат отчуждени, за да се изгради  разширението на магистрала \"Тракия\" , в участъка между София и Пловдив. Министърът поясни, че в този участък движението е два пъти по-натоварено отколкото в отсечката между Пловдив и Стара Загора, и четири пъти по-интензивен отколкото между Стара Загора и Бургас. \"В пиковите летни дни между София и Пловдив преминават над 50 000 автомобила на денонощие\", поясни Нанков. Попитан за плановете за тази година, министърът обобщи, че това ще е годината на магистрала \"Хемус\". Очакванията са да започне изграждането на нови 26 километра от аутобана, като ще върви и проектирането на още 50. Ще се разгледа проекта на еколозите за \"Струма\" През есента предсрочно ще бъдат пуснати и нови 50 километра от магистрала \"Струма\" , обеща Николай Нанков. Попитан за идеята на еколозите през Кресненското дефиле да се направи пътно трасе, при което се разширяват вече съществуващите железопътни тунели, той поясни, че в нея има не малко ползи. Дали обаче може да се осъществи ще реши експертен съвет, който предстои да бъде свикан. Министърът припомни също, че от Национална компания \"Железопътна инфраструктура\" са против подобен проект, тъй като реализацията му означава спиране за четири години на железопътното движение между България и Гърция. Тунел под \"Петрохан\" е желан, но няма пари На въпрос за евентуален тунел под прохода \"Петрохан\", за изграждането на който настоява и нициативен комитет, събрал над 50 000 подписа , Николай Нанков каза, че е и той иска да има такова съоръжение, но за неговото изграждане не може да се разчита на пари от Европа. \"Така че отново тол таксите ще дадат шанс за реализацията и на подобна инвестиция\", допълни той. Коментирайки планираните големи ремонти тази година, министърът посочи, че ще бъдат обновени останалите тунели по магистрала \"Хемус\", както и \"Троянови врата\" на Тракия.", "date": "2018.01.18", "title": "Държавата очаква до 10 млн. лева повече от винетки тази година"}
{"url": "https://www.dnevnik.bg/na_put/2018/01/18/3113714_fotogaleriia_jivot_na_visoko_nivo_v_tel_aviv/", "text": "Ограниченото градско пространство и забързаният ритъм на живот в Тел Авив провокират жителите на града да използват по рационален, но и артистичен начин собствените си покриви. Фоторепортери на \"Ройтерс\" буквално се разходиха по покривите на израелската столица, където тече друг живот \"на високо ниво\".  На снимката: Художничката - приложничка Ана Ашури е превърнала покрива на дома си в работно пространство. ", "date": "2018.01.18", "title": "Фотогалерия: Живот на \"високо ниво\" в Тел Авив"}
{"url": "https://www.dnevnik.bg/skorost/2018/01/18/3114320_lend_rouvur_defendur_poluchi_osemcilindrov_motor_za/", "text": "Ленд Роувър\" ще пусне лимитирана серия на легендарния си модел \"Дефендър\", която ще се задвижва от осемцилиндров V-образен двигател. Предвижда се да бъдат произведени само 150 бройки от специалното издание, като поводът за неговото лансиране е навършването на 70 години от излизането на първия \"Дефендър\". \"Дефендър Уъркс\" V8 ще е най-мощната и най-бърза версия на легендарния кросоувър. Неговият петлитров атмосферен двигател генерира мощност от 405 конски сили и максиммален въртящ момент 515 Нм. За сравнение, стандартната версия на модела разполрага със скромните 122 к.с. и 360 Нм. Юбилейното издание на \"Дефенедър\" ще предлага ускорение от място до 100 км/ч за под 6 секунди. Максималната скорост е 170 км/ч. Автомобилът е снабден със скоростна кутия на ZF с осем предавки, като преработени са също спирачките и окачването. \"Дефендър Уъркс\" V8 e качен на 18-цолови алуминиеви джанти, на които са монтирани гуми с размер 265/65 R18. Купувачите на 150-те автомобила могат да избират между осем стандартни цвята. На разположение са и два матови, които могат да са контрастни и в тях да са издържани покрива, капачките на огледалата, радиаторната решетка, арките на калниците и буквите на предния капак. Фаровете са светодиодни. Салонът е издържан в кожа \"Уиндзор\". Монтирана е и модерни система за забавление. Купувачите могат да поръчат специалното изпълнение както за късата база на \"Дефендър\", така и за дългата. Цените тръгват от 150 000 лири.", "date": "2018.01.18", "title": "\"Ленд Роувър Дефендър\" получи осемцилиндров мотор за юбилея си"}
{"url": "https://www.dnevnik.bg/bulgaria/2018/01/18/3114312_detski_gradini_otchitali_kato_novoprieti_deca_koito/", "text": "Една система класира децата за прием в детските градини и ясли в София, а чрез друга се отчита финансирането на заведенията. Това показа в репортаж БиТиВи. Информацията в първата система е публична и през нея може да се видят поименно децата, приети в съответното заведение. Поддържаната от Министерството на образованието втора система обаче не е с публичен достъп. А тъкмо чрез нея директорите на детските градини отчитат дейността си и съответно получават финансиране. Проверка на медията показва, че деца, който според отворената за публиката система са приети и ходят на детска градина, се водят в чакащия списък или в този за току-що приетите. На практика това означава, че децата в заведенията са много повече от тези, които се виждат като брой в публично оповестения регистър. Зам.-кметът Тодор Чобанов коментира пред телевизията, че не знае за това разминаване и се ангажира всеки отделен случай да се провери. Обясни, че общината се доверявала на информацията, която дават директорите на заведенията, защото се предполагало, че са добросъвестни. Само проверка на място можела да установи фактическата ситуация. Проверката на телевизията е установила, че между двете системи има разлика от 150 деца - тоест публично записани са със 150 по-малко от заявената за финансиране бройка.", "date": "2018.01.18", "title": "Детски градини отчитали като новоприети деца, които вече са в заведенията"}
{"url": "https://www.dnevnik.bg/evropa/2018/01/18/3114311_evrokomisar_obvini_rusiia_che_vodi_dirijirana/", "text": "Европейската комисия обвини вчера Русия, че води дирижирана прокремълска дезинформационна кампания в страните от ЕС, и констатира \"със съжаление\", че тази пропаганда \"може да бъде изключително ефикасна\", предаде \"Франс прес\", цитирана от БТА. \"Има малко съмнения, че прокремълската дезинформационна кампания е дирижирана стратегия, която доставя едни и същи дезинформационни статии на възможно най-голям брой езици, посредством възможно най-голям брой канали, толкова често, колкото е възможно\", каза европейският комисар за сигурността Джулиан Кинг пред европейските депутати. Британският еврокомисар говори по време на дебат в Европарламента за \"Русия и влиянието на (нейната) пропаганда в страни от ЕС\". За две години ресорният орган на Еврокомисията е събрал над 3500 примера за прокремълска дезинформация, която противоречи на фактите и въпреки това е достъпна за обществото. При това тя е била разпространена на голям брой езици по многобройни поводи, каза Кинг. Еврокомисарят за сигурността подчерта, че \"(руските) власти изобщо не крият целите на тази кампания\". \"В официалната военна доктрина на Русия, както и в официалните изявления на руски генерали, те описват употребата на \"фалшиви данни\" и на \"дестабилизираща пропаганда\" като легитимни средства, а информацията - като \"друг тип въоръжена сила\", се аргументира той. Кинг призова към бдителност. \"Целта... да накараме хората да повярват, че дезинформацията е факт, е правдоподобна. И ако погледнем проучванията на общественото мнение, показващи как голям брой хора приемат очевидните дезинформации, разгласявани от прокремълските медии, ние трябва за жалост да направим заключението, че руската дезинформация може да бъде много ефикасна\", каза еврокомисарят за сигурността. Телевизия Ар Ти (бившата \"Раша тудей\") и информационна агенция \"Спутник\" - руски държавни чуждоезични медии - са обвинявани в Европа и САЩ, че разпространяват пропагандата на Кремъл и дори че се опитват да се месят в избори, отбелязва \"Франс прес\". До скоро повод за безпокойство будеха предимно източноевропейски страни. В последно време обаче се появиха данни за предполагаема руска намеса в президентските избори в Съединените щати през ноември 2016 г., инциденти в Германия, президентските избори във Франция миналата пролет, както и \"манипулации\" в социалните мрежи в полза на привържениците на независимостта на Каталуня преди референдума за самоопределение в испанската автономна област на 1 октомври. ЕС трябва да засили устойчивостта си срещу руската пропаганда Фалшивите новини, кампаниите за дезинформация и кибератаките от страна на Кремъл срещу ЕС и неговите държави членки са се увеличили след войната в Украйна, подчертаха евродепутатите. Те изтъкнаха руската намеса в Брекзит, както и в скорошните избори във Франция, Германия и Испания. Евродепутатите съжалиха за ограничения отговор на ЕС, отбелязвайки, че малкият екип за стратегически комуникации на ЕС се опитва да противодейства на руските инструменти за пропаганда, като \"Спутник\" и \"Руша тудей\", които имат милиарди евро подкрепа. За да засилят устойчивостта на тези инструменти, евродепутатите призоваха за мерки за подобрение на медийната грамотност, повишаване на осведомеността, насърчаване на независимата и разследващата журналистика и преразглеждане на директивата на ЕС за аудиовизуалния сектор, така че националните регулатори да имат нулева толерантност към речта на омразата. Те подчертаха също, че трябва да се подобри прозрачността на медийната собственост и на финансирането за политическите партии и техните кампании. Тъй като социалните медии се превръщат в основен източник на новини за много хора, те трябва да се подчиняват на същите правила както останалите медии, добавиха евродепутатите.", "date": "2018.01.18", "title": "Еврокомисар обвини Русия, че води дирижирана дезинформационна кампания в ЕС"}
{"url": "https://www.dnevnik.bg/sport/2018/01/18/3113339_fotogaleriia_modata_na_korta_-_kak_se_oblichaha/", "text": "Облеклото на Григор Димитров за Australian Open  . Макар тенисът да е спорт с традиции и наложени норми, историята помни и случаи на впечатляващи дизайнерски решения.", "date": "2018.01.18", "title": "Фотогалерия: Модата на корта - как се обличаха тенисистите през годините"}
{"url": "https://www.dnevnik.bg/evropa/2018/01/18/3114335_opitite_za_zatiagane_na_zakona_za_abortite_otnovo/", "text": "Феминистки организации и защитници на правото на жените на аборт протестираха вчера из цяла Полша срещу опитите на ултраконсерваторите да ограничат още повече строгото законодателство срещу абортите по желание, предадоха \"Франс прес\" и \"Асошиейтед прес\", цитирани от БТА. Около хиляда души, предимно жени, участваха в протестно шествие в центъра на столицата Варшава срещу това, което според тях ще доведе до пълна забрана на абортите в Полша. \"Няма да се предам. Цял живот се боря за правата си като жена\", заяви пред АФП Анна Виечорек от движението \"Женска стачка\", съорганизатор на шествието във Варшава. Протестни демонстрации, но с по-малък мащаб, се състояха в около 50 полски града, включително Краков, Лодз, Вроцлав и Шчечин. Миналата седмица -  повече от година след женските протести , провалили сходна мярка - парламентът, доминиран от консервативната националистическа партия \"Право и справедливост\"  изпрати в комисия текст , който премахва възможността за прекъсване на бременността в случай на малформации на плода. Ако бъде одобрена предложената от комитета \"Спрете абортите\" поправка в сегашния закон, който е плод на компромис, постигнат с много усилия през 1993 г., прекъсването на бременността по желание ще бъде разрешено само в два случая: ако бременността застрашава живота или здравето на майката и ако е резултат от изнасилване или кръвосмешение. Тези две причини обаче представляват много малък процент от законните аборти - 96 процента от легалните аборти в Полша през 2016 г. са извършени заради малформации на плода.", "date": "2018.01.18", "title": "Опитите за затягане на закона за абортите отново изкараха поляците по улиците"}
{"url": "https://www.dnevnik.bg/politika/2018/01/18/3114339_debatite_po_vota_na_nedoverie_shte_budat_vuv_vtornik/", "text": "Парламентът ще заседава извънредно във вторник заради първия вот на недоверие към кабинета \"Борисов\" 3. Дебатите по вота, който бе  внесен от БСП заради провала на правителството в борбата с корупцията , ще започнат в 13.00 часа. По правилник гласуването е 24 часа след приключване на дебатите. Очаква се вотът на недоверие да бъде подкрепен само от депутатите от \"БСП за България\" и ДПС или общо най-много от 105 души, което значи, че няма да е успешен, тъй като за да бъде свален правителството са необходими поне 121 гласа. В хода на дебатите БСП се очаква да издави факти за скандали като \"Кумгейт\", \"Суджукгейт\" и др. От парламентарната трибуна вчера лидерът на БСП Корнелия Нинова обяви, че има класифицирана информация за  данни за заплаха за финансовата сигурност на страната . На въпрос на \"Дневник\" тя каза, че ако докладите на службите станат публични, няма да има нужда от дебат по вота на недоверие, а правителството направо ще падне. \"Системите на приходните агенции (става въпрос за Българската акцизна централизирана информационна система (БАЦИС) - бел. авт.) са пробити. В тях се влиза от множество точки. Заличават се данни на акцизни стоки, приходите от които не се внасят като акцизи и ДДС\", разясни Нинова на въпрос на \"Дневник\" какво пише в докладите.", "date": "2018.01.18", "title": "Дебатите по вота на недоверие ще бъдат във вторник"}
{"url": "https://www.dnevnik.bg/politika/2018/01/18/3114337_tejkite_reformi_ne_se_praviat_ot_aritmetichni/", "text": "България има нужда от тежки институционални реформи и няма да станат с прости аритметични мнозинства. Това обяви в сутрешния блок на Нова телевизия депутатът от ДПС Йордан Цонев. Той допълни, че първо се правела програма за управление и около нея се съставяло мнозинство. Като се съберат две партии с несъвместими програми те не правят дълбоки реформи, а започват да замазват това, което правят само за да останат във властта, посочи той и оцени несъвместимостта между ГЕРБ и \"патриотите\" на 50%. Посочи, че България има нужда от програма за ускорено развитие, на което пречели в момента и множеството регулации, които администрацията ползвала, за да рекетира бизнеса. Похвали се, че този проблем може да се реши и намекна, бе ДПС работи по такъв законопроект. Анализира, че проектът на БСП за антикорупционен закон бил идентичен с този на управляващите, който в крайна сметка бе приет. В допълнение той бил по примера на румънския, който създавал бухалки и бил създаден по инициатива на среда \"да не казвам на кой американски милиардер и същата среда искаше да направи тук такъв\".", "date": "2018.01.18", "title": "Тежките реформи не се правят от аритметични мнозинства, обяви Йордан Цонев"}
{"url": "https://www.dnevnik.bg/evropa/2018/01/18/3114342_zakonoproektut_za_brekzit_mina_prez_dolnata_kamara_na/", "text": "Камарата на общините одобри снощи законопроекта за излизане на Великобритания от Европейския съюз, предаде \"Ройтерс\", цитирана от БТА. Нормативният акт мина в долната камара на британския парламент с 324 гласа \"за\" при 295 \"против\". \"Ройтерс\" определя изхода от гласуването като победа за премиера Тереза Мей над нейните политически опоненти, които искат \"по-мек\" Брекзит. Сега обаче Мей я чака по-трудна задача. Законопроектът отива за разглеждане в Камарата на лордовете. Британският премиер няма мнозинство в до голяма степен проевропейски настроената горна камара на британския парламент, отбелязва \"Ройтерс\". Законът за Брекзит отменя този от 1972 г., с който Великобритания стана член на Европейския съюз, и имплементира европейски закони в британското законодателство. Той трябва да позволи на Великобритания да продължи да функционира нормално, докато напусне ЕС - нещо, което е предвидено да стане на 29 март 2019 г. Вчера в изказване пред евродепутатите председателят на Европейската комисия Жан-Клод Юнкер определи Брекзит като катастрофа и заяви, че  ако британците желаят да останат , ще могат да го направят. Подобно изказване направи по-рано през седмицата и  председателят на Европейския съвет Доналд Туск .", "date": "2018.01.18", "title": "Законопроектът за Брекзит мина през долната камара на британския парламент"}
{"url": "https://www.dnevnik.bg/sport/2018/01/18/3114347_djokovich_se_spravi_s_monfis_i_jegata_mugurusa_otpadna/", "text": "Шесткратният шампион Новак Джокович се класира за третия кръг на Australian Open. Сърбинът се справи с първото си голямо предизвикателство, като преодоля Гаел Монфис в горещия ден в Мелбърн, където температурите се доближиха до 40 градуса. Бившият водач в световната ранглиста, който спечели пет от титлите си в турнира от 2011 г. насам, постигна обрат за 4:6, 6:3, 6:1, 6:3 срещу французина след 2.47 часа игра. Следващият съперник на Джокович ще е 22-ият в света Алберт Рамос-Винолас. Монфис започна мача вихрено и с два пробива поведе с 3:0. Джокович отговори мигновено и изравни за 3:3. Последва нов пробив в полза на французина, а до края на сета шесткратният шампион изпусна четири възможности за изравняване. Вторият сет започна с размяна на бързи сервис геймове, след което сърбинът заигра по-добре и един пробив му беше достатъчен да изравни. Той имаше пълно превъзходство в третия сет, което го отведе до 6:1. В петия гейм на четвъртия сет Монфис не успя да се възползва от никоя от четирите си възможности за пробив. Вместо това Джокович пое инициативата и проби за 5:3. Той имаше затруднения да спечели гейма, в който сервираше за победата в мача, но го направи. Третата в схемата при жените Гарбине Мугуруса приключи участието си в първия за годината турнир от Големия шлем. Испанката загуби с 6:7 (1), 4:6 от Хсие Су-Вей от Тайван. Шампионката от \"Уимбълдън\" положи много усилия в първия сет да изравни от 2:5 срещу 88-ата в света. Това ѝ беше достатъчно само да стигне до тайбрек, в който спечели едва една точка. Мугуруса изоставаше с 2:5 и във втория сет, но този път имаше да връща два пробива. Тя съумя да се доближи до 4:5, но след това съперничката ѝ приключи мача. Шампионката от 2008 г. Мария Шарапова си осигури среща с победителката в Мелбърн от 2016 г. Анжелик Кербер. Рускинята взе реванш от Анастасия Севастова за загубата си в US Open 2017, като се наложи с 6:1, 7:6 (4). Кербер стигна до 6:4, 6:1 срещу Дона Векич.", "date": "2018.01.18", "title": "Джокович се справи с Монфис и жегата, Мугуруса отпадна от Australian Open"}
{"url": "https://www.dnevnik.bg/sviat/2018/01/18/3114343_avtobus_se_zapali_v_kazahstan_nad_50_dushi_zaginaha/", "text": "Най-малко петдесет и двама души загинаха при пожар в автобус в Северозападен Казахстан, съобщи  вътрешното министерство  на страната. Това са почти всички пътници пътници в автобуса. Едва петима успяха да се спасят, като не е ясно дали става дума за граждани на Казахстан или на други страни, съобщават ТАСС и РБК. Петимата също са пострадали. Според очевидци превозното средство \"Икарус\" се запалило в движение, докато преминавало през Иргизкия район на Актобенска област, по пътя между руския град Самара и Шимкент в югоизточната част на Казахстан, близо до границата с Узбекистан. В автобуса е имало общо 57 души, от които 55 пътници и двама водачи. Според сайта Nur.kz всички загинали са били граждани на Узбекистан. \"Ройтерс\" отбелязва, че маршрутът на автобуса често се използва за придвижване на работници от Узбекистан към Русия и обратно.", "date": "2018.01.18", "title": "Автобус се запали в Казахстан, над 50 души загинаха"}
{"url": "https://www.dnevnik.bg/evropa/2018/01/18/3114353_irlandskiiat_premier_obvini_stranite_ot_es_v_licemerie/", "text": "Ирландският премиер Лио Варадкар обвини вчера останалите страни от Европейския съюз в лицемерие по въпроса за корпоративния данък, отхвърляйки твърденията в Европейския парламент, че Ирландия е данъчен рай, предаде \"Ройтерс\", цитирана от БТА. В реч в Страсбург, където подчерта обвързаността на Дъблин към ЕС, Варадкар отвърна на несправедливите според него обвинения, че Ирландия вреди на съседните си икономики, като помага на мултинационални компании като \"Епъл\" (Apple) да обложат световните си печалби с ниските ирландски данъци. По думите на Варадкар не само страни като Унгария и България облагат компаниите с по-ниски данъци, отколкото Ирландия, ами и Франция, чийто президент Еманюел Макрон бе особено критичен към неплащането на данъци от американските технологични гиганти, предлага толкова много \"вратички\" в законите за някои корпорации, че на практика ставката може да бъде по-ниска. Има известно лицемерие, като се погледне колко пари наистина събираме като корпоративни данъци спрямо други страни, които привличат далеч по-малко, но на хартия данъците им са по-високи, посочи той пред Европейския парламент. ЕС  разпореди на Ирландия  през 2016 година да си възстанови рекордните близо 13 милиарда евро (16 милиарда долара) от данъците, плащани от \"Епъл\", а през октомври започна процедура, тъй като страната все още не е изпълнила разпореждането. Европейският идеал В речта си пред Европарламента Варадкар каза: \"Европейският идеал винаги е бил вдъхновяван от оптимизма и вярата в едно по-добро бъдеще. Този идеал е бил поставян на изпитания, но никога не е бил пречупван. На основата на постиженията от миналото ние сме с подновен апетит за предизвикателствата на бъдещето.\"  Излагайки визията си за бъдещето на Европа, министър-председателят подчерта необходимостта от по-добра демокрация в ЕС, която може да се постигне чрез транснационални избирателни списъци, като се завърши изграждането на икономическия и паричен съюз и се гарантира, че големите корпорации плащат своя справедлив дял от данъците. В месеца, в който се отбелязва четиридесет и петата годишнина на ирландското членство в ЕС, той също така наблегна на благодарността си към евродепутатите за тяхната подкрепа и солидарност в процеса на Брекзит. Той подчерта колко е важно да се гарантира, че обещаното на теория ще бъде изпълнено и на практика.", "date": "2018.01.18", "title": "Ирландският премиер обвини страните от ЕС в лицемерие заради корпоративните данъци"}
{"url": "https://www.dnevnik.bg/bulgaria/2018/01/18/3114348_smolian_obiavi_bedstveno_polojenie_zaradi_viatura/", "text": "Кметът на Смолян Николай Мелемов обяви бедствено положение в 8.00 часа тази сутрин на територията на цялата Смолянска община, съобщи агенция \"Фокус\". Вследствие на бурния вятър и затворени пътища в резултат на изкорени и паднали дървета и прекъснато електрозахранване е необходимо провеждане на спасителни и неотложни аварийно-възстановителни работи в община Смолян.  В момента заседава Кризисният щаб за изпълнение на Общинския план за защита при бедствия. Без ток са Турян, Станевска махала, Река, Требище, цялото Арденско корито, Момчиловци, Соколовци и Тикале. Затворени за движение са пътищата за Турян, Габрица и Левочево.  Община Смолян призова гражданите само при спешни и неотложни нужди да излизат от домовете си. Над 20 сигнала за паднали дървета са получени в Регионална дирекция \"Пожарна безопасност и защита на населението\" – Смолян, заради силния вятър. Заради вятъра няколко населени места в Габровско са останали без ток. Същата е ситуацията и в Кюстендилско. Изключително тежка е обстановката в област Карлово заради силните ветрове, може да бъде обявено частично бедствено положение, обяви кметът на Карлово Емил Кабаиванов, цитиран от \"Фокус\". Посочва, че вече има множество материални щети. Без електрозахранване е Клисура, където е обявен неучебен ден. Няма информация за пострадали хора. ", "date": "2018.01.18", "title": "Смолян обяви бедствено положение заради вятъра"}
{"url": "https://www.dnevnik.bg/evropa/2018/01/18/3114366_ungariia_planira_zakoni_za_spirane_na_soros_sreshtu/", "text": "Унгарското правителство предложи поредица закони, предвиждащи данъчно облагане и евентуално глоби за местни организации, подпомагащи нелегалната имиграция и получаващи чуждестранно финансиране, предаде \"Асошиейтед прес\", цитирана от БТА. Унгарският министър на вътрешните работи Шандор Пинтер заяви вчера, че подобни организации ще подлежат на задължителна съдебна регистрация и ще плащат данък в размер на 25 процента от финансирането си от чужбина. Организации, които не се регистрират и за които властите сметнат, че подпомагат нелегалната имиграция, може да бъдат глобявани. Правителството заяви, че преди проектът да бъде внесен за разглеждане в парламента, той ще бъде подложен на обсъждане. Пакетът е наречен \"Закони за спиране на Сорос\". Унгарските власти смятат, че  американският милиардер от унгарски произход Джордж Сорос  донякъде е една от причините за предизвикателствата пред ЕС по отношение на миграцията, защото финансира организации, защитаващи правата на бежанците, отбелязва АП. Унгарският премиер Виктор Орбан  е противник на имиграцията , особено  на мюсюлманите .", "date": "2018.01.18", "title": "Унгария планира \"Закони за спиране на Сорос\" срещу имигрантите"}
{"url": "https://www.dnevnik.bg/sport/2018/01/18/3114303_poveche_ot_30_ruski_atleti_se_ottegliha_ot_sustezanie/", "text": "Масово оттегляне на руски състезатели от турнир по лека атлетика в зала в Иркутск предизвика съмнения. Общо 36 атлети са се отказали от участие след изненадващата поява на допинг контрольори, съобщава insidethegames.biz. Руската антидопингова агенция (РУСАДА) ще получи имената на всички тях, посочва сайтът, като цитира \"Би Би Си Русия\". Според информацията десет от оттеглилите се е трябвало да участват в турнира за жени и мъже, а останалите - в младежките състезания. \"На първенството по лека атлетика се е появил допинг контрол. Затова ли десетки състезатели са се оттеглили преди самото начало\", написа в \"Туитър\" Сергей Шубенков, който е световен шампион на 110 м с препятствия от Пекин 2015. Президентът на руската атлетическа федерация Дмитрий Шляхтин каза, че не е изненадан от станалото. \"Изправихме се срещу това, подготвихме се за тази ситуация, тъй като разбрахме, че имаме големи проблеми в дъното (на атлетиката)\", заяви той, цитиран от \"Би Би Си Русия\". По думите му инициатива на федерацията е затягането на допинг контрола в регионалните състезания. \"Подозренията ни, че положението с допинга не се е подобрило във всички региони, се увеличиха допълнително. Но не мога да кажа, че атлетите са се отказали от надпреварата, защото са ползвали забранени вещества, докато не получа необходимите документи\", посочи Шляхтин. Леката атлетика в страната е сред най-силно засегнатите спортове след тежкия допинг скандал и разкритията на доклада \"Макларън\", в който беше описана схема за държавна подкрепа и прикриване на мащабна политика за ползване на допинг в Русия. Руската федерация остава изключена от Международната федерация по лека атлетика.", "date": "2018.01.18", "title": "Повече от 30 руски атлети се оттеглиха от състезание след посещение на допинг контрольори"}
{"url": "https://www.dnevnik.bg/politika/2018/01/18/3114374_parlamentut_shte_iska_razsekretiavane_na_dokladi_za/", "text": "Парламентът ще поиска да бъдат разсекретени доклади на ДАНС и прокуратурата, които според лидера на БСП Корнелия Нинова  съдържат класифицирана информация за заплахи за финансовата сигурност на страната  и стоят на бюрото на премиера Бойко Борисов от август 2016 г. Решението за искането е взето на заседание на председателския съвет на Народното събрание тази сутрин. Очаква се с писмо до службите председателят на парламента Цвета Караянчева да поиска разсекретяването на документите, обясни Нинова пред \"Дневник\". От парламентарната трибуна в сряда лидерът на БСП поиска или докладите да бъдат разсекретени, или да има закрито заседание на парламента, за да могат депутатите да се запознаят с информацията и да преценят как да гласуват по  вота на недоверие срещу кабинета \"Борисов 3\" заради провала в борбата с корупцията . Пред \"Дневник\" Нинова каза, че ако докладите на службите станат публични, няма да има нужда от дебат по вота на недоверие, а правителството направо ще падне. \"Системите на приходните агенции (става въпрос за Българската акцизна централизирана информационна система (БАЦИС) - бел. авт.) са пробити. В тях се влиза от множество точки. Заличават се данни на акцизни стоки, приходите от които не се внасят като акцизи и ДДС\", разясни Нинова на въпрос какво пише в докладите. След заседанието на председателския съвет днес Нинова каза пред БНР: \"Искат днес разсекретяване на документите от органите, които са ги изготвили - ДАНС и прокуратурата.\" Депутати обясниха пред \"Дневник\", че разсекретяване могат да позволят само службите, изготвили докладите, а процедурата отнема време.  Дебатите по вота на недоверие  ще бъдат във вторник. Пред \"Дневник\" Нинова обяви, че в началото на годината по нейно искане докладите на ДАНС и прокуратурата са изпратени в секретното деловодство на Народното събрание и според процедурата тя дава достъп до тях на всички народни представители, т.е. те могат да ги четат.", "date": "2018.01.18", "title": "Парламентът ще иска разсекретяване на доклади за заплаха за финансовата сигурност на страната"}
{"url": "https://www.dnevnik.bg/citat_na_deniia/2018/01/18/3114389_citat_na_denia_po-zeleno_ot_nasheto_pravitelstvo_niama/", "text": "С тези думи премиерът Бойко Борисов откри днешното заседание на кабинета, съобщи агенция \"Фокус\". Той допълни, че вчера в европарламента е разговарял с много доброжелателни хора, които са изразили подкрепа към действията на правителството. \"Нашата позиция е много точна, ясна и зелена. Не става въпрос нито за хотел, тоалетна не може да се направи, чайна не може да се направи\", добави Борисов.", "date": "2018.01.18", "title": "Цитат на деня: По-зелено от нашето правителство няма"}
{"url": "https://www.dnevnik.bg/evropa/2018/01/18/3114089_delut_na_energiiata_ot_vuzobnoviaemi_iztochnici_da_e/", "text": "Евродепутатите са готови да преговарят със Съвета за обвързващи цели за повишаване на енергийната ефективност с 35% и на дела на възобновяемите източници в целия енергиен микс с 35% до 2030 година, предаде пресслужбата на Европейския парламент. Депутатите одобриха предложенията на Европейската комисия за обвързващи цели на равнище ЕС с 35% подобряване на енергийната ефективност, с поне 35-процентен дял на енергията от възобновяеми източници в брутното крайно потребление на енергия и 12% дял на енергията от възобновяеми източници в транспорта до 2030 година. За постигането на общите цели държавите - членки на ЕС, трябва да определят свои интегрирани национални планове. По отношение на енергийната ефективност Европарламентът гласува за минимална обвързваща цел от 35% на ниво ЕС и препоръчителни национални цели. Тази цел се разглежда на базата на прогнозираното потребление на енергия през 2030 г. според модела PRIMES (симулиране на потреблението на енергия и на енергийната система в ЕС). Във вот по отделен проектозакон евродепутатите заявиха, че делът на енергията от възобновяеми източници в енергийния микс на ЕС трябва да бъде 35% до 2030 година. Трябва да има и национални цели, като държавите членки имат право на разминаване до 10% при определени условия. Транспорт: по-развити биогорива и спиране на употребата на палмово масло до 2021 г. През 2030 г. всяка държава членка ще трябва да гарантира, че 12% от енергията, употребявана в транспорта, идва от възобновяеми източници. Приносът на биогоривата от първо поколение (произвеждани обикновено от хранителни и фуражни култури) трябва да бъде ограничен до нивото от 2017 г. с максимум 7% от пътния и железопътния транспорт. Евродепутатите също така искат да забранят употребата на палмово масло от 2021 година. Делът на по-модерните биогорива (които имат по-малко влияние върху почвата от тези, които се произвеждат от хранителни култури), възобновяемите транспортни горива от небиологичен произход, горивата, базирани на отпадъци, и възобновяемото електричество ще трябва да бъде поне 1.5% през 2021 г. и да достигне 10% през 2030 година. Бензиностанции До 2022 г. 90% от бензиностанциите по трасетата на трансевропейските мрежи трябва да бъдат снабдени с точки за зареждане на електрически автомобили с висока мощност. Биомаса Евродепутатите подкрепят развитието на схеми за възобновяема енергия от биомаса, за да се предотврати неустойчивата употреба на биомаса за производство на електричество при наличието на по-добри индустриални или материални цели, за които може да се използва тя, тъй като уловеният в дървото въглерод би бил изпуснат в атмосферата при изгаряне за отопление. Затова при генерирането на енергия трябва да се дава приоритет на изгарянето на дървени отпадъци и останки. Биогорива и палмово масло Според евродепутатите делът на на биогоривата не трябва да надхвърля 7 на сто от крайното потребление на енергия в автомобилния и железопътния транспорт. Те предлагат постепенно премахване до 2030 г. на твърди горива от биомаса, произведени от хранителни или фуражни култури, които водят до обезлесяване, и постепенното премахване на горивата от палмово масло от 2021 година. Потребителски генерирана енергия и енергийни общности  Парламентът одобри предложенията на комисията да се гарантира, че потребителите, които произвеждат електроенергия на собствена територия, имат право да я консумират и да инсталират системи за съхранение, без да плащат такси или данъци. Държавите от ЕС трябва да насърчават подобно потребление и да се уверят, че потребителите, и в частност домакинствата, могат да се присъединят към енергийни общности, без да бъдат обект на необосновани условия или процедури. Национални планове и ролята на Еврокомисията За да изпълнява целите на енергийния съюз, от 1 януари 2019 г. и на всеки десет години оттогава нататък всяка държава членка трябва да подава на комисията интегриран национален план за енергетика и климат. Първият такъв план трябва да обхваща периода от 2021 до 2030 година. Комисията ще оцени интегрираните национални планове за енергията и климата и може да даде препоръки или да предприеме коригиращи мерки, ако сметне, че не е постигнат достатъчен напредък или че не са били предприети достатъчно действия.", "date": "2018.01.18", "title": "Делът на енергията от възобновяеми източници да е 35% до 2030 г., иска Eвропарламентът"}
{"url": "https://www.dnevnik.bg/politika/2018/01/18/3114387_dogovorut_za_dobrosusedstvo_s_makedoniia_vleze_v_sila/", "text": "Парламентът ратифицира договора за добросъседство с Македония единодушно, \"за\" гласуваха всичките 186 депутати намиращи се в залата. Договорът за добросъседство с Македония  беше ратифициран  в понеделник от парламента в Скопие и след днешното гласуване в София влиза в сила. Договорът  беше подписан на 1 август  от македонския премиер Зоран Заев и българския министър-председател Бойко Борисов на церемония в Скопие. Тогава двамата отказаха да говорят за \"отстъпките\", които София и Скопие са направили, за да подпишат документа, и изразиха желание да \"гледат напред\", за да се уверят, че и Македония, и Западните Балкани имат европейска перспектива. Договорът бе подписан след дългогодишно отлагане, а с него двете страни официално признават, че имат \"обща история\". Борисов тогава каза, че документът трябва да сложи край и на  антибългарската пропаганда  в Македония.  В договора е записано, че \"нито една от договарящите се страни няма да предприема, подтиква и поддържа действия, насочени срещу другата страна, които имат неприятелски характер. Той стъпва върху декларация, подписана още преди 16 години, с ангажименти за изясняване на въпроси от \"общата история\" на двете държави чрез формиране на междуправителствени органи, които да се занимават с това. Формирането трябва да стане до 3 месеца след ратификацията. Единственото изказване срещу подписването беше на Валери Жаблянов (БСП). Според него документът реабилитира македонизма, създаден в Титова Югославия и Коминтерна, защото признава два народа, два езика. Става въпрос за един народ с общо самосъзнание, с общо разбиране за историята и собствената си страна, каза Жаблянов. \"В чл. 6 нашата държава се задължава да се бори с недобронамерената пропаганда. Знаете ли какво е недобронамерена пропаганда? Поставянето на плоча на български войници в Македония ще бъде недобронамерена пропаганда. Недобронамерена пропаганда ще бъде да се казва, че братя Миладинови са събирали български народни песни\", каза още Жаблянов. По предложение на председателя на комисията по външна политика Джема Грозданова второто гласуване на ратификацията беше направено веднага след първото. Изпълнението на договора с Македония започна преди ратификацията му с общото честване на личности, каза вицепремиерът и министър на външните работи Екатерина Захариева след ратификацията. \"Искам да успокоя и тези, които имат притеснения по текстовете на този договор, същите притеснения чухме и от опозицията на Македония - изпълнението на договора продължава и прие ратификацията. Ще посоча честването на Мара Бунева на 13 януари. Спомняте си колко пъти беше разрушавана нейната плоча. Общото честване на общи личности продължава и се надявам това да се случва за в бъдеще\", каза още Захариева. Тя обеща, че ще информира редовно Народното събрание за изпълнението на договора.", "date": "2018.01.18", "title": "Договорът за добросъседство с Македония влезе в сила, парламентът го одобри единодушно"}
{"url": "https://www.dnevnik.bg/bulgaria/2018/01/18/3114403_liftovete_na_bansko_i_vitosha_ne_rabotiat_zaradi_viatur/", "text": "Лифтовите съоръжения в Банско и на Витоша не работят поради ураганен вятър, съобщиха от Планинската спасителна служба (ПСС), цитирани от агенция \"Фокус\". Oчаква се днес да бъдат спрени и лифтовете на Боровец. От ПСС уточняват, че условията за туризъм в планините са изключително лоши. Температурите са от минус 15 до минус 12 градуса, но заради ураганния вятър се усещат като минус 25. Навсякъде има мъгла, а в по-високите части и слаб снеговалеж. От ПСС препоръчват днес хората да не излизат в планината. Няма регистрирани инциденти с туристи през изминалото денонощие.", "date": "2018.01.18", "title": "Лифтовете на Банско и Витоша не работят заради вятър"}
{"url": "https://www.dnevnik.bg/politika/2018/01/18/3114405_patriotite_posuvetvaha_gerb_da_iztegli_istanbulskata/", "text": "Парламентарната група на \"Обединените патриоти\" посъветва коалиционните си партньори от ГЕРБ да изтеглят от парламента законопроекта за ратификация на Конвенцията на Съвета на Европа за превенция и борба срещу насилието срещу жените и домашното насилие, известна още като  Истанбулската конвенция . Мотивът според лидера на \"Атака\" Волен Сидеров - да помогнат на ГЕРБ да осъзнае, че ратификацията в момента не е необходима. \"Може би има лобистки кръгове, които натискат\", каза Сидеров. В отговор на въпрос на журналисти какво ще направят, ако ГЕРБ откаже да изтегли конвенцията, той отвърна, че ще го решат впоследствие. \"Обединените патриоти\" направиха изявлението, за да обявят, че всички депутати от парламентарната група ще гласуват против конвенцията. Секретарят й Борис Ячев, който вчера коментира, че  решението може да бъде променено след втория превод на Истанбулската конвенция , днес каза, че е говорил в лично качество, а думите му били интерпретирани от медиите. Днес Волен Сидеров обясни, че те не желаят да ратифицират конвенцията не заради термина \"социален пол\", а заради това, че тя \"отваря врати за третия пол\". Той даде и нов аргумент - при подписването на конвенцията от българска страна не били спазени законодателни изисквания, а именно - у нас предварително да се заявят и обсъдят бъдещите законови промени след ратификацията на конвенцията. Според зам.-председателя на парламента Явор Нотев става въпрос за промени в Семейния кодекс и дори в текстове от конституцията. Във вторник председателя на парламента Цвета Караянчева организира обществен дебат за конвенцията.", "date": "2018.01.18", "title": "\"Патриотите\" посъветваха ГЕРБ да изтегли Истанбулската конвенция от парламента"}
{"url": "https://www.dnevnik.bg/bulgaria/2018/01/18/3114418_premierut_poiska_voenni_helikopteri_da_se_preoborudvat/", "text": "Премиерът Бойко Борисов поиска от министрите на отбраната, на вътрешните работи и на здравеопазването да обсъдят как може военни хеликоптери да се преоборудват, така че да се ползват от бърза помощ и пожарната. \"Имаме хеликоптери, които може да станат изцяло за Бърза помощ. Имаме хеликоптери, които може да ги преоборудваме за горски пожари. Ще ги карат военните, така че хем ще натрупват допълнителни летателни часове, хем ще тренират, хем в същото време ще вършат работа и ще спасяваме човешки животи. Имаме я техниката. Не е нужно да се купуват нови хеликоптери\", заяви Борисов на заседанието на правителството, цитиран от агенция \"Фокус\". Премиерът допълни, че става дума за машини, които могат да летят, след като бъдат обслужени, като ангажимент на правителството е да намери пари, за да ги върне на служба. В отговор вицепремиерът и военен министър Красимир Каракачанов каза, че първо трябва да се направи финансова сметка колко ще струва ремонтът на хеликоптери, които сега не се ползват. \"Наистина има достатъчно техника, с която може да задоволим и нуждите на здравеопазването, на МВР по отношение на пожари и други бедствия, при които се използват хеликоптери. Работи се по въпроса\", допълни министърът.", "date": "2018.01.18", "title": "Премиерът поиска военни хеликоптери да се преоборудват за линейки и пожарни"}
{"url": "https://www.dnevnik.bg/sviat/2018/01/18/3114349_trump_obmislia_mnogo_goliama_globa_za_kitai_zaradi/", "text": "Американският президент  Доналд Тръмп  обяви, че е възможно на Китай да бъде наложена сериозна \"глоба\" като част от разследването за кражба на интелектуална собственост. В интервю за \"Ройтерс\" той и неговият икономически съветник Гари Кон казаха, че Пекин е принудил американски компании да прехвърлят интелектуална собственост в Китай,  за да продължат с бизнеса си  там. \"Имаме много голяма потенциална глоба за интелектуална собственост и това ще се обяви скоро,\" каза Тръмп. Той не навлезе в подробности какво има предвид с \"глоба\", но обясни, че щетите за Китай може да са големи. \"Говорим за числа, за които дори не сте чували\", добави президентът. Вашингтон има право според закон от 1974 г., който  позволи разследването , да наложи допълнителни мита на китайски стоки или други търговски санкции, докато Китай не промени политиките, които американските власти смятат, че използва. Според Кон предстои американски представители да направят препоръки как да се продължи разследването. Компании от Съединените щати от години се оплакват, че губят милиарди долари и милиони работни места от китайски компании, откраднали идеи и софтуер или принудили ги да предадат интелектуална собственост. Възможност за търговска война Тръмп подчерта, че иска САЩ да имат добри отношения с Китай, но Пекин трябва да подхожда \"справедливо\" към Вашингтон. По думите му изявления по темата ще има и в речта за състоянието на съюза на 30 януари. Попитан дали е възможно между САЩ и Китай да избухне търговска война в зависимост от американските реакции заради китайските политики към субсидиите в металургията и производството на соларни панели, Тръмп отговори: \"Не мисля, надявам се, че не. Но ако се случи, така да бъде.\" Според изследователя от икономическия институт \"Питърсън\" Джерфи Шот законът от 1974 г., който дава възможност за разследването, дава възможност за налагане както на наказателни тарифи, така и на  ограничения за инвестициите  на Китай в САЩ. Тези ограничения по думите му ще са в области, където Съединените щати нямат задължения към Световната търговска организация. Шот обаче предупреди, че Китай би имал \"законовото право да отговори, ако митата се повишат\". По време на кандидатпрезидентската си  кампания през 2016 г.  Тръмп многократно е заплашвал, че ще наложи 45-процентно мито на китайски стоки в защита на неравнопоставените сега американски работници. Тогава той също така обвиняваше Китай, че манипулира валутата си, за да получи преимущество при износа. С времето администрацията на Тръмп спря да отправя това обвинение, което се изразяваше и от екипа на предшественика му Барак Обама по време на неговата собствена кампания за първи мандат през 2008 г. В интервюто за \"Ройтерс\" Тръмп обясни, че от изборите насам Китай вече не отговаря на критериите, а и не е добра идея да се отправят подобни твърдения, тъй като Пекин е нужен партньор в  кризата със Северна Корея . \"Как да кажем: \"Хей, между другото, помогнете ми със Северна Корея, а аз ще ви нарека валутен манипулатор?\" Не става така\", добави държавният глава, който с времето промени позициите си и за  търговския дефицит с Китай . Тръмп същевременно каза, че не е притеснен от плановете на Китай да намали или спре покупките на американски облигации, за които съобщи \"Блумбърг\". \"Не сме говорили за това (с президента Си Цзинпин). Да направят каквото е редно\", обясни президентът и добави, че според него това няма да се отрази на американската икономика.", "date": "2018.01.18", "title": "Тръмп обмисля \"много голяма глоба\" за Китай заради кражба на интелектуална собственост"}
{"url": "https://www.dnevnik.bg/sport/2018/01/18/3114386_trenyorut_na_grigor_dimitrov_se_samoironizira_sled/", "text": "Драматичната  победа на Григор Димитров срещу американския квалификант Макензи Макдоналд  донесе много емоции за двамата тенисисти, за хората в щабовете им, както и за зрителите. Треньорът на българина  Даниел Валверду  обаче беше сред най-емоционалните по време на двубоя, продължил 3.25 часа. След благополучния изход венецуелецът прояви самоирония. В канала на Australian Open в \"Туитър\" се появи видео, показващо реакциите на Валверду по време на мача. Треньорът на Димитров сподели публикацията с текст: \"Упс\". Той използва и хаштага #DramaQueen (\"Кралица на драмата\"). Следващият мач на Димитров е в петък, когато ще играе с Андрей Рубльов в третия кръг. \"Играл съм с него веднъж, той е доста млад, но е много талантлив. Удря топката много хубаво и много плоско. Определено е труден опонент, срещу когото да се изправя, и знам, че мачът с него няма да е никак лесен. Сега обаче съм доволен, че преминах през този тежък ден\",  каза българинът . \"На този етап все още мисля за следващия съперник, гледам да не се фокусирам толкова далеч, макар че би било идеален сценарий за мен. Има много тенисисти в схемата, много от тях са опасни, а и всеки е дошъл тук, за да покаже най-добрия си тенис\", добави третият в световната ранглиста.", "date": "2018.01.18", "title": "Треньорът на Григор Димитров се самоиронизира след драматичната победа в Мелбърн"}
{"url": "https://www.dnevnik.bg/bulgaria/2018/01/18/3114449_s_poruchka_za_polovin_milion_obshtinata_shte/", "text": "Центърът за градска мобилност в София обяви поръчка за контролиране на работата на градския транспорт в града на принципа на тайния клиент, показва  публикация на сайта на институцията . Целта е да се провери дали шофьорите продават билети, дали в превозните средства има достатъчно информационни материали, чисто ли е, отоплено ли е, има ли повреди по оборудването в превозните средства и т.н. На контрол ще подлежи също държанието на шофьорите и ватманите, тяхното облекло, спазването на разписанията и поведението на контрольорите. За целта са предвидени 468 хиляди лева без ДДС. Изискванията към участниците стеснява кръга изключително много. Те трябва да имат национален дежурен оперативен център, удостоверение за администратор на лични данни, сертификат за класифицирана информация, лиценз за локална мобилна радиотелефонна мрежа, разрешение от пожарната за осъществяване на спасителна дейност и т.н. Кандидатите трябва да осигурят поне 50 тайни клиенти, като разполагат и с минимум толкова автомобили. Те трябва да са участвали и в поне три подобни поръчки за контрол през последните две години.", "date": "2018.01.18", "title": "С поръчка за половин милион общината ще проверява как работи транспортът в София"}
{"url": "https://www.dnevnik.bg/biznes/turizam/2018/01/18/3114440_prez_2017_g_niskobjudjetnite_aviokompanii_sa_prevozili/", "text": "За поредна година през 2017 пътническият въздушен трафик се увеличава благодарение на нискобюджетните компании, чийто дял на пазара нараства, отчете Международната организация за гражданска авиация (известна на английски със съкращението си ICAO - ИКАО), цитирана от АФП и БТА. Авиокомпаниите са превозили през 2017 година общо 4.1 милиарда пътници, което е увеличение със 7.1 на сто на годишна основа след предходното нарастване от 6 на сто, уточни ИКАО, която е специализирана агенция на ООН. Растежът на въздушния трафик е облагодетелстван от \"продължаващото подобряване на сигурността, на надеждността му, както и на неговата ефективност и усилия за опазване на околната страна, заяви президентът на ИКАО Олумуива Бенард Алиу. Миналата, 2017 г. бе най-сигурната за въздушния транспорт от 1946 година и откакто се води статистика за инциденти със самолети, сочи докладът, публикуван в началото на януари от Мрежата за сигурност на авиацията. С общо 10 големи инцидента на самолети, превозващи пътници, при които са загинали 44 души, 2017 \"бе най-сигурната година за всички времена по брой на инцидентите и по брой на жертвите\", отчете Мрежата за сигурност на авиацията. Тя припомни, че през 2016 година е имало общо 16 катастрофи със самолети, при които са загинали 303 души. С 1.2 млрд. пътници нискобюджетните компании увеличават обема на трафика си с по-бърз темп от средногодишния, отбеляза АФП. Тези компании вече имат една трета от превозените пътници в Европа, 31 на сто в Азиатско-Тихоокеанския район и 26 на сто в Северна Америка. Според показателя приходи от пътник и от километър въздушният трафик нараства във всички райони с по-стабилен темп, отколкото през 2016 година. Европа продължава да бъде най-големият международен пазар с 37 на сто от приходите от пътник и от километър, което е нарастване с 8.1 на сто на годишна основа благодарение на по-благоприятните икономически условия. Пак според този показател латиноамериканският пазар е нараснал с 10 на сто, азиатско-тихоокеанският се е увеличил с 9.6 на сто, Африка бележи растеж от 7.6 на сто, Близкият изток - с 6.9 на сто, и Латинска Америка - с 4.9 на сто.", "date": "2018.01.18", "title": "През 2017 г. нискобюджетните авиокомпании са превозили една трета от пътниците"}
{"url": "https://www.dnevnik.bg/bulgaria/2018/01/18/3114395_sudebniiat_suvet_se_obiavi_za_vechnite_shefove_v/", "text": "Въпреки досегашните позиции и решения на отделните колегии пленумът на Висшия съдебен съвет (ВСС) прие общо становище, с което подкрепи съдебната номенклатура - а именно магистрати да могат да кандидатстват и да бъдат избирани повече от три мандата на ръководна позиция, стига да е в различни органи на съдебната власт. Проблемът бе поставен пред Конституционния съд от  главния прокурор Сотир Цацаров, който се  обяви също за възможността един началник да може да бъде повече от два пъти ръководител. Цацаров поиска тълкуване на чл. 129, ал. 6 от основния закон (\"Административните ръководители в органите на съдебната власт, с изключение на тези по ал. 2, се назначават на ръководната длъжност за срок от пет години с право на повторно назначаване\" - бел.ред.) и отговор на въпроса: \"Какъв е обхватът на израза \"с право на повторно назначаване\". Същността на проблема се състои в това може ли магистрат, който два мандата е бил на ръководен пост в определен орган на съдебната власт, след това да бъде назначен за трети път в друг орган на Темида. Тоест след 10 години началнически мандат в един съд или прокуратура същият магистрат да бъде избран за още 10 години начело на друг съд или прокуратура, като по този начин кариерата на някои магистрати се състои само в председателство. След като образува делото, Конституционният съд поиска становища по този въпрос, затова и ВСС го обсъжда днес. Според главния прокурор ветото в конституцията е само за повече от два мандата начело на един орган на съдебната власт и няма пречка след това да бъде избран за ръководител на друга съдебна институция. Тъй като той е представил своето мнение, като е сезирал Конституционния съд, сега се отведе от гласуване, за да не участва във формирането на общо становище на колективния орган, в който членува по право. Иначе на гласуване от кадровиците бяха подложени три варианта за тяхна позиция. Два бяха подготвени от правната комисия на съвета, а третият бе предложен днес от Олга Керелска. Единият вариант бе, че магистрат да може да бъде административен ръководител само два мандата в целия си магистратски стаж. Той бе подкрепен от трима членове. Предложението на Керелска бе, че магистрат може да бъде два мандата шеф на определен орган на съдебната власт. После трябва да стане редови магистрат в друг орган и чак след това да има право да се кандидатира за административен ръководител на новия съдебен орган. Този вариант беше подкрепен от четирима членове на съвета. Вариантът, който събра нужното мнозинство - повече от половината от присъстващите, е този, според който магистратите могат да бъдат шефове повече от два мандата, стига третият и следващите мандати да са в друг орган на съдебната власт. Тази позиция бе подкрепена от единадесет души. Двама кадровици гласуваха против и трите варианта. Четирима отсъстваха от заседанието днес. По време на дебатите Георги Кузманов (прокурорска колегия) заяви, че според него е безсмислено да се похабяват административният капацитет и опитът на магистратите, които са били шефове, и те трябва да имат право на повече от два мандата, стига да е в различни органи на съдебната власт. Отговори му Олга Керелска (съдийска колегия) . Тя заяви, че след петгодишен стаж магистратите стават несменяеми, което е функция на личността им. Но това не означава, че може да бъде административен ръководител до безкрай. Мандатността е функция на длъжността, обясни още тя. По думите ѝ идеята на текста в конституцията е да ограничи постоянното заемане на ръководна длъжност. Атанаска Дишева (съдийска колегия) сподели мнението, че административният капацитет на магистратите трябва да се използва. Но той не трябва да води до своето отрицание, своята противоположност. По думите ѝ световната практика е показала, че административният капацитет се изчерпва и постоянното заемане на ръководна длъжност води до негативни последици. Гергана Мутафова (прокурорска колегия) коментира, че трябва да се търси баланс между използване на административния капацитет на магистратите и създаването на порочна съдебна номенклатура. Според нея може да се даде право на съдиите, прокурорите и следователите да кандидатстват за трети ръководен мандат само ако той е в различен орган на съдебната власт и е с прекъсване, т.е. не непосредствено след изкарани два поредни мандата. Боян Магдалинчев (съдийска колегия) заяви, че няма никаква пречка магистрат да бъде избран за шеф трети и четвърти път, когато става дума за друг орган на съдебната власт.", "date": "2018.01.18", "title": "Съдебният съвет се обяви \"за\" \"вечните шефове\" в съдебната система"}
{"url": "https://www.dnevnik.bg/evropa/2018/01/18/3114442_v_novoto_norvejko_pravitelstvo_niama_ministur_po/", "text": "Норвежкият премиер Ерна Сулберг представи новото си правителство, предаде \"Асошиейтед прес\", цитирана от БТА. Кабинетът е трипартиен и десноцентристки. В него няма сериозни промени, но няма да има министър по европейските въпроси, отбелязва АП. Сулберг представи екипа си след постигането на коалиционно споразумение, в рамките на което този пост бе пожертван. Сулберг, която от 2013 г. е премиер на нечленуващата в ЕС Норвегия, заяви в неделя, че преговорите за ново правителство, продължили две седмици, са приключили със съставянето на управляваща коалиция. Тя ще включва нейните консерватори, малката Либерална партия и антиимигрантската Партия на прогреса. Кабинетът обаче може да разчита само на 80 депутати в 169-местния парламент. На изборите през септември Консервативната партия на Сулберг спечели победа, но с малка преднина.", "date": "2018.01.18", "title": "В новото норвежко правителство няма министър по европейските въпроси"}
{"url": "https://www.dnevnik.bg/sviat/2018/01/18/3114450_kjurdite_otlojiha_izborite_v_severna_siriia_sasht/", "text": "Сирийските кюрди отложиха за неопределен срок насрочените за утре \"парламентарни избори\" в контролираните от тях райони на страната, предаде \"Франс прес\", цитирана от БТА, като се позова на представител на самопровъзгласилите се местни власти. Той обясни това решение с \"организационни въпроси\". Кюрдите, които са около 15 процента от населението на Сирия и дълго време бяха потискани от режима на президента Башар ал Асад, се възползваха от избухналия през 2011 г. конфликт в страната, за да постигнат де факто автономия  в северните и североизточните райони , където са мнозинство от населението, отбелязва \"Франс прес\". През март 2016 г. бе обявено създаването на кюрдски \"федерален регион\" в Сирия, съставен от три кантона. През септември миналата година там бяха произведени \"местни избори\", след които през декември бяха избрани \"общински съвети\".  Правителството в Дамаск и Турция са против кюрдските аспирации за независимост от Сирия, припомня \"Франс прес\". Съседната страна се тревожи от подобни амбиции на своето кюрдско малцинство. Самопровъзгласилите се кюрдски власти в части от Сирия казват, че малцинствата, по-конкретно арабското, не са изключени от изборния процес, и уверяват, че нямат сепаратистки планове. Тилърсън прави крачка назад Междувременно американският държавен секретар Рекс Тилърсън отрече информацията, че Съединените щати смятат да изградят  сили по границата  между Сирия и Турция. Според него данните за създаването на такива сили са били \"погрешно разтълкувани\", въпреки че плановете бяха потвърдени от американската армия. Турция, която подготвяше военна операция в Северна Сирия, заплаши с по-остри действия и с незабавно  нахлуване в Африн  в северозападната част на страната, след като оглавяваната от Съединените щати антиджихадистка коалиция обяви план за създаване на 30-хилядна \"гранична сила\", в която водеща роля да имат кюрдите. Съединените щати продължават да обучават местни сили за сигурност там, за да не допуснат завръщане на групировката \"Ислямска държава\", каза американското министерство на отбраната. Тилърсън каза, че се е срещнал с турския си колега Мевлют Чавушоглу, за да изясни въпроса. \"Цялата ситуация беше представена погрешно. Ни най-малко не създаваме гранични сили.\" Самият Чавушоглу обаче обясни, че Анкара не е напълно удовлетворена от коментарите на Тилърсън и обвини САЩ, че не са спазили обещанията си за районите на Манбидж и Ракка, които също са под контрола на кюрдски сили. Турция обаче не би искала да се сблъска със съюзник, когато се намеси в Африн и Идлиб (където  напредват правителствени сили ), каза още първият дипломат.", "date": "2018.01.18", "title": "Кюрдите отложиха изборите в Северна Сирия, САЩ отрекоха, че създават \"гранични сили\""}
{"url": "https://www.dnevnik.bg/detski_dnevnik/2018/01/18/3114466_gugul_spira_vremenno_roditelskiia_kontrol_v_gugul_hrom/", "text": "С имейл до потребителите на функцията за родителски контрол в браузъра \"Гугъл Хром\" (Google Chrome) компанията предупреди, че временно ще спре услугата, тъй като готви подобрена версия, базирана на отзиви и препоръки от родители. Досегашната функция за родителски контрол Chrome Supervised Users беше пусната през 2013 г., уточняват от центъра за безопасен интернет. Тя дава възможност на родителите да заключват браузъра Chrome на дадено устройство, да блокират достъпа до определени сайтове и да активират защитено търсене за блокиране на резултати, неподходящи за деца. От следващата седмица потребителите няма да могат да променят или добавят настройки, но ще могат все още да ползват вече съществуващите настройки в Chromebooks, Windows, Mac и Linux. В съобщението до потребителите \"Гугъл\" напомня, че от март 2017 г. родителите могат да ползват и безплатното приложение за  родителски контрол за мобилни устройства Family Link , което беше пуснато през септември. Услугата дава възможност на родителите да създават профили в \"Гугъл\" на своите деца, които автоматично ползват защитено търсене, филтриране на неподходящо видеосъдържание в YouTube и в електронна поща в Gmail. Друг вариант за мобилните устройства, ползвани от деца, е първото  българско приложение за родителски контрол ProtectYourKid .", "date": "2018.01.18", "title": "\"Гугъл\" спира временно родителския контрол в \"Гугъл Хром\""}
{"url": "https://www.dnevnik.bg/biznes/2018/01/18/3114454_bulgariia_se_predstavia_s_mototo_aromatut_na_slunceto/", "text": "България се представя за 29-и път на Международното изложение за селско стопанство, градинарство и хранителна промишленост \"Зелена седмица\", което официално се открива днес в Берлин, съобщи БТА. За първи път страната е партньор на изложението и ще се представи със собствена палата вместо традиционния досега щанд. Това е така заради поетото от България председателство на ЕС от началото на годината. Традиционно страната, партньор на \"Зелена седмица\", организира прием за всички гости на изложението, които обикновено са над 3000. На всички реклами и брошури, както и информации в медиите се посочва коя е страната партньор. През 2016 г. за първи път страна партньор беше държава от Африка - Мароко. На \"Зелена седмица\" тази година България ще се представи под мотото \"Ароматът на слънцето\". Българските продукти ще бъдат представени в палата с площ от 1640 кв. м. с 30 щанда. В изложението ще участват общо 62 фирми и 13 земеделски производители, членове на различни асоциации и съюзи. В българската палата по време на цялото изложение ще има културна програма, кът за занаяти, ловен щанд, информационно бюро. Палатата ще е украсена с живи рози, а гостите ще бъдат посрещани от техния аромат. Традиционно сред продуктите, които ще се предлагат на щандовете, са: вина, ракии, бира, сокове; тахани; биологичен пчелен мед - липа, акация, лавандула и други, козметични продукти на основата на българска роза и лавандула; сурово-сушени и варено пушени месни продукти, лютеница, конфитюри, сладка; биозеленчуци и плодове; млечни продукти; риба и рибни продукти. Очакванията са участието на България на престижното изложение да спомогне за популяризиране на българските храни и напитки, но и на страната като атрактивно място за добра кухня, туризъм и отдих. Традиционното международно изложение \"Зелената седмица\" (Grune Woche) за 83-ти път ще се проведе от 18 до 28 януари и ще събере под един покрив стотици фирми и около 400 хил. посетители. Международното панаирно изложение за земеделие, храни и градинарство отваря врати за първи път през далечната 1926 година. Участието на България като официална страна, партньор на Международното изложение за селскостопански и хранителни продукти \"Зелена седмица Берлин 2018\", бе одобрено от правителството през януари миналата година. За него са отделени 1.8 млн. лева. Специален гост на международното изложение ще бъде еврокомисарят по земеделието и развитието на селските райони Фил Хоган. Германският министър по прехраната и земеделието Кристиан Шмид ще започне официалната си обиколка на \"Зелена седмица 2018\" от българската палата на 19 януари. Изложението ще продължи до 28 януари. Представители на генералните дирекции \"Земеделие и развитие на селските райони\" и \"Здравеопазване и безопасност на храните\" ще участват в обсъжданията на тема \"От фермата до чинията - устойчива храна за здравословен начин на живот\".", "date": "2018.01.18", "title": "България се представя с мотото \"Ароматът на слънцето\" на изложението \"Зелена седмица\""}
{"url": "https://www.dnevnik.bg/bulgaria/2018/01/18/3114456_kratki_novini_24_selishta_v_severoiztochna_bulgariia/", "text": "Без електричество са 24 населени места в Добрич и Габрово Възстановено е електрозахранването в 216 населени места от Североизточна България, което бе прекъснато след силния вятър и обилния мокър сняг, съобщи дружеството, което оперира там ЕНЕРГО-ПРО. Към 17.00 часа без ток са 24 населени места в двете най-засегнати области - 15 в Добрич и 9 в Габрово. Работата по отстраняването на авариите продължава Частните охранители могат да пазят цели села и да използват сила Частните охранители ще имат право да използват физическа сила, само когато това е абсолютно необходимо при задържане. Това реши парламентът при окончателното приемане на нов Закон за частната охранителна дейност. Такива права охранителите имат и при сега действащия закон. Използването на сила ще може да се прилага само \"когато не е възможно трудовите задължения да бъдат изпълнени по друг начин\" и трябва да бъде съобразено \"с конкретната обстановка, характера на правонарушението и личността на правонарушителя\". \"Използващият физическа сила взема всички мерки за опазване на живота и здравето на лицата, срещу които е насочена\", пише още в закона. Кметовете ще могат да сключват договори с частни фирми за охрана на цели населени места, след като депутатите  разрешиха частната охранителна дейност за урбанизирани територии . Прокуратурата ще протестира освобождаването на Васил Маникатов Прокуратурата съобщи, че ще протестира освобождаването на Васил Маникатов, който бе свидетел по делото срещу \"Наглите\" и е сочен за една от жертвите им.  Вчера Софийският градски съд го освободи  предсрочно. Проект предвижда Селскостопанската академия да работи с бизнеса Правителството одобри промени в Закона за Селскостопанската академия. Тяхната цел е да се постигне по-добра връзка на работата на структурата с бизнеса и потребителите на научно-приложни продукти, пише в мотивите. От години академията се оплаква от недофинансиране и ниски заплати на работещите там. По този повод в края на миналата година финансовият министър Владислав Горанов призова академията да работи по-тясно с бизнеса, за да изкарва пари. В измененията на закона сега е предвиден ред, по който академията и бизнесът да работят. Предвижда се и въвеждането на финансова самостоятелност при управлението на паричните средства, определяне на параметрите на изразходване на средствата, създаване на иновационни центрове и оптимизиране на структурата на академията. Слави Трифонов започна да препитва кандидатите за политици Общо 3777 души са изразили желание да бъдат новите политици. Своеобразният  кастинг за политици,  които да заменя сегашните, беше обявен от Трифонов през септември. Събеседванията с тях ще са на 2, 3 и 4 февруари 2018 г и ще се излъчват на живо в интернет. Поевтиняването на роуминга с Македония мина през кабинета Правителството утвърди подписания през ноември 2017 г. в Струмица Меморандум, който предвижда насърчаване на мобилните оператори в Македония и България да свалят цените на роуминга. В момента минути разговор по мобилен телефон между абонати на български и македонски телекоми варира между 2.99 лв. и 6.99 лв. на минута и около 25 лв. на мегабайт интернет. Кога намаляването на цените ще стане възможно зависи от компаниите. Косово ще има почетен консул в България Правителството даде съгласието си Косово да открие почетно консулство в България и да назначи Пламен Копчев за свой почетен консул. Според официалната му визитка той има богат професионален опит в областта на туризма, търговията с петролни продукти, както и в сферата на високите технологии. Член е на Управителния съвет на \"Слънчев бряг\" АД и на Съюза на собствениците на хотели в Слънчев бряг. Има опит като административен ръководител от работата си в БДЖ. Кабинетът мотивира решението си с все по-активните връзки с Косово и възможностите за по-активни икономически контакти. Няма да се ограничават колите в София на база номера Комисията по транспорт и туризъм в Столична община е отхвърлила вчера предложението движението на автомобили в София да се ограничава на база четни и нечетни номера в дните с превишено замърсяване на въздуха. Това съобщи общинският съветник и съпредседател на Политическа група 5 инж. Симеон Славчев. Ден по-рано предложението беше прието от комисията по екология. Ограничението няма да се включи в доклада с мерките за намаляване на замърсяването, който трябва да се обсъди от общинарите на 25 януари. Грипна епидемия е обявена в област Пазарджик Решението е на регионалният пандемичен комитет. От утре до 23 януари ще бъдат прекратени учебните занятия, женските и детски консултации, плановите операции, свижданията. Заболеваемостта в региона остава висока – 255 на 10 000 души, като това са данните от миналата седмица. Столичната полиция издирва Ивелина Иванова Кръстанина Жената е на 30 години, от София. В неизвестност е от началото на януари, когато е напуснала дома си. Ивелина Кръстанина е висока около 156 см, с дълга до раменете тъмно кестенява коса и кафяви очи. Полицията призовава всички, които имат информация за нея, да се обадят на тел. 112, 02/9827119, 02/9827166 или в най близкото районно управление на МВР. Прокуратурата напомни на държавата да контролира колите с газови уредби Върховната административна прокуратура се е самосезирала след публикации в медиите. Тя указа на транспортния министър да спазва \"особено внимателно и грижливо\" законодателството, което предвижда контрол, ако конструкцията на колата се изменя, за да се монтира бутилката, както и периодични прежледи. До 19 февруари министър Ивайло Московски трябва да отчете какво е свършил. Идеята за данъчни проверки на неудобни съдии била заради афектиране на данъчен шеф Това се казва в писмо до Висшият съдебен съвет (ВСС)  от Националната агенция за приходите . НАП информира, че е наказал с \"обръщане на внимание\" шефа на териториалната дирекция на приходната агенция в Бургас Пенка Жекова. Тя е авторът на идеята да бъдат проверявани избирателно съдии, отменяли решения на данъчни органи. От НАП обясняват на съвета, че предложението на Жекова не било взето под внимание. ВСС използва повода да напомни, че да се оказва въздействие на магистрати е недопустимо под никаква форма. Те сравниха  случая с друг от Бургас,  при който журналисти се възмутиха от съдебно решение, което им предлага как да пишат заглавия.", "date": "2018.01.18", "title": "Кратки новини: 24 селища в Североизточна България все още са без ток"}
{"url": "https://www.dnevnik.bg/politika/2018/01/18/3114434_bsp_predlaga_nasilieto_da_stane_prestuplenie_ot_obsht/", "text": "БСП ще внесе промени в Наказателния кодекс, с които насилието да се третира като престъпление от общ характер. Това обяви в парламента днес лидерът на БСП Корнелия Нинова. В момента то се третирало като престъпление от частен характер и няма възможност да се преследва със способите на държавното обвинение. Друго предложение на БСП е да се въведе квалифициран състав, с който се увеличават наказанията срещу лица, извършили насилие, и особено в случаите на рецидив. По-късно от БСП обясниха пред \"Дневник\", че в момента наказанието за рецидив е до 3 години лишаване от свобода, а с квалифицирания състав се предлага да стане до 5 години. \"Това са предложения за промени в Наказателния кодекс, които привеждат изискванията на Истанбулската конвенция в частта й за мерки срещу домашното насилие на равнището на законодателството ни\", обясни Нинова. Социалистите ще гласуват против ратификацията на конвенцията, но лансираха законодателни промени за ограничаване на насилието. Следващата седмица БСП ще внесе предложение във всички областни градове да бъдат създадени кризисни центрове за настаняване на жени, жертви на насилие.", "date": "2018.01.18", "title": "БСП предлага насилието да стане престъпление от общ характер"}
{"url": "https://www.dnevnik.bg/photos/2018/01/18/3114334_fotogaleriia_otche_blagoslovi_tova_kuche/", "text": "Всяка година на деня на св. Антоний собствениците на домашни любимци водят своите животни в църквите в Испания, за да бъдат благословени. Празникът се почита и в Испания, където честват деня на св. Антоний Велики, който е почитан като покровител на животните.  Агенция '\"Ройтерс'' публикува снимки от в Малага, Южна Испания.", "date": "2018.01.18", "title": "Фотогалерия: Отче, благослови това куче"}
{"url": "https://www.dnevnik.bg/detski_dnevnik/2018/01/18/3114501_na_gosti_na_malkiia_oto_i_mendelson_otiva/", "text": "Читателят на  \"Детски Дневник\"  с потребителско име  спечели безплатния семеен билет за  концерта \"Приказка за Менделсон и Малкия Ото\"  на 21 януари от 11.30 ч. в зала \"България\". Дамата, с която редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът беше \"Как е пълното име на композитора Менделсон?\", а верният отговор гласи:  . Според регламента на играта името на победителя беше изтеглено с жребий сред участниците, посочили правилния отговор. Концертът е третият от тазгодишния сезон на  поредицата \"Фортисимо Фамилия\" , който цели да привлече децата към класическата музика и инструменти. На сцената в зала \"България\" ще излязат оркестърът на Софийската филхармония под диригентството на Инна Диловска. Участват Герасим Георгиев-Геро в ролята на Малкия Ото, Иван Юруков в ролята на Менделсон. Билети могат да се купят на касата на зала \"България\" и  онлайн .", "date": "2018.01.18", "title": "На гости на Малкия Ото и Менделсон отива..."}
{"url": "https://www.dnevnik.bg/sport/2018/01/18/3114507_tenisistkata_viktoriia_tomova_beshe_izbrana_da_poluchi/", "text": "Българската тенисистка Виктория Томова е избрана да получи стипендия от международната федерация (ITF). Тя ще вземе 25 хил. долара, като средствата са от Фондацията за развитие на Големия шлем (GSDF), обяви българската федерация. Общо 29 тенисисти от 20 държави ще вземат стипендията. Тя се връчва като подкрепа за някои от талантливите млади състезатели от целия свят. Основната цел на подкрепата е наличието на играчи в топ 100 на мъжката и женската ранглиста от възможно най-много държави, посочват от българската федерация. Избраните се подреждат по няколко критерия - възраст, класиране в ранглистата, представяне по региони и изключителен потенциал. Томова получава финансирането за втора поредна година. \"Избирането на Томова за престижната стипендия стана възможно благодарение на съдействието на Българска федерация по тенис и президента на федерацията и член на борда на директорите на Международната тенис федерация (ITF) Стефан Цветков\", се казва в информацията до медиите от българската федерация. Томова за пръв път участва в основната схема на турнир от Големия шлем. Тя  влезе в първия кръг на Australian open като \"щастлива губеща\"  от квалификациите, но  още на старта допусна тежка загуба . През годините фондът е подкрепил играчи, сред които са и шампионите в турнири в Голeмия шлем Густаво Куертен, Ли На, Виктория Азаренка и Йелена Остапенко.", "date": "2018.01.18", "title": "Тенисистката Виктория Томова беше избрана да получи стипендия от 25 хил. долара"}
{"url": "https://www.dnevnik.bg/bulgaria/2018/01/18/3114485_cacarov_naznachi_proverka_za_kolko_vreme/", "text": "След случая в Нови Искър, при който се оказа, че основният заподозрян не е бил открит осем години, за да бъде вкаран в затвора, главният прокурор Сотир Цацаров разпореди проверка в прокуратурите в страната за срочността и ефективността на мерките и действията по привеждане в изпълнение на присъди, по които не са задържани осъдени лица. Това се разбира от съобщение на държавното обвинение. Проверката \"цели и установяване на затруднения, пропуски и нарушения, както и положителни практики при изпълнението на наказанията, с оглед повишаване ефективността на издирвателната дейност\", става известно от съобщението. Срокът на проверката е 2 февруари, като за нея ще са отговорни петте апелативни прокуратури в страната. Дотогава те трябва да представят доклади с информация колко са образуваните изпълнителни преписки с наложено наказание \"лишаване от свобода\" и \"доживотен затвор\", по които не са издирени и задържани осъдените с влезли в сила присъди. Трябва да бъде предоставена и информация за датата на изпращане за привеждане в изпълнение на съдебния акт на съответните отдели към правосъдното министерство или МВР, както и датата на получаването на уведомлението, че осъденият не е издирен. Докладите ще съдържат информация за датата на телеграма за обявяване на осъденото лице за издирване, периодичността на кореспонденцията с органите на вътрешното и правосъдното министерство във връзка с издирването и резултатите от него. Ще бъде изисквана и информация дали е изготвена своевременно европейска заповед за арест, респективно предложение до ВКП за екстрадиция след получаване на данни за последното пребиваване на осъдения извън страната. Информацията ще бъде анализирана от Върховната касационна прокуратура. Главният прокурор е разпоредил да бъдат проверени и всички преписки, по които присъдата е изпратена за изпълнение на областните звена \"Охрана\" при Министерството на правосъдието и в прокуратурите не е получено уведомление за задържане на осъдените лица. Цацаров ще инициира и среща с ръководството на МВР и Главна дирекция \"Охрана\" (която е към правосъдното министерство) за \"набелязване на конкретни действия по подобряване на издирвателната дейност при привеждане в изпълнение на наказанията \"лишаване от свобода\" и \"доживотен затвор\", се разбира още от съобщението. \"Ще бъде обсъдена необходимостта от изготвяне на предложения на законодателни промени за повишаване срочността и ефективността на действията по изпълнение на съдебните актове, както и промени, целящи недопускане на осъдени лица с влезли в сила присъди да се отклонят от изтърпяване на наказанията и да останат ненаказани\", пишат още от прокуратурата.", "date": "2018.01.18", "title": "Цацаров назначи проверка за колко време прокуратуратура вкарва в затвора осъдени хора"}
{"url": "https://www.dnevnik.bg/detski_dnevnik/2018/01/18/3114518_interaktiven_detski_muzei_se_otkriva_v_sofiia_teh_park/", "text": "Интерактивният детски център \"Техно маджик ленд\" ще отвори врати през април в сграда \"Експериментариум\" на \"София тех парк\", съобщава вестник \"24 часа\". В него деца на възраст между 7 и 14 години ще могат да провеждат сами експерименти в областта на физиката, математиката, информационните технологии, химията, роботиката. Целта е да се събуди интересът им към науката и нагледно да им се покаже приложението й в ежедневието. Съоръжението е част от втората фаза на проект \"Научно-технологичен парк\", финансиран по оперативна програма \"Иновации и конкурентоспособност\". Общата стойност на проекта е над 12 млн. лв., с които ще се извърши и дооборудване на лабораторния комплекс, покривна конструкция за спортния комплекс, както и ще се избере оператор на Инкубатора.", "date": "2018.01.18", "title": "Интерактивен детски музей се открива в \"София тех парк\""}
{"url": "https://www.dnevnik.bg/biznes/2018/01/18/3114521_vzeli_sme_reshenieto_za_vtori_lift_na_bansko_i_shte_go/", "text": "Съвсем отговорно сме взели решението за втори лифт на Банско и ще го прокараме, каза днес вицепремиерът Валери Симеонов в началото на правителственото заседание, цитиран от агенция \"Фокус\". Въпросът беше повдигнат от премиера Борисов, к ойто обяви, че по-зелено правителство от неговото няма . Симеонов допълни, че има идеен проект от страна на концесионера, което е изцяло в рамките на решението, което кабинетът е взел. Вицепремиерът подчерта, че ще се направи единствено лифт и нищо друго. \"Добре е това да го казваме, да го повтаряме, за да не се спекулира. Никакво строителство няма да има, защото и законът, и планът за управление го забранява. Най-малко ние ще позволим нарушение на закона. Точно обратното, законът ще бъде спазен\", подчерта Симеонов. В отговор на неговите думи премиерът Бойко Борисов го упълномощи да се срещне с екозащитниците, за да говори с тях по темата. На заседанието министърът на екологията Нено Димов повтори тезата си, че ще се засегнат 2% от територията на Национален парк \"Пирин\", като ще се прави само спортна инфраструктура. \"Естествено, нито една керемида не може да бъде построена извън спортната и съпътстващата техническа инфраструктура. Нещо повече - ако погледнем целия парк \"Пирин\" и грижата, която държавата полага за него, през последните години прирастът на гора е много сериозен. На практика ние сме може би една от малкото страни в Европа, в която имаме прираст на природни ресурси, така че от тази гледна точка може да се каже, че това е точно така\", заяви Димов.", "date": "2018.01.18", "title": "Взели сме решението за втори лифт на Банско и ще го прокараме, обяви Валери Симеонов"}
{"url": "https://www.dnevnik.bg/biznes/2018/01/18/3114441_ikonomikata_na_bulgariia_e_koncentrirana_v_20_centura/", "text": "В България има 20 икономически центъра, които привличат капитали и хора и концентрират 86% от произведената продукция, докато две трети от страната е \"икономическа пустиня\" с неголям брой оазиси, които генерират останалите 14%. Тази картина очертава обширен анализ \"Икономическите центрове в България\", изготвен от Института за пазарна икономика и представен днес. Той не е базиран на съществуващото административно деление на страната, а на развитието на икономическите процеси, които надхвърлят границите на областите. Икономическият център с най-високо заплащане в страната е Козлодуй - средната брутна месечна заплата там е 1465 лв. по данни за 2015 г. Показателят е 25 на сто по-висок от втория в класацията - София, и с 66% над средното за страната ниво. Разликата с Хасково - икономическият център с най-ниско възнаграждение, e 2.3 пъти. Един от изводите на анализаторите е, че повечето центрове са на юг от Стара планина и между всички тях има \"топла връзка\" - тоест преливат един в друг. В Северна България икономическите центрове са по-скоро острови на висока икономическа и инвестиционна активност, заобиколени от големи територии със слаба икономика. Обяснението е свързано с цялостното изглаждане на магистралите \"Тракия\" и \"Марица\". Липсата на добра инфраструктура в Северна България и на връзки с Южна ограничава потенциала за растеж на оформилите се икономически зони от северната страна на планината - в района на Габрово - Севлиево и Велико Търново. Анализаторите разграничават големи икономически центрове - със силно ядро и огромна периферия, откъдето привличат работна ръка, каквито са София и Пловдив; по-малки центрове - с периферия от съседните общини (Русе, Плевен, Шумен) и специфични центрове - съседни, с много допирни точки, но почти без никаква периферия (Габрово - Севлиево, Стара Загора, Казанлък, Раднево).", "date": "2018.01.18", "title": "Икономиката на България е концентрирана в 20 центъра"}
{"url": "https://www.dnevnik.bg/sviat/2018/01/18/3114502_v_berlin_veche_jiveiat_blizo_950_salafiti_smiatat/", "text": "Германските служби за сигурност заявиха, че броят на салафитските  екстремисти в Берлин  е достигнал около 950 души, над два пъти повече в сравнение с 2011 г., съобщи ежедневникът \"Тагесшпигел\", цитиран от ДПА и БТА. Позовавайки се на доклад на Службата за защита на конституцията - германското контраразузнаване, вестникът посочва, че броят на ислямистите, определени като склонни към насилие, се е увеличил повече от четири пъти за шест години, когато те са били около сто. Докладът на контраразузнаването, озаглавен \"Актуална обстановка по отношение на представителите на салафитския спектър\", е изготвен въз основа на данни за 748 салафити. Почти 90 процента са мъже, като средната им възраст е около 34 години, или с една година по-възрастни от жените. Половината от представителите са германски граждани, от които около една трета имат двойно гражданство. Според доклада паспортите на хората с двойно гражданство са предимно от арабски страни и Турция. Изненадващото е, че при чисто чуждестранните салафити най-голямата група са руските граждани, се казва в документа. Това са преобладаващо хора от севернокавказкия регион: чеченци, ингушети, дагестанци и осетинци. Броят на бежанците от салафитския спектър в Берлин се оценява като пренебрежим - в доклада на германското контраразузнаване като такива са определени 27 души, пристигнали в Германия след 2014 г. и установили се в столицата. Те са предимно от Сирия, Ирак, Афганистан и Русия. Салафизмът е радикална (макар и невинаги свързвана с насилие) форма на сунитския ислям, която иска да се придържа към религията в \"чистия\" ѝ вид - такъв, какъвто последователите смятат, че е бил през 7-8 век на базата на Корана. Единствените \"праведни предци\" (което значи и името на течението) са първите три поколения духовници след смъртта на пророка Мохамед. По-радикалните представители на салафизма (сред тях  джихадистката групировка \"Ислямска държава\" ) смятат всички останали мюсюлмани за неверници.", "date": "2018.01.18", "title": "В Берлин вече живеят близо 950 салафити, смятат германските служби"}
{"url": "https://www.dnevnik.bg/evropa/2018/01/18/3114523_london_shte_dade_oshte_50_mln_evro_za_kale_i/", "text": "Британското правителство ще обяви днес, че увеличава с 44.5 милиона паунда (50.5 милиона евро) финансовите средства, отпускани за Кале и френското крайбрежие, за да подобри сигурността по границата, предаде \"Франс прес\", цитирана от БТА. \"Средствата трябва да бъдат инвестирани в подобряване на сигурността по границата\", заяви говорител на британското правителство. Те ще бъдат предоставени официално  при визитата на френския президент  Еманюел Макрон в кралството за двустранна среща на върха. \"Също както инвестираме в полза на нашите граници в останалата част от Обединеното кралство, нормално е постоянно да следим може ли да затегнем контрола във Франция и Белгия, за да се уверим, че е направено всичко възможно за сигурността там\", добави говорителят. По силата на споразуменията от Туке, прилагани от 2004 г., британските власти контролират границата от френската страна на Ламанша, където е прокарана тя. През трите последни години кралството е изразходвало за тази цел близо 100 милиона паунда (113 милиона евро). Еманюел  Макрон заяви във вторник в Кале , че Франция няма да позволи поява на нов временен лагер на мигранти в северния град - \"джунгла\", приютявала до 8000 мигранти, преди да бъде разтурена през 2016 г. Очаква се визитата му в Лондон да отвори път към сключване на нов договор, който да допълни споразуменията от Туке, съобщи Елисейският дворец. Тези споразумения са \"много ползотворни за Обединеното кралство\", каза в Лондон правителственият говорител, цитиран от АФП.", "date": "2018.01.18", "title": "Лондон ще даде още 50 млн. евро за Кале и сигурността по границата"}
{"url": "https://www.dnevnik.bg/sport/2018/01/18/3114542_grigor_dimitrov_shte_igrae_s_rublyov_v_petuk_rano/", "text": "Григор Димитров ще играе с Андрей Рубльов в петък рано сутринта. Двамата ще се срещнат в мач от третия кръг на Australian Open. Двубоят е трети в програмата на \"Род Лейвър\" и ще започне не по-рано от 05.30 часа. Преди това са предвидени два мача от женската схема. Димитров вече изигра два успешни мача на централния корт. Той победи последователно квалификантите  Денис Новак от Австрия  и американеца Макензи Макдоналд. Срещу представителя на САЩ  българинът имаше огромни затруднения, като дори загуби сет на нула, преди да спечели мача . Това ще е вторият мач между Димитров и Рубльов. Преди няколко месеца руснакът, който е 39-и в света,  излезе победител в двубоя от втория кръг на US Open . \"Играл съм с него веднъж, той е доста млад, но е много талантлив. Удря топката много хубаво и много плоско. Определено е труден опонент, срещу когото да се изправя, и знам, че мачът с него няма да е никак лесен. Сега обачe съм доволен, че преминах през този тежък ден\", каза Димитров след успеха срещу Макензи. \"На този етап все още мисля за следващия съперник, гледам да не се фокусирам толкова далеч, макар че би било идеален сценарий за мен. Има много тенисисти в схемата, много от тях са опасни, а и всеки е дошъл тук, за да покаже най-добрия си тенис\", добави третият в световната ранглиста.", "date": "2018.01.18", "title": "Григор Димитров ще играе с Рубльов в петък рано сутринта"}
{"url": "https://www.dnevnik.bg/biznes/2018/01/18/3114560_loshoto_vreme_ostavi_bez_tok_stotici_selishta_v/", "text": "Силният вятър, придружен с дъжд и мокър сняг, предизвика редица аварии по съоръженията от електроразпределителната мрежа в Североизточна България, съобщи обслужващото региона дружество \"Енерго-Про\". От сутринта екипите на компанията са възстановили електрозахранването на над 100 населени места в областите Велико Търново, Габрово, Търговище, Варна, и Добрич. Ситуацията се развива динамично, влошените метеорологични условия продължават да предизвикват нови повреди. Към 11:00 ч. без ток са 141 населени места в Североизточна България. Най-сложна е ситуацията в областите Добрич и Габрово, където без електрозахранване са съответно 95 и 28 места. В много райони работата на специалистите е затруднена от метеорологичната обстановка, която на места се усложнява. Компанията поддържа постоянна връзка с областните и общинските администрации в Североизточна България за обмен на оперативна информация и синхронизиране на действията. Компанията има готовност да пренасочи при необходимост допълнителни ресурси от хора и техника към райони, където ситуацията е най-усложнена.", "date": "2018.01.18", "title": "Лошото време остави без ток стотици селища в Североизточна България"}
{"url": "https://www.dnevnik.bg/bulgaria/2018/01/18/3114556_mvr_spria_razprostranenieto_na_kniga_na_dan_braun_vuv/", "text": "Служители от сектор \"Киберпрестъпност\" при Главна дирекция \"Борба с организираната престъпност\" са извършили проверка по сигнал на български издател за нарушение на авторските му права чрез незаконно разпространение на книгата на Дан Браун \"Произход\". Книгата незаконно е била разпространявана във фейсбук. Това съобщиха от пресцентъра на МВР. В хода на проверката е установено и документирано извършеното нарушение на правата. Незаконното споделяне на романа е започнало само няколко дни след издаването му в България. Част от потребителите са разпространили книгата срещу доказателство за участие в дарителски кампании, се допълва в съобщението. След намесата на ГДБОП споделянето е преустановено. Материалите по случая са изпратени на Министерството на културата за предприемане на административни мерки срещу нарушителите.", "date": "2018.01.18", "title": "МВР спря разпространението на книга на Дан Браун във фейсбук"}
{"url": "https://www.dnevnik.bg/analizi/2018/01/18/3114256_istoriiata_na_edna_svarena_zlatna_ribka_ili_za_ucheben/", "text": "Когато Комисията по досиетата започна да публикува първите списъци с доносници на комунистическите тайни служби у нас, дълго и наивно се чудих какво търсят в тях имената на толкова хора, оказали се в системата на образованието след 1989 г. После разбрах. Бързото забравяне на близкото минало трябваше да осигури плавния преход към новия опортюнизъм. Към властта на премълчаното престъпление \"Народна република България\". Новата учебна програма по хуманитарни науки за 10-и клас, която влиза в сила от учебната 2019/2020 година, би трябвало да върне с 29-годишно закъснение липсващия смисъл на понятията комунизъм, репресивен апарат, \"Народен съд\", терор, атентат, съветизация, експроприация... Ефектът от дългото мълчание се прояви като симпатично мастило в проучването на агенция \"Тренд\" от есента на миналата година. Според него 41% от анкетираните биха предпочели да живеят преди 10 ноември 1989 г., защото си искат обратно безплатното образование и медицинска помощ. Така за половината българи соцът се оказа \"много як\". Нещо като Ретро музеят в един от моловете на Варна, в който можеш да си направиш селфи с лъснати трабанти (без Берлинската стена) или с благо усмихнати восъчни тирани. Но не и да научиш историята им. В паноптикума на захаросаната фабрика за насилие, закрита през 1989 г., няма и помен от документите на времето, в което политическите опоненти на народната власт неволно завъртаха до край крана на врялата вода в баните на следствените арести или скачаха през прозорците на кабинетите, в които бяха разпитвани като врагове на народа. Няма помен и от кошмара на лагерите в Белене, Куциян и Скравена. Така те се превърнаха в предизборни смешки на новите леви. Иначе нямаше да е възможно сквернословието на родения през 1982 г. народен представител от БСП Крум Зарков, че е закъснял за телевизионно предаване, защото \"с друга група ченгета от Държавна сигурност кроели планове как да мъчат нечий дядо!\". Онези 41% от гражданите на днешна Българя, които предпочитат миналото пред бъдещето, вероятно самоуслужливо са изчистили от спомените си срамните опашки за кренвирши, тоалетна хартия и дамски превръзки, тайните магазини за дефицитни стоки, в които зад плътни завеси пазаруваха правоимащите и кучетата, пазачи на властта им, двуличието на държавните валутни аптеки, от които липсващи лекарства се купуваха с конвертируема валута, търгувана единствено на черния пазар. В учебниците, които четоха днешните 30 годишни българи, не пишеше и дума за \"скопените\" филми, за книгите с липсващи страници от годините на светлото минало, за съсипания от идеологическа несъстоятелност академизъм на висшето образованието, за отнетото право да пътуваш, да живееш и работиш там, където искаш... В историята, която стратезите на българския преход инкриминираха, за да бъде забравена, има тежки глави за хилядите неблагонадеждни, изхвърлени от университетските аудитории заради \"злоради пламъчета в очите\" по време на антикомунистическата революция в Унгария през 1956 г. и Пражката пролет през 1968 г. От тази история бяха изрязани и страниците за \"българския чадър\", с който на 7 септември 1978 г. (подарък за рождения ден на диктатора Тодор Живков) комунистическите тайни служби екзекутираха в Лондон автора на \"Задочни репортажи за България\" Георги Марков. В нея няма и дума за т.нар. възродителен процес от началото на 80-те години, когато етническият произход на стотици хиляди български граждани беше използван като повод за оздравителна масова репресия за спасяване на потъващата диктатура. Не всичко било черно по време на тоталитарния режим в България, настоява Искра Баева. И ако беше само тя, щеше да е лесно. Само че днешните европейски нацисти имат същата стройна теория за истинската история на Третия райх. Според нея Хитлер създава процъфтяваща икономика с нулева безработица, елиминира престъпността и подобрява здравната система в Германия. Между другото точно промитата история на българската комунистическа диктатура от 1944 г. до 1989 г. позволи на премиера Борисов да твърди в ранните години на кариерата си, че Хитлер е един от великите мъже в историята. Наред със Сталин и Мао. Вероятно оттам е и пристрастеността му към аутобаните и революционните идеи за преборване на бедността, безработицата и запустяването на земи чрез масово отглеждане на картофи. Ако историята за трите банкрута на комунистическия режим (в края на 50-те, през 1977 и 1987 г.) не беше скрита от поколенията на прехода, те никога не биха се заслушали и в знаменателните му глупости за икономическия възход на \"якия соц\". \"Една стотна от това, което е построил той (Тодор Живков) за България и което е направено за тези години да направим, да достигнем икономическия ръст на тогавашната държава, би било огромен успех за всяко едно правителство\". Така каза премиерът в едно от телевизионните си интервюта през 2010 г. Дотук доведе замазването на истината за времето от 1944 г. до 1989 г. - до калното блато на прехода, в което потънаха всички надежди за граждански рестарт. \"Комунистите свариха от обществения аквариум рибена чорба, каза в началото на 90-те Адам Михник, главен редактор на полския вестник \"Газета виборча\" и един от най-яростните опоненти на комунистическия режим в страната си от 1968 до 1989 г. Сега на нашето поколение се пада задачата да направим от чорбата пак аквариум.\" Връстниците на Михник у нас не успяха с експеримента. Провалиха се, защото упоената им нетърпимост към близкото минало се събуди като унизителна примиреност към днешната политическа посредственост. Но в първичния й бульон нещо може и да помръдне, ако след година тоталитарният режим в България действително влезе в утвърдената преди дни нова учебна програма по история и цивилизации за 10-и клас. Децата, които ще учат по нея, ще са едва 15 -одишни. Ако не спят в час по история, след още десет може и да отгледат златна рибка.", "date": "2018.01.18", "title": "Историята на една сварена златна рибка, или за учебен план 2019"}
{"url": "https://www.dnevnik.bg/sport/2018/01/18/3114489_federaciiata_po_biatlon_vkljuchi_20-godishnata_milena/", "text": "Двадесетгодишната Милена Тодорова попадна в състава на България за състезанията по биатлон от зимните олимпийски игри. В Пьончан страната ще бъде представена от пет жени и петима мъже. Тодорова няма опит в големи състезания при жените. Тя е заслужила доверието благодарение на силното си представяне в младежката световна купа и купата на международната федерация. Другите състезателки в отбора на България са Емилия Йорданова, Десислава Стоянова, Стефани Попова, и Даниела Кадева. От тях единствено Стоянова има опит в олимпийски игри, като тя участва в спринта и масовия старт преди четири години в Сочи. При мъжете избраните са Красимир Анев, Владимир Илиев, Михаил Клечеров, Антон Синапов и Димитър Герджиков. Първите трима ще участват за трети път в най-големия зимен спортен форум след Ванкувър 2010 и Сочи 2014. За Синапов и Герджиков предстои дебют на олимпийски игри. Националният отбор спечели максималните десет квоти за Пьончан 2018 - по пет при жените и мъжете, което се случва за пръв път от игрите в Албервил през 1992 г. Подготовката на българските биатлонисти беше насочена към навлизане във върхова форма за зимните игри, като състезанията от Световната купа останаха на заден план. \"Ще подбираме внимателно стартовете с оглед състоянието на биатлонистите, за да бъдат те максимално свежи за олимпиадата. Целта ни е място в шестицата в някои дисциплини на европейското първенство и в осмицата на олимпийските игри\", каза треньорът Николай Захаров през октомври. Най-големите български надежди в биатлона  са свързани с европейския шампион в спринта Владимир Илиев и Красимир Анев. След седмица Илиев ще защитава титлата си на европейското първенство от 24 до 28 януари. След това българският отбор заминава за Южна Корея, където на 9 февруари започват зимните олимпийски игри.", "date": "2018.01.18", "title": "Федерацията по биатлон включи 20-годишната Милена Тодорова в състава за Пьончан 2018"}
{"url": "https://www.dnevnik.bg/bulgaria/2018/01/18/3114595_durjavata_vdigna_zaplatite_v_programite_za_zaetost/", "text": "Увеличение на заетите по държавни програми безработни, както и на субсидиите за наемането им и обучения на близо 11 хил. души предвижда приетият днес от правителството Национален план за действие по заетостта за тази година. В година на рекорден спад на безработицата предвидената сума е 73 млн. лв., колкото и досега. Планът предвижда над 18 000 безработни да започнат работа по различни държавни програми и насърчителни мерки за наемане, информира правителствената пресслужба. Заплатите на младежите, включени в програма \"Старт на кариерата\", ще се повишат от 550 лв. на 600 лв., на младежките медиатори към общините – от 580 лв. на 630 лв., а на психолозите и мениджърите на случай – от 600 лв. на 650 лв. Заплатите на ромските медиатори със средно образование ще се увеличат от 500 лв. на 550 лв., а на тези с висше образование – от 550 лв. на 600 лв. Средствата за подкрепена заетост на лица с трайни увреждания или други групи в неравностойно положение, наети на несубсидирани работни места, ще нараснат от 300 лв. на 500 лв.", "date": "2018.01.18", "title": "Държавата вдигна заплатите в програмите за заетост"}
{"url": "https://www.dnevnik.bg/video/2018/01/18/3114508_video_100_vuprosa_za_pirin_do_boiko_borisov/", "text": "100 въпроса за Пирин  внесоха днес в Министерския съвет Тома Белев и Зорница Стоилова от Асоциацията на парковете в България. Въпросите бяха поставени писмено преди 35 дни – на 11 декември, от името на коалиция \"За да остане природа в България\", но тогава адресатът беше заместник министър-председателят Валери Симеонов. До момента еколозите не са получили отговори и затова сега те се обръщат към премиера Бойко Борисов. Въпросите адресират редица нередности в предложението за промяна на концесионния договор на ски зона Банско от 6 декември, обясняват от коалицията. Преди да ги внесат, природозащитници изчетоха някои от тях с мегафон под прозорците на управляващите. \"Кой е реалният собственик на ски зона Банско? Това е може би най-важният въпрос, защо не отговаряте\", попита Борислав Сандов от \"Зелените\". Други актуални теми сред поставените общо 100 по думите на еколозите са как така ски зона Банско се разширява и придобива санитарно-охранителната зона и кладенци, захранващи Банско с питейна вода и за какво ще бъде ползвана водата на град Банско? Защо новият концесионен договор узаконява обекти от незаконно строителство, потвърдени с проверка на окръжна прокуратура - Благоевград, питат още от екокоалицията.", "date": "2018.01.18", "title": "Видео: 100 въпроса за Пирин до Бойко Борисов"}
{"url": "https://www.dnevnik.bg/video/2018/01/18/3114564_video_potunaliiat_iranski_tanker_e_prichinil_petrolen/", "text": "При потъването на ирански танкер в Източнокитайско море на повърхността са се образували четири  петролни петна  с обща площ колкото тази на Париж. Това съобщи Пекин, който се готви да изследва останките на дъното с роботи, предаде \"Франс прес\". Големият танкер \"Санчи\" със 136 000 барела ултралек суров петрол потъна в неделя, след като горя близо седмица след сблъсък с товарен кораб на 6 януари на около 300 км източно от Шанхай. Снощи националната служба по корабоплаването съобщи, че наблюдава четири разлива с обща площ 101 квадратни километра, колкото заема и френската столица, посочва АФП. Правителствената агенция полага усилия да ограничи разширяването на \"черния прилив\" и да прецени как ще повлияе той на морската среда в района, отбелязва ведомството в комюнике.  Смята се, че целият екипаж на танкера от 30 иранци и двама бангладешци е загинал. Открити са само три тела. Няма никаква надежда да се намерят оцелели и издирването е преустановено, напомня АФП. /БТА", "date": "2018.01.18", "title": "Видео: Потъналият ирански танкер е причинил петролен разлив с големината на Париж"}
{"url": "https://www.dnevnik.bg/evropa/zemedelie/2018/01/18/3114610_proekti_v_zemedelieto_shte_budat_finansirani_s_blizo_3/", "text": "С общо 2.91 млрд. лв. ще бъдат финансирани през тази година проекти в земеделието, между които директни плащания на площ, пазарни мерки, проекти от Програмата за развитие на селските райони и Програмата за рибарство. Днес правителството утвърди годишните разчети на сметката за средствата от Европейския съюз на Държавен фонд \"Земеделие\" за 2018 г. Девет десети от сумата е от фондовете на ЕС, а останалото - от националния бюджет. За развитие на селските райони са предвидени 857.9 млн. лв. Основно плащанията ще се насочени за инвестиции в материални активи, за развитие на стопанствата, за услуги и обновяване на селата и по мярка \"Лидер\". За директни плащания са предвидени 319.8 млн. лв., с които ще се финансират проекти в областта на агроекологията и климата, биологичното земеделие и \"Натура 2000\". Малко над 1.5 млрд. лв. са определени по схемата за единно плащане на площ, както и за обвързани с производството плащания за животни, плодове, зеленчуци. По Програмата за морско дело и рибарство 2014-2020 са планирани 38 млн. лв. За осигуряване на мляко и плодове за учениците, за развитие на лозарството и винопроизводството и на пчеларството са предвидени 145 млн. лв.", "date": "2018.01.18", "title": "Проекти в земеделието ще бъдат финансирани с близо 3 млрд. лв. през 2018 г."}
{"url": "https://www.dnevnik.bg/bulgaria/2018/01/18/3114629_v_60_uchilishta_v_stranata_dnes_niama_da_se_uchi/", "text": "Поради лоши метеорологични условия, влошена пътна обстановка, повреди в отоплителната инсталация, прекъснато електрозахранване или висока заболеваемост в 60 училища в страната няма да има учебни занятия, съобщи пресцентърът на Министерството на образованието и науката. Учебният процес в 40 училища в област Перник е преустановен на 18 и 19 януари 2018 г. (четвъртък и петък) заради обявената грипна епидемия. В ОУ \"Цанко Церковски\" – с. Средище, , 18 и 19 януари, след предписание на РИОКОЗ – Силистра. В ОУ \"Св. св. Кирил и Методий\" - с. Ясеновец,  , е прекратен учебният процес на 18 януари във връзка с прекъсване на електрозахранването на училището от силните ветрове. В СУ \"Васил Воденичарски\" – с. Хайредин,  , няма да има занятия от 18 до 22 януари. Заради лошо време и влошена пътна обстановка в 3 училища в   са прекратени занятията на 18 януари. Това са ОУ \"Никола Й. Вапцаров\" – с. Бяла паланка, ОУ \"Никола Прокопиев\" – с. Сборище, и СУ \"Георги Алексиев Каравелов\" – с. Шивачево, всичките в община Твърдица. В Софийска област поради токов удар и липса на отопление не се учи в ОУ \"Васил Левски\" – с. Новачене,  . В 2 училища в   няма часове заради прекъсване на електрозахранването. Това са СУ \"Христо Смирненски\" – с. Гурково, и ОУ \"Св. св. Кирил и Методий\" – гр. Шипково. На 18 и 19 януари са прекратени учебните занятия в СУ \"Отец Паисий\" – гр. Куклен, . На 18 януари не се учи в още 3 училища на област Пловдив – ОУ \"Христо Г.Данов\" – с. Клисура, ПГ по икономика – с. Клисура, община Карлово, и ОУ \"Христо Ботев\" – с. Поповица, община Садово. В  , община Генерал Тошево, поради влошена пътна обстановка и лоши метеорологични условия са прекратени учебните занятия на 18 януари в ОУ \"Христо Ботев\" – с. Кардам, ОУ \"Йордан Йовков\" – с. Спасово, ОУ \"Йордан Йовков\" – с. Красен и ОУ \"Васил Левски\" – с. Преселенци. От 16 до 18 януари няма да се учи в ОУ \"Христо Ботев\" – с. Семчино,  В   в 2 училища няма да се учи на 18 януари - ОУ \"Св. св. Кирил и Методий\"- с. Момчиловци, и ОУ \"Св. св. Кирил и Методий\" - с. Смилян, поради влошена пътна обстановка и лоши метеорологични условия.", "date": "2018.01.18", "title": "В 60 училища в страната днес няма да се учи заради аварии, лошо време или грип"}
{"url": "https://www.dnevnik.bg/kultura/2018/01/18/3114615_pametnikut_na_buzludja_e_sred_12-te_nai-zastrasheni/", "text": "Монументът на Бузлуджа попадна сред 12-те най-застрашени обекта на културното наследство в Европа в годишната класация на организацията \"Европа Ностра\" и Института на Европейската инвестиционна банка. Това е полуфиналът на ежегодната й инициатива, а 7-те финалиста ще бъдат обявени през март, посочи пред агенция фокус арх. Дора Иванова, която има  проект за спасяването на паметника. Програмата на \"Европа Ностра\" не е финансираща. Целта й е да привлече внимание на високо ниво, включително от страната, чиято забележителност е попаднала в списъка. Наред с Дом-паметника на Бузлуджа са номинирани историческият център на австрийската столица Виена, историческият център на Агирокастро, Албания, късновизантийски църкви във Воскопоя и Виткуки, отново в Албания, въглепреработващо предприятие в Белгия, стара въжена линия и манастири в Грузия, казиното в Констанца, Румъния, замък в Тоскана, праисторически находки в Испания, сиропиталище на Принцовите острови в Истанбул и фабрика за лед в Обединеното кралство. Някои от тях са застрашени от занемаряване или ново строителство, а други - поради липсата на експертен капацитет, отбелязва организацията на своя сайт. \"Ако Бузлуджа бъде част от тях, \"Европа Ностра\" ще се погрижи да бъде изготвен цялостен план за спасение на сградата, ще бъдат направени план за действие и предложения за бъдещо предназначение, ще бъдат посочени възможности за финансиране\", заяви арх. Иванова пред \"Фокус\", добавяйки, че класирането й зависи и от реакциите и желанието за опазването тук на място, в България. \"Имайки предвид, че \"Европа Ностра\" е представена в над 40 държави, за тази програма са кандидатствали стотици проекти. Това, че Бузлуджа е избрана за една от 12-те най-застрашени сгради, трябва да ни говори, че тук, в България, имаме едно много ценно бижу на културното наследство. И ако тук я виждаме като политически разделителен обект, то за Европа е пределно ясно, че този паметник е ценност на европейско ниво. Смятам, че този нов контекст, че Бузлуджа е европейска ценност, е най-важното в тази номинация\", смята тя. \"Мисля, че в този момент и държавата със своите решаващи действия трябва да поеме отговорност и да действа в правилната посока в България.\" През лятото на 2017 г. се разгоряха  поредните дебати  за рушащия се монумент, който привлича десетки туристи от Европа. Идеята да бъде отдаден за временно ползване на БСП  не бе одобрена от Министерския съвет.", "date": "2018.01.18", "title": "Паметникът на Бузлуджа е сред 12-те най-застрашени обекта на културното наследство в Европа"}
{"url": "https://www.dnevnik.bg/bulgaria/2018/01/18/3114643_zaradi_loshi_usloviia_shte_budat_zatvoreni_10_doma_za/", "text": "Десет специализирани заведения за хора с психически разстройства и умствена изостаналост ще бъдат затворени заради лошите условия в тях. За техните 700 обитатели ще бъдат осигурени социални услуги и центрове от семеен тип. Това предвижда план за изпълнение на Националната стратегия за дългосрочна грижа за периода 2018-2021 г., който беше одобрен от правителството.  Планът предвижда през следващите четири години да бъдат създадени 100 нови социални услуги за над 2000 души с увреждания и за възрастни, които не могат да се обслужват сами. Ако той бъде изпълнен, над 30 000 души с увреждания и възрастни хора ще могат да ползват патронажна грижа и социални услуги в домашна среда – личен асистент, социален асистент и домашен помощник.", "date": "2018.01.18", "title": "Заради лоши условия ще бъдат затворени 10 дома за хора с психически разстройства"}
{"url": "https://www.dnevnik.bg/sport/2018/01/18/3114561_severna_koreia_shte_ima_uchastnici_v_chetiri_sporta_v/", "text": "Северна Корея ще има състезатели в четири спорта по време на зимните олимпийски игри в Пьончан 2018. Страната ще бъде представена във фигурното пързаляне, алпийските ски, ски бягането и женския турнир по хокей, заяви председателят на организационния комитет Хий Бьом Лий. Наскоро Международният олимпийски комитет удължи срока за записване на спортистите от Северна Корея, тъй като се очакваше окончателното решение на страната за участие. Преди ден беше обявено, че Северна и Южна Корея ще имат общ женски отбор в хокея, както и че  делегациите им ще излязат заедно под един флаг при откриването на игрите . Все още остава необявен точният брой на спортистите от Северна Корея. По думите на организаторите МОК ще трябва да го определи. Фигуристите Риом Тае-Ок и Ким Жу-Сик вече си осигуриха квоти. Северна Корея ще изпрати общо 550 души в Пьончан. В групата влизат 230 мажоретки за подкрепа на спортистите, 140 артисти и 30 таекуондисти, които ще участват в демонстрация.", "date": "2018.01.18", "title": "Северна Корея ще има участници в четири спорта в Пьончан 2018"}
{"url": "https://www.dnevnik.bg/bulgaria/2018/01/18/3114666_v_karlovo_e_obiaveno_bedstveno_polojenie/", "text": "В община Карлово е обявено бедствено положение, след като силният вятър отнесе част от покривите на болницата, училище \"Христо Проданов\" и здравната служба в село Васил Левски. Пред радио \"Фокус\" - Пловдив, зам.-кметът на града Стойо Карагенски допълва, че има много паднали дървета, които са препречили улиците. От падналия покрив в северната страна на болницата са пострадали автомобили, а алуминиевата дограма е поддала и е навлязла в кабинетите. Хората са предупредени да не излизат от домовете си. Няма подадени сигнали за пострадали. Много селища са все още без ток. Почти навсякъде в момента учебните занятия са прекратени. \"Силният вятър продължава с тенденция скоростта му да намалява\", казва още Стойо Карагенски.", "date": "2018.01.18", "title": "В Карлово е обявено бедствено положение"}
{"url": "https://www.dnevnik.bg/sport/2018/01/18/3114654_osvirkaniiat_neimar_propusnal_turjestvoto_na_psj_sled/", "text": "Звездата на ПСЖ Неймар е пропуснал тържеството на отбора си след гръмката победа с 8:0 срещу \"Дижон\", пише \"Ас\". Бразилецът имаше ключова роля за шоуто, като вкара четири гола и подаде за още два. След последния гол обаче настроението му видимо се развали. ПСЖ получи дузпа в 83-ата минута, когато резултатът вече беше 7:0. Най-скъпият футболист взе топката и изпълни, въпреки че публиката скандираше името на Единсон Кавани. Уругваецът отбеляза третото попадение в мача и събра 156 гола за отбора във всички турнири, с което се изравни със Златан Ибрахимович. Изпълнението на Неймар предизвика бурно неодобрение от трибуните и той беше освиркан силно. Камерите показаха, че настроението му рязко се промени. \"Мисля, че Неймар би дузпата, защото това беше добър ден и за него. Радваме се за него. Ще има възможности Кавани да вкара още много голове\", каза треньорът Унай Емери. В началото на сезона имаше сходно положение, когато Неймар и Кавани влязоха в противоречие кой да изпълни дузпа. Защитникът Тома Мюние заяви, че запалянковците не са прави да освиркват Неймар. В мача бразилецът вкара един от най-красивите голове в кариерата си, като премина през петима футболисти на съперника. В последните дни медиите във Франция и Испания твърдят, че \"Реал\" (Мадрид) има голям интерес към него. Според информациите президентът на белите Флорентино Перес обмислял възможността да изгради нов проект около Неймар. Адвокатът на бразилеца Маркос Мота заяви пред \"Глобо\", че в договора с ПСЖ играчът няма клауза за освобождаване, нито поставени задължителни цели да бъде голмайстор на отбора.", "date": "2018.01.18", "title": "Освирканият Неймар пропуснал тържеството на ПСЖ след головото си шоу"}
{"url": "https://www.dnevnik.bg/zelen/2018/01/18/3114490_ekoministurut_suzdava_suvet_na_ucheni_koito_da_go/", "text": "Министърът на екологията Нено Димов създава нов съвет на учените в Министерството на околната среда и водите. В петък министърът ще председателства учредителното му заседание в Националния археологически музей, съобщават от пресцентъра на ведомството. От МОСВ обясняват, че това ще бъде независим консултативен орган, който се създава с идеята да подпомага министъра в провеждането на държавната политика по управление и опазване на околната среда. \"Необходимо е да се засилят значително връзките на науката с държавните органи и обществото като цяло, за да бъдат изпълнени целите от управленската програма на правителството по приоритет \"Устойчива политика за здравословна околна среда\", мотивират решението на министъра за новия съвет от пресцентъра. Димов е поканил за участие в съвета 26 представители на научната общност и академичните среди от цялата страна. Сред тях са ръководители на звена от акредитирани висши училища и от Българската академия на науките. В отделните заседания ще бъдат включвани и представители на ръководените от тях научни екипи, притежаващи експертиза по конкретната разглеждана тема. Основен критерий при избора на акредитираните висши училища, представени в съвета, е Рейтинговата система за университетите в България, според която висшите училища са класирани по професионалните направления, приложими в сферата на околната среда, уточняват още от МОСВ.  \"Съветът ще заседава по актуални теми от национално и регионално значение, по които ще предлага становища и анализи с цел взимане на информирани управленски решения и повишаване на обществената информираност за научните аспекти на всеки отделен казус, свързан с опазването на околната среда\", става известно от прессъобщението. В момента съществува подобен консултативен орган към МОСВ -  Национален съвет по биоразнообразие , който обаче се свиква сравнително рядко и е компетентен по казусите, свързани с биологичното разнообразие. ", "date": "2018.01.18", "title": "Екоминистърът създава съвет на учени, който да го консултира"}
{"url": "https://www.dnevnik.bg/sviat/2018/01/18/3114646_letishte_shiphol_otmeni_stotici_poleti_zaradi_silna/", "text": "Амстердамското летище \"Схипхол\" бе затворено напълно за полети тази сутрин заради силната буря, която връхлетя Холандия и други страни от Северозападна Европа, причинявайки хаос в транспорта, предаде \"Асошиейтед прес\", цитирана от БТА. По данни на \"Ройтерс\" общо 260 полета от и до летището са били отменени.  Управата на летището съобщи в \"Туитър\", че спира да обслужва излитащи и кацащи полети до второ нареждане. По-рано авиокомпания Air France-KLM отмени 228 полета по европейски маршрути от и до \"Схипхол\". Целият въздушен трафик беше отменен до около 12 ч. местно време (13 ч. българско) заради бурята, която отнесе покривите на част от помещенията в терминала и нанесе други поражения на сградите на летището. По-късно \"Схипхол\" съобщи в \"Туитър\", че част от полетите днес ще бъдат извършени, но със сериозни закъснения. Според сайта на летище София полетът от Амстердам, който трябваше да кацне в 14:00 ч., закъснява, но не е анулиран. Холандската национална железопътна компания съобщи, че всички влакове са спрени. Главната жп гара в Хага е затворена поради опасения, че части от новия ѝ стъклен покрив може да бъдат отнесени от силния вятър. Германският железопътен превозвач \"Дойче бан\" каза, че заради бурята са отменени редица превози в най-многолюдния щат Северен Рейн-Вестфалия, предаде \"Ройтерс\". Това засегна десетки хиляди пътници, които използват влаковете ѝ, за да се придвижат от и до работа.", "date": "2018.01.18", "title": "Летище \"Схипхол\" отмени стотици полети заради силна буря"}
{"url": "https://www.dnevnik.bg/sport/2018/01/18/3114631_v_petuk_zapochva_36-chasovoto_blagotvoritelno_biagane/", "text": "В петък започва 36-часовото благотворително бягане на пътека на Красимир Георгиев. Началото на събитието е в 10 часа и ще продължи до 22 часа в събота. Стремежът на организаторите е да се осигурят пари за тренировъчен лагер и участие на деца в световната олимпиада \"Игри за победители\" в Москва - състезание за деца, преборили рака. Ултрамаратонецът  Георгиев  ще бяга в Park Center Sofia, като до него ще има втора пътека, на която  всеки желаещ ще може да бяга в подкрепа на каузата . Тя ще бъде на разположение от 9.30 до 22 часа в петък и събота. За 100 метра бягане всеки участник дарява по 1 лев. Желаещите да се включат ще имат свободен достъп до втората пътека, без предварително определен график. Организаторите поясняват, че при образуването на опашка от чакащи отделните бягания ще бъдат ограничени до 1 км. \"Ако искате да изминете по-дълго разстояние, съветваме ви да изберете по-слабо натоварен интервал (да не е около старта в 10 ч. на 19-и, както и след работно време)\", посочват организаторите. Инициативата може да бъде подкрепена и дистанционно чрез мобилното приложение  STRAVA .", "date": "2018.01.18", "title": "В петък започва 36-часовото благотворително бягане на Красимир Георгиев"}
{"url": "https://www.dnevnik.bg/biznes/2018/01/18/3114710_ot_nachaloto_na_godinata_sa_dadeni_10_sertifikata_na/", "text": "От началото на 2018 г. са издадени 10 сертификата по Закона за насърчаване на инвестициите с общ размер близо 600 млн. лв. и планирани 877 нови работни места. В края на 2017 г. и началото на 2018 г. Министерството на икономиката сключи договори за насърчаване на 7 сертифицирани проекта с общ размер на инвестициите 99.76 млн. лв. и 1905 нови работни места. Това заяви министърът на икономиката Емил Караниколов, цитиран от пресцентъра си.  Икономическият министър подчерта, че един от финансовите стимули по закона, който има значение за предприятията в производството, е изграждането на елементи на довеждаща инфраструктура. В края на 2017 г. са сключени договори с инвеститорите и общините, в които се осъществяват сертифицираните инвестиционни проекти, като на общините Габрово, Девня и Белослав е предоставен ресурс от бюджета на министерството от 3.94 млн. лв. Общо за цялата 2017 г. са издадени 31 сертификата, като те са за заявени инвестиции за 311.5 млн. лв. и се очаква разкриване на 5850 нови работни места. 15 проекта се осъществяват във високотехнологични производства и услуги и са разпределени на територията на различни области в страната. За сравнение - през 2016 г. са сертифицирани 24 проекта, а през 2015 г. само 12, допълват от министерството. ", "date": "2018.01.18", "title": "От началото на годината са дадени 10 сертификата на инвестиции за 600 млн. лв."}
{"url": "https://www.dnevnik.bg/sport/2018/01/18/3114725_federer_produljava_bez_zaguben_set_na_australian_open/", "text": "Роджър Федерер се класира безпроблемно за третия кръг на Australian Open след победа над германеца Ян-Ленард Щруф 6:4, 6:4, 7:6 (4). Петкратният шампион се справи с 55-ия в световната ранглиста за по-малко от два часа. За 19-а поредна година швейцарецът се класира за третия кръг в Мелбърн, като до момента е отпадал само веднъж на подобен етап през 2015 година. В тазгодишното издание на надпреварата Федерер е много стабилен, като в първите си два мача не изгуби нито един сет. \"Знаех, че няма да е лесно, влизайки в мача. Познавам Ян, защото съм тренирал с него, имах информация за играта му. Беше въпрос дали аз ще успя да се фокусирам върху моята игра. Времето е много горещо, така че съм наясно как всички искат да играят във вечерната сесия. Нямам проблем да играя и през деня, трябва да си подготвен за всички условия\", каза световният №2. Маестрото допусна само една двойна грешка и беше много стабилен в двубоя си с германеца. Федерер записа впечатляващите 17 аса и спечели 83% от точките на своя първи сервис. Швейцарецът проби три пъти Щруф, въпреки че имаше общо 11 възможности по време на двубоя. В първите две части Федерер беше безапелационен, като единствените колебания в играта му се забелязаха в третия сет. Тогава Щруф успя да го пробие, но швейцарецът веднага върна пробива, като впоследствие срещата влезе в тайбрек, спечелен от Маестрото. Това беше втора победа за него над Щруф, след като през 2016 г. надделя над него на турнира в Хале. В следващия кръг Федерер ще се срещне с Ришар Гаске, срещу когото има 16 победи от 18 мача и е в серия от осем поредни успеха. \"Много обичам да играя срещу такива тенисисти, които имат бекхенд с една ръка. Мисля, че ще се получи вълнуващ мач, а сега най-важното е да се възстановя\", каза Федерер. Той още веднъж обясни, че 2018 г. е трудна за него заради големите очаквания. Другият швейцарец, Стан Вавринка, обаче нямаше такъв късмет като сънародника си. Осмият в световната ранглиста напусна турнира в Мелбърн, след като загуби от американеца Тенис Сандгрен. Вавринка отстъпи с 2:6, 1:6, 4:6 пред 97-ия в световната ранглиста и направи един от най-слабите си мачове от години. Шампионът от 2014 година показа, че все още не е навлязъл във форма след контузията в китката от миналия сезон. Вавринка отпада във втори кръг на Australian Open за първи път от десет години. Седмият поставен в схемата, Давид Гофен, също напусна след едва втория си мач в Мелбърн. Белгиецът отстъпи на френския ветеран Жулиен Бенето с 6:1, 6:7 (5), 1:6, 6:7 (4) след 2.55 часа. Отпадането му пък \"разчисти\" още повече схемата за Федерер.", "date": "2018.01.18", "title": "Федерер продължава без загубен сет на Australian Open, Вавринка и Гофен отпаднаха"}
{"url": "https://www.dnevnik.bg/intervju/2018/01/18/3114677_ska_keler_evrodeputat_zashtitata_na_pirin_ne_e_samo/", "text": "Ска Келер е евродепутат и съпредседател на парламентарната група на Зелените/Европейски свободен алианс в Европейския парламент. В сряда в сесията за въпроси към премиера Бойко Борисов в Страсбург германката попита какво мисли той по повод това, че хиляди хора протестират в София и страната в защита на природата на Пирин. Освен втори лифт една керемида няма да се сложи повече там,  отговори премиерът . \"Дневник\" потърси Келер да обясни малко по-подробно позицията си. - Европредседателството е времето, в което всеки в Европа гледа към страната. Решението за новите планове за Пирин беше взето точно преди България да заеме тази позиция. Ние, Зелените, сме на страната на хилядите български граждани, които протестират в защита на Пирин. На тях им писна от корупцията и решението да се унищожава българска природа, за да спечелят частни бизнес интереси. В новите планове за Пирин има възможност да се позволи драстично разширяване на търговската ски зона до почти половината територия на парка. Това предизвика загриженост. Национален парк \"Пирин\" не е само едно красиво място с вековни гори. Той също така е дом на девствена природа и на някои редки видове. Би било много вредно, ако тази изключителна жизнена среда бъде пожертвана в името на търговски интереси. И без това в момента ски зоната е по-голяма от позволеното. Категорично тя не бива да се разширява до половината от територията на парка. - Тревогата за Пирин е много по-голяма, отколкото конкретният ски лифт, за който говори вашият министър-председател. Той забрави да спомене, че новият план за управление на Национален парк \"Пирин\" открива възможност да бъдат изсечени вековни гори в този парк върху площ, достигаща 150 кв. км. - Устойчивостта на околната среда всъщност е сред приоритетите на т.нар. Тройка на председателството, включваща приключилия естонски и предстоящия австрийски мандат. Затова е още по-разочароващо, че българското правителство точно преди поемането на европредседателството се съгласи с пагубния план, откриващ възможност за огромно разрушаване на околната среда. - Политическият дискурс е нещо много трудно. Но не си спомням когато и да е и където и да е в Европа да са ни наричали \"мафия\". Не сме замесени нито в корупция, нито в стрелба или убийства на хора. Ние просто искаме да защитим околната среда. Ние сме нещо като \"спешна помощ\" за защитата на околната среда в България. - Защитата на Пирин не е само вътрешен проблем на България. Той засяга и Европа. Значителни части от Национален парк \"Пирин\" са защитени от законите на Европейския съюз. Имаме сериозни съмнения, че възможното разширяване на ски зоните и на сеч за търговски цели в пиринските гори е в съответствие с европейските закони. Поради това изпратихме запитване към Европейската комисия, за да я предупредим за новите планове за развитие (на Национален парк \"Пирин\"). Еврокомисията трябва да се увери, че българското правителство не нарушава европейските стандарти за защита на дивата природа. - Мисля, че току-що отговорих на този въпрос.", "date": "2018.01.18", "title": "Ска Келер, евродепутат: Защитата на Пирин не е само вътрешен проблем на България"}
{"url": "https://www.dnevnik.bg/biznes/2018/01/18/3114773_nova_broudkasting_grup_obiavi_koi_kabelni_operatori/", "text": "Нова броудкастинг груп\" разпространи списък с всички кабелни оператори, с които има сключен договор за разпространение на телевизионните канали на медийната група. До обявяването му се стигна, след като в началото на годината Националното сдружение на малките и средните кабелни оператори (НСМСКО) обяви, че  води неуспешни преговори с компанията за излъчване на програмата ѝ . От сдружението уточниха, че големият проблем идвал от искането на \"Нова броудкастинг груп\" цената за разпространение на каналите ѝ да скочи с 60%. Малките кабелни оператори заявиха, че ако това се случи, ще се наложи да повишат цените за крайните потребители. Те определиха исканото увеличение като \"ценови диктат\". От своя страна \"Нова броудкастинг груп\" добави, че преговорите с операторите са индивидуални и строго конфиденциални и отрекоха да са поискали драстично увеличение на цените. Заради липсата на напредък по преговорите компанията е поискала от кабелните оператори, които нямат договор с нея, да спрат разпространението на програмите ѝ от началото на годината. \"За съжаление нерегламентираното използване на телевизионно съдържание от определени оператори е феномен без прецедент в рамките на Европейския съюз и значим по мащабите си проблем за България. Напомняме, че законът повелява на операторите, които нямат валидни договори с която и да е телевизионна компания, да преустановят излъчването на нейните програми. За съжаление някои кабелни оператори предпочитат да пиратстват и едновременно да търсят начин да легитимират незаконните си действия с абсурдни аргументи\", пише в съобщението на \"Нова броудкастинг груп\", като предупреждава, че ще се обърне към всички заинтересовани институции, които могат да защитят интересите ѝ. Актуалният списък с операторите със сключен договор за разпространение на програмите на \"Нова броудкастинг груп\" към 18 януари 2018 г. може да видите  тук.  От медията уточняват, че списъкът ще се обновява всеки път, когато настъпи промяна по него.", "date": "2018.01.18", "title": "\"Нова броудкастинг груп\" обяви кои кабелни оператори имат право да излъчват програмата ѝ"}
{"url": "https://www.dnevnik.bg/biznes/2018/01/18/3114772_koka_kola_shte_pravi_v_sofiia_razvoen_centur_za_evropa/", "text": "Компанията \"Кока Кола\" (Coca-Cola) обяви, че открива нов Развоен център за информационни технологии в", "date": "2018.01.18", "title": "\"Кока Кола\" ще прави в София развоен център за Европа, Африка и Близкия изток"}
{"url": "https://www.dnevnik.bg/sviat/2018/01/18/3114678_epul_shte_plati_dopulnitelno_38_mlrd_dolara_danuci/", "text": "Американският технологичен гигант \"Епъл\" планира да построи втори корпоративен комплекс и да наеме 20 000 служители през следващите пет години като част от ангажимента си към американската икономика, възлизащ на 350 милиарда долара, предаде \"Асошиейтед прес\", цитирана от БТА.  Обещанието, което бе обявено снощи, е в резултат на  мащабната данъчна реформа  на президента на САЩ Доналд Тръмп, която бе одобрена от Конгреса миналия месец. Освен рязкото понижаване на корпоративния данък реформата предвижда еднократна данъчна отстъпка върху средствата, които са върнати в страната от чужбина. \"Епъл\" каза, че ще върне част от средствата, но не е известно колко. Компанията съобщи, че ще плати 38 милиарда долара за близо 250-те милиарда пари, които в момента държи в чужбина. Компанията от Купертино уточни, че ще обяви мястото на втория си административен център, който ще се занимава с поддръжката на клиентите, по-късно тази година. В момента тя създава 84 000 работни места в САЩ и очаква 55 милиарда долара разходи за доставчици и производители на части в САЩ. ", "date": "2018.01.18", "title": "\"Епъл\" ще плати допълнително 38 млрд. долара данъци заради парите си в чужбина"}
{"url": "https://www.dnevnik.bg/sviat/2018/01/18/3114781_feisbuk_schupi_jurnalistikata_i_sega_se_opitva_da_si/", "text": "Фейсбук\" счупи новините и сега се опитва да се отърве от отговорността си – това са първите коментари от експерти за промените в основната рубрика на социалната мрежа. Създадена едва преди 14 години, тя промени начина, по който хората общуват, получават информация и формират мнението си. След феномена на фалшивите новини, който придоби гигантски размери именно чрез нея, на компанията ѝ се наложи да обясни как така получи такава огромна власт и какво смята да прави с нея. Наскоро създателят  Марк Зукърбърг обяви , че в новинарския фийд ще се дава предимство на снимки и публикации на семейството и приятелите за сметка на съдържанието на медии, търговски марки и други страници.  Зукърбърг  обясни това с желанието си да засили личните връзки между хората – което бе и първоначалната идея на \"Фейсбук\". \"Публичното съдържание, което ще виждате, ще трябва да спазва същите стандарти – да насърчава смисленото общуване\", писа той. \"Като пример – около телевизионните предавания и спорта се образуват многобройни групи от близки хора. Виждаме, че под видеата на живо хората си комуникират много повече, отколкото под останалите. Някои новини дават начало на разговори по важни теми. Но в наши дни гледането на видео, четенето на новини или получаването на известия от страници често е пасивно изживяване.\" \"Нека бъда ясен: очаквам времето, което  хората прекарват във \"Фейсбук\",  както и някои параметри на ангажираността им да намалеят. Очаквам обаче и  времето, което прекарвате във \"Фейсбук\" , да е по-ценно.\" В централата Имайки предвид, че социалната мрежа бе създадена с мисълта да служи за лично общуване, не е изненадващо, че служителите ѝ не се вълнуват много от промените във фийда. \"Винаги се е смятало, че да набутваш новини и информация за известни личности навсякъде, измества основния фокус на \"Фейсбук\" - да свързва хората\", казва бивш високопоставен служител пред \"Бъзфийд\". Човек, който в момента работи в компанията, също е положително настроен: \"Фейсбук\" ще стане по-локален, казва той. Мисля, че като цяло това ще е полезно за човечеството.\" Който чупи, купи Зукърбърг \"счупи журналистиката, като радикално обезцени  дигиталната реклама , която е жизненоважна за медиите; счупи  читателските навици  на потребителите – лабораторните плъхове в големия му експеримент – като непрекъснато ги манипулираше и захранваше с неспирен поток боклуци, за да засили \"ангажираността\" им; счупи и  американската демокрация , като седеше с ръце в задника, след като създаде най-ефикасния инструмент за разпространение на политически лъжи и агитпроп и докато чужди агенти експлоатираха платформата му. Сега ще счупи и собствения си сайт\", пише Франклин Фоер в \"Атлантик\". Според него решението на \"Фейсбук\" да се върне към корените си е \"благородно\" и ще бъде полезно за всички. \"Няма начин да се поправят щетите, които \"Фейсбук\" нанесе в последните няколко години. Но Марк Зукърбърг взе благородното решение да върне компанията си към корените ѝ на същинска \"социална мрежа\", оголена от журналистика и политическа пропаганда. Медиите остават с пръст в уста \"Фейсбук\" може и да не е целяла да се превърне във всеобхватна новинарска медия, но действа именно като такава – огромен процент от потребителите сочат именно нея за основния си източник на информация. И може би няма връщане назад. Доходите на класическите медии продължават да падат и дигиталната реклама не може да им гарантира спокойно функциониране. Засега няма и широкомащабен успешен експеримент с  платено съдържание , макар някои изолирани примери да сочат, че хората са склонни да плащат за  качествена журналистика . Високият трафик, идващ от \"Фейсбук\" и \"Гугъл\", принуди медиите да инвестират в присъствие и реклама в социални мрежи и да акцентират на лесни за споделяне снимки, заглавия и видеа, за да прикоткат потребителите на собствените си сайтове. Сегашните промени ще обезценят тези инвестиции. \"Факт е, че медиите са пристрастени към трафика, базиран на алгоритми, и че \"Фейсбук\" е виновна за това\", коментира Матю Инграм в авторитетното издание Columbia Journalism Review. \"Компанията от години ги притиска да се интегрират в нейната мрежа – с видеата си, с излъчването на живо и с формата Instant Articles.\" Но с времето възвръщаемостта е все по-малка и се налага плащанията за реклами на съдържание да се увеличат. Със сегашните промени, \"Фейсбук\" ще печели още повече, а на публичните страници ще им е все по-трудно да стигнат до крайния потребител. Диалогът и фалшивите новини Големият въпрос е дали приоритизирането на хората преди марките и медиите ще помогне в борбата с лъжите, разпространявани в социалните мрежи. От една страна, извеждането на преден план на съдържание, което предизвиква дискусии, ще изчисти по естествен път източниците, на които не може да се има доверие. От друга – фокусът върху личното общуване може да засили ефекта на \" ехо стаята\"  или \"балоните\", в които потребителите се свързват и виждат само публикуваното от хора, с които са на едно мнение, отбелязва анализ във Vox. \"Ясно е, че емоцията ще бъде дори по-голям фактор във \"Фейсбук\", коментира в блога си Чарли Бекет от Лондонската школа по икономика. Алтруизъм или... \"Прекалено много ги хвалят за алтруизма им\", казва бивш висш служител на социалната мрежа пред \"Бъзфийд\". \"Според мен става въпрос не толкова за фокус върху \" фалшивите новини \", колкото за последен опит хората да приемат \"Фейсбук\" като място, където да споделят лични неща със семейство и приятели.\" Многобройни източници на медията твърдят, че в последните пет години тази социална мрежа не е толкова привлекателна за общуване с близки. В това отношение тя отстъпвала на Snapchat, Instagram, iMessage и други, което кара хората да прекарват по-малко време там и да са по-недоволни от това. Това е по-скоро опит да си върнат потребителите, отколкото да направят света по-добро място, отбелязва за \"Бъзфийд\" бившият съветник по дигиталните въпроси в Белия дом Джейсън Голдман.", "date": "2018.01.18", "title": "\"Фейсбук\" счупи журналистиката и сега се опитва да си измие ръцете"}
{"url": "https://www.dnevnik.bg/sport/2018/01/18/3114788_evropeiska_programa_shte_podgotvia_sportisti_za_jivota/", "text": "Българският олимпийския комитет (БОК) обяви началото на програма, която ще има за цел да повиши следкариерната квалификация на спортистите. Проектът Smart Sport е финансиран по програма \"Еразъм+ спорт\" на Европейската комисия и негов ръководител е БОК. Партньори са Институтът за спортни науки към Университета на Виена, университетът \"Отто фон Гюрике\" в Магдебург, Македонският олимпийски комитет и Европейската асоциация за университетски спорт, базирана в Словения. \"Това ще бъде изключително ценен продукт за спортисти в края на състезателната им кариера или вече преустановили активния си състезателен живот. Вярваме, че чрез него повече наши заслужили спортисти ще могат да повишат своите квалификации и образование, така нужни им след нелекия житейски преход\", каза генералният секретар на БОК  Белчо Горанов . Основна цел на проекта ще бъде разработването на образователни модули за елитни спортисти и треньори с цел да се повишат техните технологични умения, да се улесни професионалният им път след приключване на активната спортна кариера. В рамките му ще бъде създадена и онлайн платформа, която ще предоставя за ползване алгоритмите на всички най-добри практики и политики за професионално обучение. Ще се акцентира върху свързването на бизнеса, спортните професионалисти и атлетите, за да им се помогне да израснат заедно, използвайки смарт технологиите, обясняват от  олимпийския комитет . В световен мащаб една от петте причини за фалит на спортистите след края на активната кариера е именно липсата на практически знания в друга сфера, които да помогнат при започване на работа. \"В свое изказване бившият световен шампион при супертежките професионални боксьори Владимир Кличко наскоро изтъкна, че 90% от елитните състезатели изпитват финансови трудности на петата година след отказа си от активния спорт. Проектът на БОК е насочен към това подобни трусове да бъдат преодолявани по-лесно и бързо\", каза Кристияна Казанджиева, един от ръководителите на проекта. Smart Sport e първият по рода си проект на БОК. Неговата продължителност ще бъде две години, а общата стойност е 400 хиляди евро.", "date": "2018.01.18", "title": "Европейска програма ще подготвя спортисти за живота след състезанията"}
{"url": "https://www.dnevnik.bg/biznes/2018/01/18/3114798_angelkova_chrez_neshunul_djiografik_obeshta_diva/", "text": "Министърът на туризма Николина Ангелкова е дала интервю пред сп. \"Нешънъл джиографик\" (National Geographic), в което представя България като страна с дива, непокътната природа и вкусна храна, се разбира от съобщение на нейния пресцентър. В интервюто тя изразява мнение, че председателството на Съвета на Европейския съюз, което ще продължи до края на юни, дава реален шанс на страната да се представи като уникална туристическа дестинация. \"Тук човек може както да се откъсне от суетата на глобалния свят, да се наслади на автентични хилядолетни традиции и да се зареди от непокътната природа, така и да се възползва от удобствата на най-модерните дигитални възможности, е казала Ангелкова, която подкрепя промяната в плана за управление на националния парк \"Пирин\" - част от природното наследство на ЮНЕСКО. Тя не е коментирала възможностите конкретно за ски спортове, но е рекламирала потенциала на страната да стане СПА център на Европа благодарение на изобилието си от минерални води, медицинска кал, лечебен торф и най-горещия гейзер на континента - този в Сапарева баня. Страната ни е изключително спокойно място за почивка, климатът тук е здравословен, храната е качествена, естествена и вкусна. България може да предложи огромно разнообразие за всякакъв вид туризъм\", е уверила Ангелкова. В интервюто е била засегната и темата за развитието на висококачествен туризъм в България, се разбира от прессъобщението. Ангелкова е разказала, че министерството има карта с 30 инвестиционни проекта, които представя на потенциални чужди вложители.", "date": "2018.01.18", "title": "Ангелкова чрез \"Нешънъл джиографик\" обеща дива природа и вкусна храна"}
{"url": "https://www.dnevnik.bg/bulgaria/2018/01/18/3114872_nepravitelstveni_organizacii_shte_protestirat_v/", "text": "Близо 200 неправителствени организации, подкрепени от представители на академичните среди и граждани, се обединяват в подкрепа на ратификацията на Истанбулска конвенция. \"Защото за нас, всеки един човек, измъкнат от живот с насилие, е огромна победа. Това е нашата кауза\", пишат те в отворено писмо организациите. Във вторник, 23 януари, от 11 часа в градинката между Народно събрание и Софийския университет те  организират и демонстрация в подкрепа на ратификацията . \"Целият политически популизъм и задкулисните интереси, развихрили се около Истанбулската конвенция, са за ваша и наша сметка. Защото за насилието над жени и деца плащаме всички. Защото именно насилието в дома води до разпад на традиционното семейство, а децата ни пренасят тази агресия в училище\", се казва още в текста. Авторите му напомнят, че идеята на Истанбулската конвенция не е просто да се направят няколко законови промени. \"Фундаменталната ѝ цел е да няма насилие над жени и деца. Това означава – превенция. Означава всеки, от детето до възрастния, да знае, че насилието е неприемлива форма на отношения и се преследва от закона и държавата\", разясняват в писмото и добавят, че в момента българското законодателство и система не предоставят реална закрила. Организациите приканват ръководствата на парламентарно представените политически партии на открита публична дискусия по същността на конвенцията и защо ратифицирането й е важно и полезно за България. Те предлагат дискусията да бъде предавана по обществената телевизия. \"Призоваваме народните представители, политическите партии, медиите и всички отговорни граждани – не залагайте на карта живота на милиони жени и деца в България заради изкривяване на истината\", се казва още в текста, подписан от следните организации:", "date": "2018.01.18", "title": "Неправителствени организации ще протестират в подкрепа на Истанбулската конвенция"}
{"url": "https://www.dnevnik.bg/sport/2018/01/18/3114667_i_vietnam_e_kandidat_da_prieme_krug_ot_formula_1/", "text": "Виетнам може да стане поредната страна, която да приеме старт от Формула 1, съобщава \"Форбс\". Според изданието в сряда в Лондон се е състояла среща между Асоциацията на промотърите във Формула 1 и собствениците на спорта от  \"Либърти медия\" . Източник твърди, че темата на обсъждане е била улично състезание в столицата на Виетнам Ханой. Идея азиатската страна да приеме кръг от Формула 1 има от много години, но Бърни Екълстоун сметна, че това не е достатъчно добре за спорта. Преди време британецът, който ръководеше спорта 40 години, обяви, че дори огромната сума от близо 400 милиона долара, която Виетнам е бил готов да плати за 10-годишен договор, не го е убедила да приеме. \"Свързаха се с мен, за да организираме състезание. Президентът на Виетнам също искаше среща, но аз отказах. Не мисля, че това е добра стъпка за Формула 1\", каза преди няколко години Екълстоун. Новите собственици от \"Либърти медия\" постоянно търсят разширяване на географията на Формула 1, както и стъпването на нови пазари. Плановете са за по-сериозно присъствие в САЩ и Азия. В момента в календара присъстват пет азиатски състезания: в Бахрейн, Китай, Сингапур, Япония и Абу Даби. Плюс за кандидатурата на Виетнам е и фактът, че ако стартът се организира в началото на сезона, след състезанието в Китай, това няма да увеличи сериозно разходите за пътуване на отборите. Наскоро желание да приеме старт от Формула 1 изрази и Дания. Страната има готовност за  улично състезание в Копенхаген , а от \"Либърти медия\" подкрепят идеята.", "date": "2018.01.18", "title": "И Виетнам е кандидат да приеме кръг от Формула 1"}
{"url": "https://www.dnevnik.bg/morski/2018/01/18/3114902_vsichki_komisii_na_obshtinskiia_suvet_vuv_varna/", "text": "На съвместно заседание днес съветниците от всички постоянни комисии към общинския съвет във Варна потвърдиха отхвърлянето на предложението за организирането на референдум за бъдещето на Морската градина. Това съобщиха от пресслужбата на съвета. От присъствалите 40 съветници с право на глас само двама са се въздържали, а един е бил против. Мотивите на правната комисия, която първа отхвърли идеята за провеждане на референдум, беше, че с така поставените въпроси и с наличния брой събрани валидни подписи референдум за Морската градина не може да има. Според съветниците въпросите за допитването - \"Да достига ли паркът Морска градина до морето, като включва и зоната от ската до морския бряг?\" и \"Да бъде ли крайбрежната зона на Варна паркова зона за отдих с обекти за хранене, спорт, атракции и развлечения, но без жилища, ателиета, офиси, молове, хотели, казина, конгресни центрове и яхтени пристанища?\", са незаконосъобразни. Въпросите не са от компетентността на общинския съвет, тъй като се уреждат със Закона за устройство на територията и Закона за устройство на черноморското крайбрежие, е записано в мотивите за отхвърлянето на референдума. По тази причина общинският съвет не може да се произнесе по тях. Другият аргумент за отказа беше, че във внесената подписка липсва изискуемият по закон брой подписи. Според съветниците те са с 331 по-малко от необходимите по закон. Окончателно решение по казуса ще бъде взето на заседание на общинския съвет в понеделник.", "date": "2018.01.18", "title": "Всички комисии на общинския съвет във Варна потвърдиха отхвърлянето на референдума за Морската градина"}
{"url": "https://www.dnevnik.bg/sviat/2018/01/18/3115002_za_pruv_put_ot_57_godini_shveciia_instruktira/", "text": "Службата за гражданска защита на Швеция ще разпространи сред близо 4.7 милиона домакинства брошура с инструкции какво да си подготвят и как да реагират, ако започне война. Това се случва за пръв път от 1961 г. насам, макар че такава брошура е била разпространявана за вътрешна употреба в администрацията до 1991 г. Според в.\"Афтонбладет\" брошурите   (Ако дойде война) ще бъдат изпратени през май или юни. Местните медии припомнят, че от 2014 г. неутралната страна увеличава разходите за отбрана и маневрите на армията - основно заради потенциална заплаха от Русия, макар че по върховете се спори колко реална е тя. Брошурата, издадена за пръв път през 40-те години в началото на студената война, описва какво конкретно да си подготви населението, как да си набавят гражданите основни неща като храна, питейна вода и отопление, как да действат и към кого да се обърнат в случай на сериозна заплаха за националната сигурност.  Предвожданото от социал-демократи правителство настоява, че няма нужда Швеция да се присъединява към отбранителен съюз. Но властите в Стоколм подписаха споразумение за сътрудничество, което позволява на части на НАТО да действат по-лесно на територията на страната в случай на конфликт. Премиерът Стефан Льофвен обяви преди дни планове за създаване на нова институция, която да се занимава с \"психологическа отбрана\" в борбата с дезинформацията. \"Модерната версия на тоталната отбрана трябва да е способна да ни защитава от опити от чужбина да се влияе на демократичното общество\", обясни той.", "date": "2018.01.18", "title": "За пръв път от 57 години Швеция инструктира населението да се готви за война"}
{"url": "https://www.dnevnik.bg/evropa/2018/01/18/3114430_taksimetrovi_shofyori_v_rim_se_uchat_kak_da_budat/", "text": "Повечето посетители на Рим остават впечатлени от храната, историческите паметници, приятния климат и спокойния начин на живот. Римските таксиметрови шофьори обаче получават далеч не толкова ласкави оценки, разказва \"Ню Йорк таймс\". Ето защо няколко дузини таксиметрови шофьори се озовават в хотелска стая, в която им преподават \"учтивост, гостоприемство и език\". Шестседмичният курс има за цел да подобри начина, по който таксиметровите шофьори се държат с чуждестранните клиенти, както и да ги научи да дават информация на няколко езика. Около 750 от общо 6000 таксиметрови шофьори са се записали за курса, който разглежда също културните различия. По време на курса се разглеждат социалните норми в няколко култури, включително стандартите за лично пространство, невербалната комуникация и потенциално обидните жестове с ръце. Около половината от курса е посветена на изучаването на езици, основно английски, например фрази като \"приятен ден\", \"задръстване\", \"моля, не пушете в таксито\", но се изучават също арабски и мандарин. Уроците по китайски включват също изучаване на географията, историята, традициите, културата, и съвети, като например: избягвайте физическия контакт, избягвайте да говорите за политика, разговорите за храна и спортове са подходящи. Рим е посещаван от около 14 милиона туристи всяка година.", "date": "2018.01.18", "title": "Таксиметрови шофьори в Рим се учат как да бъдат по-учтиви"}
{"url": "https://www.dnevnik.bg/sport/2018/01/18/3114988_lindzi_von_e_uverena_che_navliza_vuv_forma_predi/", "text": "Линдзи Вон навлиза в оптимална форма по-малко от месец преди началото на  олимпийските игри в Пьончан . Американската скиорка увери, че се чувства много по-добре с наближаването на състезанията в Южна Корея, които са неин акцент за сезона. Победителката в 78 старта от Световната купа се цели във втора олимпийска титла след тази от спускането във Ванкувър 2010. Преди стартовете в Кортина д'Ампецо американката говори за подготовката си. \"Тук снегът е перфектен и склонът е идеален. Много съм уверена не само заради формата си, но и заради това, че познавам отлично трасето в Кортина\", каза Вон, след като спечели двете тренировки преди петъчното спускане. Американката доминираше над съперничките си, като и в двете тренировки преднината ѝ беше близо секунда. Вон има 11 победи в Кортина д'Ампецо, но се надява да продължи с отличното си представяне в италианския курорт. В петък и събота скиорките ще имат две спускания, а в неделя и старт в супер-Г. Формата, която показва Вон в последните дни, е коренно различна от представянето ѝ в Бад Клайнирхайм, където завърши  девета в супер-Г  и  едва 27-а в спускането . \"В цялата си кариера никога не съм имала проблем да достигна до оптималната си форма. През годините се научих да управлявам тази спортна форма за най-важните стартове и вярвам, че мога да го направя и на олимпийските игри\", каза американката, която има само  една победа през сезона във Вал д'Изер . Тя уточни, че ще стартира в гигантския и супер гигантския слалом в Пьончан, за да усети снега в Пьончан, но целта ѝ е спускането на 21 февруари.", "date": "2018.01.18", "title": "Линдзи Вон е уверена, че навлиза във форма преди олимпийските игри"}
{"url": "https://www.dnevnik.bg/photos/2018/01/18/3114900_fotogaleriia_ioga_za_balans_i_bira_za_razpuskane/", "text": "В София ще се предлагат класове по бирена йога. Курсовете са разработени от екипа на Българската бирена църква и сертифициран йога инструктор.", "date": "2018.01.18", "title": "Фотогалерия: Йога за баланс и бира за разпускане"}
{"url": "https://www.dnevnik.bg/zelen/2018/01/18/3114981_petiiat_protest_v_zashtita_na_pirin_subra_hiliadi_v/", "text": "Жителите на над 20 града в страната и в чужбина тази вечер отново протестират в защита на Пирин. В София петото поред шествие тръгна в 18.30 ч. от площад \"Независимост\". Над 3 хил. души се отправиха към Народното събрание, а от там - към \"Орлов Мост\". Протестиращите скандират \"Оставка\", \"Пирин не е баница\", \"Мафия\" и \"Пирин е в беда, спасете го сега\". Малко след 19.30 ч. протестиращите блокираха \"Орлов мост\". Много от тях носят челници или ски екипировки. На протеста има и хора, дошли с децата си, включително бебета, или с домашните си любимци. Протестиращите питат кой държи \"Юлен\", исканията им се прожектират с неонови букви на една от сградите. \"Има смисъл от тези протести, те поставят напрежение пред кабинета, а вчера Бойко Борисов го питаха за Пирин в Европарламента. Нямаше да го питат, ако вие не бяхте протестирали в толкова много градове\", обърна се към протестиращите Константин Иванов от WWF. Протести всеки четвъртък Той добави, че следващата стъпка ще е официална жалба до Европейската комисия, след като вече бяха подадени сигнали. Природозащитниците ще информират и Организацията на обединените нации за образование, наука и култура ЮНЕСКО за случващото се. Организаторите обявиха, че протести ще има всеки четвъртък. Ще подкрепят всякакви форми на гражданско неподчинение, стига те да не са насилствени. Протестиращите продължават да настояват за отхвърляне на  решението на Министерския съвет от 28 декември  2017 г. за промени в плана за управление на парка, с което се отварят възможности за застрояване на 48% от Национален парк \"Пирин\". Те искат и оставка на министъра на околната среда и водите Нено Димов, който предложи това решение, както и  да се изясни собствеността на концесионера на ски зона Банско . Организаторите от коалиция \"За да остане природа в България\" посочват, че решението на кабинета по казуса \"Пирин\" нарушава директивите на Европейския съюз за стратегическата екологична оценка, за опазване на птиците и за местообитанията; противоречи на българското законодателство: Закона за опазване на околната среда, Закона за биологичното разнообразие и Закона за защитените територии; обслужва олигархичните интереси на концесионер, който е прикрит зад офшорно дружество в Кипър, чийто собственик е безработен. Те предупреждават, че промените дават възможност за изсичане на вековни гори и за мащабно строителство в обект, представляващ световно природно наследство, защитено от ЮНЕСКО.", "date": "2018.01.18", "title": "Петият протест в защита на Пирин събра хиляди в София"}
{"url": "https://www.dnevnik.bg/skorost/2018/01/18/3114642_ford_fiesta_e_avtomobilut_na_godinata_za_bulgariia/", "text": "Форд Фиеста\" е новият автомобил на годината за България, решиха пишещите за коли журналисти, членове на \"Прес Авто Клуб - България\" (ПАК). Той се справи с конкуренцията на общо 24 модела, който се състезаваха в шест категории. Тази година за първи път Автомобилът на годината се избра между победителите във всички категории с гласуване на живо на самата церемония, която се проведе тази вечер в \"София Ринг мол\". Финалната шестица включваше \"Опел Инсигния\", \"Форд Фиеста\",\"Шкода Карок\", \"Ленд Роувър Рейндж Роувър Велар\", \"Фолксваген И-голф\" и \"Исузу Ди-Макс\". От 38 гласували, \"Фиеста\" получи 14 гласа, а \"Инсигния\" 12. Победителят в конкурса и отличените в отделните категории бяха определени от гласували 33 души, от общо 40 членове на ПАК. Преди това автомобилните журналисти избраха финалистите сред близо 90 модела. От тях бяха отсети по пет финалиста във всеки клас. Единствено при мултифункционалните автомобили претендентите бяха два. Критериите Членовете на ПАК оценяваха колите по шест основни критерия - дизайн, задвижване, функционалност, пътно поведение, безопасност и цена/предлагане. При леките автомобили най-голяма относителна тежест при крайното подреждане има последният критерий, за който се дават най-много точки - 35, при 20 за всички останали, без функционалност, където се разпределят 15 пункта. При леките автомобили победител стана  \"Опел Инсигния\" , който надделя с две точки над  \"Форд Фиеста\" ,  БМВ Серия 5 ,  Хюндай\" Ай 30  и  \"Хонда Сивик\"  `(в текста моделите са изброени според тяхното подреждане в класацията). Титлата най-добър кросоувър за България заслужи  \"Шкода Карок\" , получила с две точки и половина повече от  \"Дачия Дъстър\" . Останалите претенденти бяха  БМВ Х3 ,  \"Хюндай Кона\"  и \" Пежо\" 5008 . Тук най-много точки се разпределят в категорията \"Задвижване\" и \"Цена/предлагане\". В категорията мултифункционални превозни средства победител е \"Исузу\" Ди-Макс, преодолял конкуренцията на \"Мицубиши Ел200\". При тези коли най-много точки се дават за \"Функционалност и товароносимост\", както и за \"Цена/предлагане\". Най-еко е \"Фолксваген И-голф\" Категорията \"Екологичен автомобил\" беше въведена за първи път в конкурса през 2010 година. Победителят за 2018-та е електрическият  \"Фолксваген И-Голф\" . Останалите финалисти бяха  \"Хюндай Айоник PHEV\" , Б МВ Ай3 ,  \"Рено Зои\" Z.E. 40  и  \"МИНИ Кънтримен\" хибрид . При зелените модели най-сериозна относителна тежест имат показателите \"Задвижване\" и пътно поведение/комфорт. Сред градските модели членовете на \"Прес Авто Клуб - България\" предпочетоха \"Форд Фиеста\" пред  \"Фолксваген Поло\" , \"Хюндай Кона\"  \"Нисан Микра\"  и  \"Сузуки Суифт\" , Що се отнася до критериите, най-сериозно предимство даваха пътното поведение и маневреността, и \"Цена/предлагане\". Последната категория обединява премиум моделите, като тук автомобилните журналисти дадоха предпочитанията си за  \"Рейндж Роувър Велар\" , На крачка от победата останаха БМВ Серия 5,  БМВ 6 Гран Туризмо , \"Мерцедес\" Е-класа купе и  \"Инфинити Кю 60\" . В тази категория най-много точки се разпределят за внедрените нови технологии и задвижването, както и пътното поведение, динамиката и комфорта. През миналата година автомобил на годината за България стана  \"Рено Меган\" . До момента в най-престижната категория на конкурса \"Леки автомобили\" \"Шкода\" има пет отличени модела, а \"Опел\" и \"Тойота\" по три. БМВ е с две отличия. В категорията по веднъж са печелили \"Пежо\", \"Форд\", \"Ситроен\", \"Мазда\" и \"Рено\". Конкурсът автомобил на годината идва след силна година за търговците на нови коли в България. Те  продадоха близо 40 хиляди нови автомобила  или с 25% повече от предходната. Най-предпочитаната марка сред тях е \"Дачия\". Употребяваните коли, регистрирани през миналата година, са над 260 хиляди, а лидер е \"Фолксваген\".", "date": "2018.01.18", "title": "\"Форд Фиеста\" e автомобилът на годината за България"}
{"url": "https://www.dnevnik.bg/sviat/2018/01/18/3114967_tuit_na_denia_ot_kolko_grim_imat_nujda_jenite_v_kosmosa/", "text": "С безкрайната си мъдрост инженерите от НАСА решиха, че жените астронавти ще искат грим – така че направиха несесер за гримове. Представете си как инженерите, повечето от които мъже, са обсъждали какво трябва да има вътре\". С този туит НАСА припомни думите на първата американка астронавт Сали Райд от 1978 г. Несесерът е прототип, който никога не е използван. В него има отделения за очна линия, спирала за мигли, сенки, лосион за почистване на грим, руж и червило, пише електронното издания Quartzy.  В свое интервю пред PBS Райд разказва и за опитите на мъжете инженери да изчислят от колко тампона ще има нужда тя. \"Сто правилното число ли е?\", попитаха. \"Не. Казах им, че това не е правилното число\". Райд участва в екипаж на совалката \"Чалънджър\" през юни 1983г. - две десетилетия след полета на първата жена космонавт Валентина Терешкова. Тя кандидатства в НАСА след реклама, която видяла в студентския вестник на университета. В нея се канели учени и инженери, включително жени, да кандидатстват за програмата за астронавти През 1978г. тя е приета в програмата заедно с още 34 души, подбрани от над 8000 кандидати. Когато излита със совалката, тя не само е първата жена от САЩ, но и най-младият (32 години) американец в орбита.", "date": "2018.01.18", "title": "Туит на деня: От колко грим имат нужда жените в Космоса"}
{"url": "https://www.dnevnik.bg/sport/2018/01/18/3115001_novak_djokovich_se_oplaka_ot_visokite_temperaturi_pri/", "text": "Бившят №1 в тениса Новак Джокович се класира за третия кръг на Australian Open след  тежък мач с Гаел Монфис , след който отправи сериозни въпроси за здравето на играчите. Сърбинът обясни, \"че е бил на абсолютния си лимит\" на корта заради високите температури в Мелбърн. В четвъртък термометрите показваха 39 градуса по Целзий, а настилката на корта излъчваше още повече топлина, което доведе до оплаквания от тенисистите, които играха в ранната сесия. \"Нашият спорт стана индустрия. Това вече е повече бизнес, отколкото спорт и понякога не ми харесва. Разбира се, ние сме благословени да имаме огромна финансова компенсация, живеем хубав живот и сме благодарни за това. Но в същото време най-важното нещо е здравето. Повярвайте ми, не знаете какво изпитват тенисистите при 39 градуса и няколко часа на корта\", каза Джокович, който прекара 2.45 часа под жаркото слънце. Според него много тенисисти се чувстват зле в подобно време и трудно се придвижват по корта. Прогнозата за петък е температурите да достигнат до 42 градуса, което ще бъде още по-сериозно изпитание за тенисистите. Джокович призова да се помисли как подобни условия да се избегнат. Сърбинът, който е президент на Съвета на играчите, преди няколко дни  призова към конструктивен разговор  за увеличение на разпределението от наградни фондове. Джокович и заместникът му Кевин Андерсън искат играчите с по-задни номера в ранглистата да получават повече пари, за да си гарантират по-добро бъдеще.", "date": "2018.01.18", "title": "Новак Джокович се оплака от високите температури, при които се играе на Australian Open"}
{"url": "https://www.dnevnik.bg/sport/2018/01/18/3115012_konte_promeni_mnenieto_si_za_videopovtoreniiata_sled/", "text": "Трудното класиране на  \"Челси\" за четвъртия кръг във ФА къп  и спорните моменти в двубоя предизвикаха гневна реакция от мениджъра на сините Антонио Конте. Италианецът, който преди 10 дни беше убеден, че видеоповторенията имат място в английския футбол, сега не е толкова сигурен. В две от срещите на \"Челси\" от началото на годината системата беше използвана, като това се случи в реванша с \"Арсенал\" от полуфиналите в Купата на лигата, както и преиграването с \"Норич\" в другия домашен турнир. Срещу \"канарчетата\" \"Челси\" получи два червени картона, а вторият от тях беше заради симулация на Алваро Мората. Вилиан също получи жълт картон след \"гмуркане\" в наказателното поле на \"Норич\". Реферът Греъм Скот обаче не пожела да гледа повторения на спорните ситуации. \"Ако видите повторения няма как да отречете, че това е дузпа\", беснееше Конте след края на мача. \"Това обаче не е грешка на рефера на полето, той може да не види, но какво правят видеоасистентите, защо не му се обадят да му кажат, че е пропуснал\". Бившият английски национал и настоящ анализатор на BBC  Алън Шиърър  подкрепи Конте. Той повдигна въпрос как може да се оптимизира връзката между главния съдия и асистентите, които са в специалната видео стая. \"Ако ще се правят подобни грешки не знам дали трябва да се въвежда системата. И тук не става въпрос дали се губи време, а че се влияе на резултата\", добави Конте. В последните седмици доста мениджъри във Висшата лига пожелаха видеоповторенията да се въведат от следващия сезон. Една от големите въпросителни обаче е, че феновете на стадиона не виждат какво се случва, докато се гледат повторенията. Така те нямат шанс да видят защо едно решение бива променяно. До момента системата вече се използва в Серия А и Бундеслигата, а от следващия сезон ще се въведе и в Ла Лига. Видеоповторения ще има и на световното първенство в Русия.", "date": "2018.01.18", "title": "Конте промени мнението си за видеоповторенията след мача с \"Норич\""}
{"url": "https://www.dnevnik.bg/photos/2018/01/18/3114673_fotogaleriia_prochutiiat_goblen_ot_baio_koito_franciia/", "text": "Гостуващият в Лондон президент Еманюел Макрон ще обяви, че страната му предоставя под наем Гоблена от Байо - едно от най-прочутите във Великобритания произведения, разказващо в образи как идващият от земите на днешна Франция Уилям Завоевателя нахлува през 1066 г. и покорява местното население.", "date": "2018.01.18", "title": "Фотогалерия: Прочутият Гоблен от Байо, който Франция дава под наем на Лондон"}
{"url": "https://www.dnevnik.bg/bulgaria/2018/01/18/3115052_kmetut_na_bansko_a_zashto_da_ne_se_razshiriavat_ski/", "text": "Кметът на Банско Георги Икономов даде да се разбере, че е за разширяването на ски зоната над града и за строителството на писти и нови лифтове. \"А защо да не се разширяват ски-пистите, питам аз? Защо? Защо да не се построи още втори, трети или някой друг лифт, ако зоната вътре вече е урбанизирана\", попита Икономов пред Би Ти Ви. По-рано днес на заседанието на правителството и премиерът Бойко Борисов, и министри увериха, че с приетите промени в плана за управление на националния парк \"Пирин\", които позволяват строителство в 48% от територията му,  ще се позволи единствено изграждане на втори лифт . Вчера Борисов заяви и пред Европейския парламент, че освен съоръжението, \" една керемида няма да се сложи повече в Банско \". Днес той добави, че неговото правителство е най-зеленото, а при  промените в плана за управление на националния парк  \"не става въпрос нито за хотел, тоалетна не може да се направи, чайна не може да се направи\". Също днес алпинистът Боян Петров внесе в Министерския съвет предложение за компромисен вариант в управлението на \"Пирин\", в което се посочва, че в района на ски зоната може да бъде построена една кабинкова линия.", "date": "2018.01.18", "title": "Кметът на Банско: А защо да не се разширяват ски пистите"}
{"url": "https://www.dnevnik.bg/photos/2018/01/18/3114550_fotogaleriia_svetovnite_snimki_na_denia_-_18_ianuari/", "text": "Рекордни горещини съпътстват Australian Open в Мелбърн тази година.", "date": "2018.01.18", "title": "Фотогалерия: Световните снимки на деня - 18 януари 2018 г."}
{"url": "https://www.dnevnik.bg/photos/2018/01/18/3115053_fotogaleriia_petiiat_protest_v_zashtita_na_pirin/", "text": "В повече от 20 града в страната и в чужбина днес се проведоха протести в защита на Природния парк \"Пирин\". В София над 3 хиляди души преминаха от пл. \"Независимост\" до Народното събрание, а след това блокираха \"Орлов мост\" с викове \"Оставка\", \"Пирин не е баница\", \"Мафия\" и \"Пирин е в беда, спасете го сега\".", "date": "2018.01.18", "title": "Фотогалерия: Петият протест в защита на Пирин"}
{"url": "https://www.dnevnik.bg/bulgaria/2018/01/18/3115057_administraciiata_triabva_da_podobri_rabotata_za/", "text": "Българската държавна администрация трябва да подобри работата за привличане и задържане на инвеститори у нас - това мнение изрази президентът Румен Радев на среща на \"Дондуков\" 2 с представители на водещи германски компании с бизнес в страната. \"Това ще допринесе не само за развитието на икономиката, но ще създаде положителни модели в обществен и институционален план\", заяви Радев, цитиран от администрацията на държавния глава. Германия е стратегически партньор за България и ние високо ценим усилията на институциите и бизнеса за разширяване на двустранните икономически отношения, каза още президентът. Според него една от възможностите за повишаване на конкурентоспособността на страната е адекватна политика при въвеждането на електронно управление и услуги. Държавният глава и представителите на германския бизнес обсъдиха предприемането на мерки за връщането на млади българи, дипломирали се в чужбина, както и за задържането на квалифицираната работна ръка на пазара на труда в България. От Германо-българската идустриално-търговска палата прогнозират пореден рекорд в търговския стокообмен между двете страни за 2017 г., като за изминалата година българският износ се развива изпреварващо в сравнение с вноса от Германия. Компаниите призоваха за устойчивост в законодателната рамка и откроиха недостига на работна ръка, квалифицирана според нуждите на бизнеса, както и липсата на дългосрочна стратегическа визия в икономически и политически план, като основни трудности пред инвеститорите за разрастването им на българския пазар. Много от представителите на малкия и среден бизнес срещат редица административни препятствия, повишаващи риска от корупция, е посочено още по време на срещата.", "date": "2018.01.18", "title": "Администрацията трябва да подобри работата за задържане на инвеститори, смята презиентът"}
