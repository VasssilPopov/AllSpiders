{"url": "https://www.dnevnik.bg/sviat/2019/04/13/3419296_voennite_v_sudan_otmeniha_komendantskiia_chas_i/", "text": "Управляващият военен съвет в Судан обяви, че отменя наложения след преврата в четвъртък комендантски час и ще \"изкорени режима\", отваряйки път за цивилно правителство. Това съобщиха Би Би Си и катарската телевизия \"Ал Джазира\" в деня, в който военните се съсредоточиха върху опити за диалог с протестиращите, останали на улицата и след като президентът Омар ал Башир  бе свален от власт . След 3 десетилетия на власт Башир бе арестуван, а армията постави министъра на отбраната Ауад ибн Ауф за фактически управник на Судан (начело на \"преходен съвет\"). Ибн Ауф обаче се оттегли ден след преврата на фона на  продължаващи протести  срещу управлението. Хиляди демонстранти, останали на улицата след първоначалната еуфория от свалянето на Башир, се бяха обявили срещу избора му за ръководител и заедно с  други държави  поискаха назначаване на цивилно правителство. Едва след две години Днес поелият поста му генерал Абдел Фатах Абдерахман Бурхан обяви, че досега управлявалият режим (срещу който протестират жителите) ще бъде премахнат, а държавните институции ще бъдат преструктурирани. Цивилно правителство действително ще поеме властта, но това може да стане и след две години - максималния срок, който си поставят военните, за да останат на власт. Бурхан обеща и че ще има консултации с всички групи от опозицията. Малко по-рано държавни медии съобщиха, че Салах Гош, досега началник на разузнаването на страната (изправило се срещу протестиращи на някои от последните протести), е напуснал поста. Гош бе важен съюзник на Башир и заедно с него е сред  обвинените за геноцид  и военни престъпления от Международния наказателен съд. Протестиращите в столицата Хартум, изглежда, обаче не приемат тази позиция. По улиците и тази вечер имаше демонстранти. Организаторите на протестите - на практика започнали преди четири месеца заради повишаващите се цени на храните - поискаха хората продължат протеста и днес, и утре. Според суданския анализатор Халид ат Тижани, цитиран от \"Ройтерс\", \"натискът на протестиращите и напрежения вътре в самата армия\", заедно със страха във висшите ешелони от разцепление в редиците на въоръжените сили, тласкат промяната в Судан от последните дни. \"Третият човек\" в армията Бурхан, третият най-важен човек във въоръжените сили по времето на Башир, бе неизвестен до вчера. Като командващ сухопътните сили бе познат с добрите си връзки в Залива. В телевизионно изявление днес - първото, откакто встъпи в длъжност - той обяви и освобождаване на всички политически затворници. Бурхан разформирова провинциалните правителства и обеща, че човешките права ще бъдат уважавани, а армията ще е гарант на \"мира, реда и сигурността\" в страната, докато не се състоят избори. Нито той, нито други от преходния съвет са коментирали в подробности как ще бъдат изправени пред съда хората, убили десетки демонстранти по време на протестите, но в обръщението си той обеща властите да опитат. Докато Башир бе на власт, правителството призна, че загиналите от края на миналата година насам са поне 38 души. Ден по-рано, докато съветът още бе оглавяван от Ауф, не се предвиждаше и екстрадиция на Башир, за да отговаря пред Международния наказателен съд.", "date": "2019.04.13", "title": "Военните в Судан отмениха комендантския час и обещаха да \"изкоренят режима\""}
{"url": "https://www.dnevnik.bg/kultura/2019/04/13/3414967_otkus_ot_nishto_drugo_osven_istinata_na_anna/", "text": "На 7 октомври 2006 г. светът губи един от най-ярките умове на XXI век. Жестокото убийство на познатата с противопоставянето си на чеченския конфликт и на авторитарния режим на президента Путин руска журналистка Анна Политковская се превръща в черно петно в световната история и нанася неизлечима рана на битката за свободата на словото. 13 години след трагичната ѝ, все още неизяснена кончина на български език се появява за пръв път \"Нищо друго освен истината\" – сборник с някои от най-добрите текстове на \" Сред публикуваните в книгата материали, са и есета, в които Политковская разказва за самата себе си, за цензурата и репресиите в Русия, репортажи от войната в Чечения, от терористичните актове в Беслан и \"Норд-Ост\", мнения за същността на журналистиката, както и репортажи от нейни срещи с личности като Джордж У. Буш, Тони Блеър, Лионел Жуспен, както и руски дисиденти като Березовски, Ахмед Закаев, Владимир Буковски. Специално място е отделено и на селекция от текстове на Политковская, които не са на политически теми, както и на есета за тежката съдба на Русия. Всеки един от репортажите в книгата е абсолютно доказателство за високия професионализъм и безупречната работа на Политковская. Нещо повече – мнозина твърдят, че именно заради част от тези репортажи тя е била убита. Заплашвана, преживяла няколко опита за посегателство над живота си, Политковская остава вярна на максимата си до самия край:  Защото жестокостта не залужава Читателите на \"Дневник\" могат да се възползват от 10% отстъпка от цената в Ozone.bg при въвеждане на код Dnevnik10. Поръчай книгата с безплатна доставка тук Движението е форма на любов В Лондон, с невъздържани разговори, ах и ох, въздишки и стенания на обикновено сдържаната тълпа, премина световноизвестното шоу \"Танго за двама\" (художествен ръководител, създател на трупата и постоянен прима­балетист е страхотният танцьор от Буенос Айрес – Мигел Анхел Зото). В столицата на Великобритания, в театър \"Пийкок\" на Кингзуей Стрийт, гос­туващите изпълнители изнесоха двуактния спектакъл \"Аржентинско тан­го\". Почти три часа вълнуващо действие на сцената – без една-единствена дума, само музика, танц и темперамент. На финала над залата, изпълнена със свръхуравновесени, прагматични и дори апатични британци, се изви ви­хър на неутолена неистова страст... Умейте да живеете и живейте... И така, на сцената има страст – и нищо друго. В изпълнение на шест двойки. Естествено, няма никакъв секс – това го казвам за родните ни неве­жи, които все още не са се научили как да различават страстта от леглото. Всички танцьори са на средна възраст. Не деца, не пубертети, не хора в менопауза. Тоест познават много добре и загубите, и печалбите, и надеж­дите. Страстта е красива и умопомрачителна. Никой не скърца със зъби, не разкъсва дрехите си, не хапе устните си, дори не крещи. Страстно забвение наяве. Главното е, че в спектакъла има толкова много страст, че от време на време – и това може да се види на място – някои двойки тихо се изправят, напускат залата и не се връщат. Познавачите и тези, които от всичко разби­рат, твърдят, че хората ходят там, за да се насладят на собствената си страст, отиват, за да се обичат един друг... Из Лондон пълзят легенди, че винаги така се случва: по времето на гастролите на \"Аржентинско танго\" мъжете и же­ните, зрителите на този танцов спектакъл, в който няма нищо голо, никакъв стриптийз, нищо подобно, в който няма и намек за плейбойско поведение – хората просто нямат сили да изчакат да приключи финалната сцена, искат същото и за себе си, едновременно реално и вечно. Толкова много либидо се излива от сцената, че ако не си от мрамор, просто няма къде да се денеш: ако си дошъл на спектакъла сам, ще се увлечеш по съседа си, поне за няколко часа ще си въобразиш, че си гениален/гениална любовник/любовница, който/която може всичко. Не мисля, че представлението е някакъв вид гурме зрелище за няколко призвани люде, опитни в изпиването на страстни напитки. Нищо подобно, всичко е много просто, дори примитивно. Шест двойки демонстрират раз­лични видове и стилове танго. Какво е прилично за балната зала, какво се случва на селския дансинг (разбира се, в Аржентина), какво е възможно в едно крайбрежно кафене, под акомпанимента на простичък оркестър... И така нататък. Всъщност нищо повече. Най-важното в представлението не е КАКВО танцуват, а КАК. Всяка женска клетчица диша от желание, но не онова желание, което изчезва в тунела на метрото, в тролейбуса, нашите пиянски ресторанти и заведения за бърза храна. Това е желанието, което е научен да улавя като щастие, било то моментно и ефирно, всеки атом на мъжа, който се е оказал наблизо. Повтарям: \"Танго за двама\" е аржентинско шоу и предприятие със съ­щото име. Създадено от Мигел Анхел Зото и Милена Плебс (най-добрите танцьори на танго в Аржентина за времето си) през 1989 г. Тогава Зото и Плебс са се обичали. И почти десет години те въплъщавали своите лични чувства в немислимо силни стъпки и танцови пози на сцени по целия свят, по които постоянно гастролират. В Аржентина наричат двойката \"нашите Ромео и Жулиета\". Срещнали се през 1985 г. Милена вече била известна балерина, при това – момиче с прекрасно образование от добро семейство. Зото ѝ отстъпвал във всичко – син на непрофесионален актьор, без популярност зад гърба си. Кой го е учил? Никой освен животът. И тангото по улиците и нощните клубове на Буенос Айрес. Тогава, в началото, Милена решила, че Зото е абсолютно неустоим и ще бъде великолепен в тангото. Прекъснала балетната си кариера. Заради него се опълчила на семейството и приятелите си, с много прекратила отношения, само и само да бъде със Зото на световно турне с аржентинско танго. В крайна сметка, докато преживяват собствената си любов на сцена­та, те наистина се превръщат в легендарен дует и са короновани като крал и кралица на своя жанр. Тези, които са виждали Милена и Мигел да танцуват, казват, че пламъкът, който всеки път се ражда в тангото им, и искрите, които прелитат от тях, са докарали някои зрители до инфаркт... Преди три години обаче Зото и Плебс се разделиха. Зото обявил, че иска да бъде сам. И Милена казала, че никога повече няма да танцува – въ­преки изобилните оферти от всички страни. Разпадането на дуета се случи­ло, когато Зото отказал на Милена, която тогава била на 36 години, дете – както от кариерни съображения, така и от лични (Зото не искал да се товари със семейство и деца). Има обаче и други причини. През 1992 г. Зото загубил баща си, който починал от рак в мъки. По-късно Плебс ще признае, че неизвестно защо, още тогава тя почувствала, че това е началото на личния им финал. Да, тя продължавала да се грижи за страдащия Мигел, но изведнъж забелязала, че има още някой, който изтрива сълзите на безутешния скърбящ. През 1995 г. Милена разбира: освен тангото, с партньора си нямат други теми за обсъж­дане. Милена Плебс е удивителен човек. Тя е убедена, че тангото, танцът на страстта, може да бъде танцувано само от влюбени един в друг партньори, всичко останало е компромис и зрителят няма да повярва в силата на страст­та. Това са думите на Милена: \"Когато обичаш един мъж, това е и танго. Тангото означава да бъдете заедно, да искате дете. Сега, когато всичко това е в миналото за мен и Зото, не искам да танцувам...\". Плебс живее в Буенос Айрес, преподава хореография, понякога поставя нещо самостоятелно. Не танцува. И не е раждала. Любопитно е, че днес Зото упорито продължава да се нарича голям и непоправим романтик, но все пак продължава да танцува без Милена – и го прави много добре, той няма нужда да обича партньорката си, докато я върти в танца... Какво пък, такива са мъжете на Зото. Но такива са и жени­те – ето, Милена... Това световно шоу никога не е гостувало в Русия. Не мисля, че това е случайно. В края на краищата Зото обиколи почти целия свят с танца си, при това повече от веднъж, и са го гледали дори в страни, слабо привикнали към страстите, като Китай, Тайланд и Бог знае къде, на места, далеч както от латино културата, така и от европейските салони, и от аржентинските кафенета, и от латиноамериканските реалности. Защо Русия все пак беше подмината от чашата с тази пикантна напитка? При нас, разбира се, любовта вирее, много вирее. Но изобщо нямаме култура на страстта. Да, тя сякаш многократно е описвана от Достоевски, Лесков, Толстой и др. И смърт, и сълзи... Но уви, това не означава почти нищо в ежедневен план за хората от втората половина на ХХ век, тоест за нас. Научихме се да обичаме тихо. Както и да съжаляваме нещастните и алкохолиците, които пият поради затлачване на собствените си души. Дори се изучихме как да устройваме рай в бедняшка колиба с любимия (любима­та). С години да чакаме. Краката да мием, водата да пием. Но страст като краткотрайно изгарящ огън – забравѝ! Ние не сме способни нито на един страстен месец (дори само един, но сладък, изтощителен и съблазнителен до лудост), нито на една пауза, посветена на страстта, от която трепери це­лият ни организъм, когато е ясно, че ще се пръснеш, но като ще е така – да се пръснем при излитане! Опитайте, от чист интерес, да предложите на мъжа до вас да се разделите на върха на любовните си отношения. Той с ужас ще се отдръпне от вас. Та нали, ако е раздяла, това означава развод и изкарване на стари вещи с клеясала по тях прах. Защото нашата съветска любов е пълно копаене в себе си, а не желание да вземем цялото щастие от партньора до дъното, дори това да са послед­ните му часове, и да му дадем в замяна също толкова, дори ако е абсолютно задължително възглавницата до нас да е празна. \"Страстта\" понашему е пътуване от точка \"А\" до точка \"Б\". В \"А\" се целуваме, в \"Б\" мачкаме чаршафите. Щастието освен това, голям късмет, е когато пътуването е по права линия. Когато има завои, което се случва по-често, е ужас. Но какво има да протакаме, какво, ние ли, хората ли не знаят... Може би въпросът с жилището изяде потребността ни от страст? Също е възможно. Въпреки това страстта изисква не само квадратни метри, за евентуалната делба на които в никакъв случай не може да се мисли. Страстта непременно иска пари, а нашите мъже десетилетие след десетилетие се сви­ваха, защото бяха бедни. Дори и когато в последно време забогатяха, те се втурнаха от съпругите си директно към проститутките или към обикнове­ните достъпни жени, към откритите стриптийз клубове и салони за масаж... Където и да е, само да не опитат какво е това страст. А вече последните години са съвсем разрушителни за такива неща като страст! След тийнейджърите и рекетьорите цялото останало общество пре­мина стабилно дори в терминологично отношение към думата \"чукане\". Ако някой има връзка, значи се \"чука\" (и самите те така говорят за себе си и за обкръжението си). Двойките вече не съжаляват, не зоват, не плачат – те се чукат. Банкерите се чукат, децата им се чукат, бившите инженери се чукат, бездомните се чукат, музикантите и поетите също... Дали на вертепа му е до страст? До разтърсването от последните раздели, до омекналите колена при случайна среща? Не, не му е до това. Време да остане да се изчукаме... И ако страстта те е затрупала, отговорът на нашия мъж, привикнал точно да се чука, ще бъде убийственото: \"Не ме поставяй в трудно положение... Големи хора сме...\". В нашата култура трябва или да задържаме, или да крием страстта си, тогава и хората ще бъдат привлечени от нас. Това е отвратително! Освен това трябва да си скромен. Да нямаш претенции. Да не се самоизтъкваш. Да не се открояваш. И тогава щастието ще снизходи до теб точно в момен­та, когато \"не го очакваш изобщо\". Двуличие! Бълнуване, което оправдава блудството! Откритостта на чувствата – само за семейна употреба, и то, ако имате късмет и има кой да оцени тази откритост. Но и дамите си ни бива, нас де. Задоволяваме се с малко. Както отдавна сме отбелязали, каквито са мъжете, такива са им и жените. Не и обратното.Пита се защо ни е нужно такова аржентинско танго за двама? Излишни безсмислени блянове. \"Тръгна Господ като просяк беден, любовта на хората да види.\"110 Така е писал Есенин. Той е познавал страстта. Този стих е на мястото си тук дори за това, че в програмата на спектакъла \"Танго за двама\", разбира се, с най-едър шрифт е изписан цитат от Айседора Дънкан. Та от кого другиго? Тя е познавала и тангото, и Есенин, и всички, всичко, всичко. А ние не сме наследили нищо. Ако сте в Лондон, идете да си починете от Русия. В театъра \"Пийкок\". Който закъснее, но все пак иска да усети върху собствената си кожа ударите на чуждата безумна страст, това е възможно в Милано, Торино и Лион. През април \"Танго за двама\" ще гастролира там. .", "date": "2019.04.13", "title": "Откъс от \"Нищо друго освен истината\" на Анна Политковская"}
{"url": "https://www.dnevnik.bg/biznes/2019/04/13/3418848_pazarut_na_zemedelska_zemia_leko_izprevarva_inflaciiata/", "text": "Цената на земеделската земя е нараснала средно с 5% през 2018 г. Подобен ръст се очаква и през 2019 г. като няма причини, които да доведат до резки покачвания или спадове. В същото време повече чуждестранни инвеститори излизат от този пазар, а няма информация за други, които планират да купуват. Това показват данните на Българската асоциация на собствениците на земеделски земи. 5% ръст изобщо не е малко Поскъпването на земеделските земи с 5% никак не е малко за пазар, който е стабилен, коментира Стайко Стайков, председател на асоциацията и подчерта, че този процент надхвърля инфлацията за миналата година, която по данни на Националния статистически институт е 2.7%. Цените растат, макар и минимално, заради увеличаването на броя на ползвателите, а също и заради факта, че предлаганата на пазара земя не е чак толкова много, обясни той. Очаквано най-високите цени са на земята в Добрич, която през 2018 г. се е търгувала между 1550 и 2 700 лв. на дка, а сред най-евтините земеделски парцели са тези около Хасково като една от основните причини за това е, че имотите там са много разпокъсани, което създава трудности при обработването. По-голям ръст от средния в цената на земята пък се отчита във Видин заради увеличеното количество ползватели. Експертите на асоциацията посочват, че има няколко фактора, които влияят на пазара. Един от тях е многократната промяна в законодателството и по-конкретно около 60 поправки в Закона за земята. В допълнение липсата на дългосрочна стратегия за развитие на земеделието не осигурява прогнозируемост. Въпреки проведеното уедряване на земите в някои райони на страната все още повечето земи са силно разпокъсани, което затруднява сделките. Средният размер на земеделските земи в Северна България е 5 дка, а в Южна - 8 дка, показват данни на асоциацията. В момента, ако има търсене на земя от чуждестранни инвеститори, то е за комасирани масиви, посочи Стайков. Галина Пейчева-Митева, зам.-председател на асоциацията посочи, че предстоящото сформиране на нов Европейски парламент е поставило пауза в редица важни преговори по новата обща селскостопанска политика, а също така преди 2022 г. няма основание да се очаква да се изравни размерът на земеделските субсидии между старите и по-новите в Европейския съюз. Няма причини за резки промени Според асоциацията няма причини, поради които да се очакват резки промени на пазара на земеделски земи и през тази година. Очакваният ръст в цените отново се прогнозира да е около 5%, което на практика означава да следва инфлацията. Поскъпване на земеделските земи може да има при засилен интерес от големи чуждестранни инвеститори, но засега няма данни за подобни намерения. Пазарът е такъв, че на практика няма спекулативни сделки, обясни Стайков. Картината се допълва от сигурност при изповядването на сделките и много малък вторичен пазар - при който някой купува с цел скоро след това да продаде имота. На първичния пазар собствеността си е сменила около 25-30% от обработваемата земя, която е около 36 млн. дка.", "date": "2019.04.13", "title": "Цените на земеделската земя растат малко по-бързо от инфлацията"}
{"url": "https://www.dnevnik.bg/sviat/2019/04/13/3419110_glavnite_finansisti_na_g20_prognozirat_sujiviavane_na/", "text": "По-късно тази година глобалната икономика вероятно ще активизира растежа си. Това ще стане с подкрепата на централните банки по света и благоприятното развитие на американско-китайските търговски преговори, прогнозираха финансовите министри и централните банкери на Г-20 на пролетните срещи на Международния валутен фонд и Световната банка във Вашингтон, съобщи БТА, цитирайки Асошиейтед прес. Според тях глобалната икономика е загубила инерция тази година, но те очакват тя да поеме нагоре през втората половина на годината в условията на благоприятна парична политика, следвана от централните банкери. В същото време противопоставянето между САЩ и Китай заплашва да помрачи икономическата прогноза. Според японския финансов министър Таро Асо не бива да пренебрегваме вероятността от ескалация на напрежението в търговските отношения. МВФ понижи прогнозите си за глобалния растеж от 3,6 на сто за миналата година на 3,3 на сто през 2019 г. Това е най-бавният темп от рецесията през 2009 г. Фондът обаче очаква растежът да се активизира до 3,6 на сто през 2020 г.  Централният банкер на Япония Харухико Курода коментира пред журналисти късно снощи във Вашингтон, че според Г-20 ревизираните прогнози на МВФ са силно вероятни, но допълни, че всички страни трябва да направят необходимото за ускоряване на темпа на растеж.", "date": "2019.04.13", "title": "Главните финансисти на Г-20 прогнозират съживяване на растежа на световната икономика"}
{"url": "https://www.dnevnik.bg/sport/2019/04/13/3419093_bulgariia_surbiia_gurciia_i_rumuniia_vurviat_kum/", "text": "Министрите на спорта на България, Гърция, Румъния и Сърбия подписаха Меморандум за разбирателство между четирите правителства, с който се официализира учредяването на  организационен комитет  за съвместната кандидатура за световното първенство през 2030 г. и европейското две години по-рано. След работната среща в Солун стана ясно, че четирите страни клонят повече към домакинство за европейско първенство. Окончателното решение за какво ще се кандидатства ще бъде взето на срещата в Букурещ на 14 и 15 юни. В срещата участваха министърът на спорта Красен Кралев, заедно с колегите си от Сърбия Ваня Удовичич, Гърция Георгос Василиадис и Румъния Богдан Константин Матей. Меморандумът, който е със статут на международен договор влиза в сила веднага за три години. Ако няма отказали се, се подновява автоматично за още две години. Всяка страна ще бъде председател на ротационен принцип за шест месеца, като първа е България. \"От тук натък ще остане дискусията дали вървим към световно или към европейско първенство. Моето предложение беше до края на годината ясно и категорично да кажем, ако няма да имаме възможност да пръскаме средства за световно – да се концентрираме за европейско. Мисля, че имаме много сериозни шансове\", каза Красен Кралев. Той добави, че пред България най-големият проблем е инфраструктурата. \"Знаем какво ни липсва като инфраструктура, но трябва да имаме самочувствието, че сме сред най-добрите организатори. Понякога проблемът е, че не си вярваме сами. Така ще вдигнем самочувствието на нашите народи\", каза още министърът на спорта. Кралев обясни, че на този етап не може да се каже с кои градове България ще кандидатства. \"Пловдив може да е много футболен град, но ако двата клуба не искат да играят на един стадион няма смисъл правим такъв. За 3-4 дербита на година не си заслужава. Всичко зависи от местната власт, дали тя го иска и ще го ползва\". \"Това е велик ден за Балканския футбол\", добави президентът на БФС Борислав Михайлов, който присъстваше като експерт на срещата. Темата за обща кандидатура на четирите страни е от миналата година. От тогава се обсъжда и строеж на нови стадиони в България. По думите на Кралев, страната се нуждае от четири стадиона за домакинство на световно първенство. Първоначално през септември  министър-председателят Бойко Борисов повдигна темата за изграждането на нов национален стадион в столицата . След това  той заяви, че \"Васил Левски\" е ненужен , защото предизвиква много неудобства и затваряне на улици, и призова за обществено обсъждане по темата.", "date": "2019.04.13", "title": "България, Сърбия, Гърция и Румъния вървят към съвместна кандидатура за Евро 2028"}
{"url": "https://www.dnevnik.bg/biznes/2019/04/13/3419111_taini_klienti_ot_danuchnite_hvanaha_nelegalni/", "text": "Нови случаи на нерегламентиран превоз по маршрута София- Перник разкриха инспекторите на \"Фискален контрол\" вечерта в петък, съобщи пресслужбата на Националната агенция за приходите. Тайни клиенти - служители на приходната администрация, установили че леки коли превозват пътници на цената на автобусния билет непрекъснато в рамките на деня. Данъчните се качвали в различни коли от няколко спирки на градския транспорт и плащали 3 лв. за превоза. Всички превозвачи без изключение не са издавали фискални документи за парите. Всеки нарушител - физическо лице, установен по време на проверките ще бъде санкциониран с до 500 лв., а превозното средство ще бъде запечатано за срок от 30 дни, допълват от НАП. От приходната агенция отново ще сезират ИА\" Автомобилна администрация\" за констатациите си. Акцията на НАП срещу нелегалните превози започна преди 10 дни и ще продължи в следващите месеци. В приходната агенция има сигнали за над 100 превозни средства, които осъществяват нерегламентиран превоз в страната и чужбина без да отчитат приходите си. Паралелно с проверките на пътя вече текат и инспекции за съответствие на имущество и доходи на 172 собственици на микробуси, които системно преминават през ГКПП. Информация за потенциално нерегламентирани превози е подадена в НАП от \"Гранична полиция\", като има физически лица, притежаващи десетки микробуси, движещи се към Западна Европа поне веднъж седмично. Някои от собствениците не са декларирали никакви доходи в последните 5 години, а притежават солиден автопарк и недвижими имоти. Недекларираните доходи ще бъдат обложени с данък, заедно с изтеклите лихви, допълват от НАП. НАЦИОНАЛНА", "date": "2019.04.13", "title": "Тайни клиенти от данъчните хванаха нелегални превозвачи между София и Перник"}
{"url": "https://www.dnevnik.bg/sport/2019/04/13/3419114_antuni_ivanov_pokri_normativ_za_uchastie_na/", "text": "Българският плувец  Антъни Иванов  ще участва на олимпийските игри в Токио, след като покри норматива в коронната си дисциплина 200 метра бътерфлай. Той спечели турнира в Ричмънд, Вирджиния с време 1:56,34 мин. Точно 468 дни преди старта на олимпийските игри, Иванов е сигурен участник в Токио. Нормативът беше 1:56,48 минута. Благодарение на времето си  Иванов  ще участва и на световно на голям басейн в Южна Корея през лятото. Там Иванов ще бъде на 100 и 200 метра бътерфлай. На шампионата в Будапеща през 2017 г. българинът влезе във финала и се класира осми. Антъни Иванов имаше покрит норматив и за игрите в Рио през 2016 г., когато беше само на 16 години. Тогава обаче беше с норматив \"Б\" и решението на федерацията беше Александър Николов да замине за Бразилия. Иванов учи в универститета във Вирджиния. \"Много се радвам, че успях толкова рано да покрия норматива. Преди 3 години не ми стигнаха 14 стотни, сега ми стигат точно толкова. Понякога нещата явно се случват с причина и това е знак, не съвпадение \", коментира Иванов пред BGswim.com.", "date": "2019.04.13", "title": "Антъни Иванов покри норматив за участие на олимпийските игри в Токио"}
{"url": "https://www.dnevnik.bg/tehnologii/2019/04/13/3418247_smartfon_snimasht_i_tova_koeto_ne_vijdate/", "text": "Тя е руса, носи червена рокля и крачи сред узрелите жита. А вие снимате видео с грациозната ѝ походка и погледа в очите ѝ... едновременно. Или сте в барокова катедрала в Париж, за която в нормална ситуация би трябвало да имате няколко часа, за да си направите различни снимки. Но ги нямате. Обаче имате кадър, от които да извадите поне 10 варианта и само вие знаете, че идват от един оригинал. Това са само два примера за това какво се крие зад девиза \"Да пренапишем правилата\" на \"Хуауей\", с който китайската компания новата си серия Р30. Тя вече се предлага в България и създателите ѝ твърдят, че представлява истински пробив в мобилната фотография, с който може да се заснимат образи \"отвъд човешкото зрение\". При ексклузивното представяне на смартфоните от серията пред тесен кръг журналисти в София, сред които и от \"Дневник\", от българския офис на \"Хуауей\" изтъкваха изключително качествата на камерите. Основната причина е, че Р30 вече е признат за  Най-добрият смартфон за снимане на 2019 г.  от Technical Image Press Association (TIPA). Другата е, че впечатляващата издържливост на батериите, процесорът, използването на изкуствен интелект, високото качество на дисплея и обхватът и силата на свързване с мобилни и безжични интернет мрежи са на ниво, което се подразбира за високия клас продукти на компанията. След пазарния успех на серията Р20 от \"Хуауей\" са продължили да задълбочават разработките си в петте основни компонента на добрия набор от камери - да работят още по-добре при слабо осветление, да имат още по-голям обхват, щирокоъгълният обектив да позволява повече обхват, дълбочината на кадъра да е още по-голяма и качеството на видео заснемането да се стреми максимално към това на професионална камера. Не е задължително собственикът на Р30 да знае защо е толкова специална монтираната на него първа в света 40MP Leica Quad камера. Но всъщност причината е, че в този смартфон до масовия потребител за пръв път става достъпен т.нар. RYYB сензор, с който партньорството са германската Leica зачерква установеният преди повече от 40 години RGGB стандарт. Както се вижда от съкращението, става дума за сензор, който улавя червената, жълтата и синята част от спектъра, а не, както бе досега - червената, зелената и синята. Само благодарение на RYYB сензора камерата улавя над 40% повече светлина, обясняват от \"Хуауей\". Предвид това, че става дума за компактно мобилно устройство, впечатляващ е и самият размер на сензора - 1/1.7 инча (2.54 на 4.32 см). Георги Колев – Търговски директор на Huawei Consumer Business Group обясни при представянето, че този SuperSpectrum сензор е един от основните компоненти на уникалните постижения на Huawei P30 и P30 Pro при снимане на видео и снимки при много ниска осветеност. Камерата буквално може да покаже образ, невидим за човешкото око. Тази способност отваря множество нови възможности за креативна и арт фотография, както и изцяло ново поле за изява на мобилните видеографи, допълни той. Когато стане дума за светлочувствителността, Р30 сякаш се надбягва със самия себе си. Ако Р20 Pro има чувствителност ISO 102400 то при Р30 тя е удвоена до ISO 204800, а при Р30 Pro тя отново е удвоена до ISO 409600. Третото забележително постижение на \"Хуауей и Leica е, че са монтирали обектив 16mm - 125mm без да променят дебелината на смартфона от 7.5 мм. Трикът е в това, че благодарение на т.нар. перископна технология обективът е разположен \"легнал\" по дължината на тялото. Георги Колев посочи, че постигнатото 5-кратно оптично и 10-кратно хибридно приближение от този мобилен флагман работи както за снимки, така и за видеа, при които например може да се заснеме видео на диво животно или домашен любимец, без да го приближите и изплашите. \"Много се гордеем, че Huawei продължава растежа си като компания и през 2018 г. и продължава да се изкачва в световни бизнес класации за международни брандове като: Fortune, Forbes, Brand Finance, BrandZ и Interbrand като затвърждава позицията си на технологичен лидер\", коментира Емилия Кирилова - PR мениджър на Huawei за България и Македония. Тя направи основното представяне на Р30 и в самото начало подчерта, че \"Българският пазар е изключително важен за нас. За 2018 г. Huawei Consumer Group Bulgaria бележи годишен ръст от 66% в премиум сегмента\". Много съм щастлив, че \"Huawei все по-силно затвърждава позицията си на премиум бранд и в България, каза и Логруи Циу – Генерален директор на Huawei Consumer Group за България и Македония. Той сподели, че една от основните цели на компанията е да развива в обозримо бъдеще своя иновативна потребителска екосистема. В бизнеса това означава сигнал, че \"Хуауей\" се подготвя да представяне на българския пазар на нови и разнообразни собствени устройства в следващите до 5 години. Данни на компанията показват, че от 2009 г. насам сборният обем на продажбите до края на миналата година е над 180 млн. лв.при отчетливо засилване на дейността от 2015 г. насам. Благодарение на тази дейност косвено \"Хуауей\" е допринесла за създаването на повече от 500 работни места в страната.", "date": "2019.04.13", "title": "Смартфон, снимащ и това, което не виждате"}
{"url": "https://www.dnevnik.bg/sport/2019/04/13/3419084_stadionite_v_bulgariia_shte_razpolagat_sus_sistema_za/", "text": "Министерството на спорта и Националната спортна база (НСБ) ще оборудват стадионите в България със система за лицево разпознаване, за да се намалят случаите на хулигански прояви. Системата беше представена на спортното изложение в Солун, а министърът на спорта  Красен Кралев  обяви, че първият стадион, който ще я използва е националният \"Васил Левски\". Системата е разработена от софтуерни специалисти на НСБ. \"Това ще бъде система, която ще използваме на нашите стадиони. Първо ще я инсталираме на Националния стадион \"Васил Левски\", след това на всички останали. Искаме да проверим как действа\", каза министър Кралев. По думите му интерес към системата са проявили и от Министерството на вътрешните работи (МВР). \"Това е модулна система, която разпознава лица, които могат да създадат проблеми на стадионите. Тя използва текущия хардуер на всички зали или стадиони и може да бъде инсталирана. Това се прави, за да може хората да не се притесняват, когато гледат спортно събитие\", обявиха от НСБ. Освен това системата дава и точна информация колко души има на спортно събитие. През 2018 г. беше приет  закон срещу футболните хулигани . Полицията отчете и  намаляване на подобни прояви  на футболните срещи.", "date": "2019.04.13", "title": "Стадионите в България ще разполагат със система за лицево разпознаване"}
{"url": "https://www.dnevnik.bg/razvlechenie/2019/04/13/3419124_video_zliiat_imperator_i_princesa_leia_se_zavrushtat_v/", "text": "Вчера вечерта \"Дисни\" показаха първия трейлър на деветия епизод на \"Междузвездни войни\", чиято премиера е насрочена за края на 2019 г. Името на лентата е The Rise of Skywalker. Пред 10 хил. почитатели на поредицата в Чикаго след края на видеото, завършващо със злия смях на император Палпатин, актьорът, Иън Макдиармид, който влиза в ролята на главния злодея в цели 6 епизода, излезе на сцената пред бурните овации на публиката, съобщи \"Ройтерс\". Продуцентите твърдят, че филмът ще завърши историята, започнала в едно друго време през 1977 г. Режисьорът Джей Джей Абрамс, който говори в присъствието на част от актьорския състав на филма, каза, че действието се развива известно време след събитията от \"Последният джедай\", излязъл през 2017 г. Кадрите показват и прегръдка между принцеса Лея и главната героиня в новите три епизода - Рей. Кари Фишър, влязла в ролята на принцесата още от началото на франчайза,  почина през 2016 г.,  но Джей Джей Абрамс, обясни, че \"по чудо\" е успял да \"сглоби\" неизползвани кадри от предишния филм, за да продължи историята на едно от иконични лица от вселената на \"Междузвездни войни\". Въпреки това режисьорът не разкри почти нищо за сюжета на новата лента. \"Този филм е за новото поколение, за светлината и мрака, както и за това дали то е готово да се изправи срещу това, което неговите предци са му завещали?\", отбеляза той. Пред \"Ройтерс\" Абрамс разкри, че сценаристите са се срещнали със създателя на поредицата Джордж Лукас, преди да започнат работа по сценария. Целта е била да създадат нещо, което носи изненада и вълнение, тъга, шок и страхопочитание, но също така създава усещане за неизбежност\", допълни той. Обстоятелствата около завръщането на Палпатин в момента остават мистерия. Героят умира в \"Завръщането на джедаите\" (1983 г.). Но в трейлъра се чува гласът на Люк Скайуокър, който казва на Рей, че \"никой не си отива завинаги.\" Скайуокър казва на Рей и че цялото знание е предадено и сега битката срещу злото е в нейните ръце.", "date": "2019.04.13", "title": "Видео: Злият император и принцеса Лея се завръщат в новите \"Междузвездни войни\""}
{"url": "https://www.dnevnik.bg/sport/2019/04/13/3419075_snimka_na_denia_zrelishtna_katastrofa_za_start_na/", "text": "Пилотът на \"Торо росо\" Алекс Албън разби своя болид в последната тренировка преди Гран при на Китай във Формула 1. Тайландецът не успя да участва в квалификацията за   в историята, след като изгуби контрол на излизане от последния завой и се удари тежко в предпазната стена. В неделното състезание от  .", "date": "2019.04.13", "title": "Снимка на деня: Зрелищна катастрофа за начало на уикенд №1000 във Формула 1"}
{"url": "https://www.dnevnik.bg/bulgaria/2019/04/13/3419127_kratki_novini_vania_grigorova_ot_podkrepa_se/", "text": "и. Жители на община Гърмен протестираха заради лоши пътища  Те се заканиха, че ако държавата и местната власт не ги чуят, идната седмица ще блокират движението към София и Гоце Делчев, съобщи БНР. Основните пътни връзки със СПА курорта \"Огняново\" и туристическите селища Лещен и Ковачевица са в много лошо състояние. Счупени автомобили и много катастрофи са резултатът от безхаберието на местната и централната власт, казаха недоволните, които са преброили 199 дупки. Съдът ще пусне под гаранция собственичката на ротвайлерите, нахапали деца Според заключението на съда Полина Шишманова, собственичката на ротвайлерите, които нахапаха дядо и трите му внучета, е била длъжна да предвиди, че кучетата са агресивни и могат да нападнат някого. Шишманова твърди, че кучетата са били откраднати, но мнението на съда е, че те или са били пуснати от собствениците си, или са избягали. Майката Мартина Илиева разказа, че две от децата й са в Пирогов, а според свидетели те са получили множество ухапвания. В съда Шишманова се разплака и не пожела да говори с репортерите. Поради чистото й съдебно минало тя най-вероятно ще плати за гаранцията 5 хил. лева, но по смисъла на закона я грози присъда до 3 години. Ваня Григорова от \"Подкрепа\" се кандидатира за европарламента Икономическият съветник в синдиката \"Подкрепа\" Ваня Григорова ще участва в изборите за Европейски парламент като независим кандидат. Тя е издигната от инициативен комитет от хора, които описват себе си като \"сблъскали се със социална несправедливост\". Докато няма лоби на обикновените работещи хора в Европейския парламент, което да се бори за истинско сближаване на държавите вътре в ЕС, за спиране на социалния дъмпинг и нормализиране на данъчните системи, евроскептицизмът ще продължи да нараства, а обединена Европа - да се разпада, каза Григорова. Тя се надява на подкрепата на всички синдикални членове, а ако не спечели, ще продължи да се занимава с профсъюзна дейност. СДС ще подаде сигнал в прокуратурата срещу \"Възраждане\" СДС съобщи, че ще подаде сигнал до прокуратурата за заплахи, отправяни към кандидата за евродепутат и бивш председател на Народното събрание Александър Йорданов от представители на движението \"Възраждане\" с лидер Костадин Костадинов. Йорданов предстои да представи в Добрич книгата си \"Патриотични уроци\", а \"Възраждане\" призовавало то да бъде осуетено. Нетърпимостта и омразата към различните политически позиции са характерни за тоталитарните общества и са недопустими за държава-член на ЕС, заявява СДС.", "date": "2019.04.13", "title": "Кратки новини: Съдът ще пусне под гаранция собственичката на ротвайлерите, нахапали деца"}
{"url": "https://www.dnevnik.bg/sviat/2019/04/13/3419150_granichnite_vlasti_na_turciia_konfiskuvaha_kokain_na/", "text": "Граничната полиция на Турция е конфискувала 55.4 килограма кокаин, намерен в контейнер на пристанище Асяспорт в Текирдаг в Северозападната част на страната, съобщава Анадолската агенция, цитирана от БТА. Екипи на дирекцията за борба с наркотиците и охрана на митниците са получили информация за контейнери с пратка с наркотици, която ще мине транзитно през Турция от южноамерикански държави. След обстойна проверка на базата данни кораб, пристигащ от бразилското пристанище Парангуа, е попаднал в тяхното полезрение. Контейнер от товара на кораба е бил щателно претърсен от властите със специално обучено куче и в него са открити 55.4 кг. кокаин, които са били конфискувани. В сряда 169 кг. кокаин в непромокаеми пакети  изплуваха в района на Шабла  след съвместни действия на министерствата на вътрешните работи на България и Румъния. Според вътрешния министър Младен Маринов трафикантите са щели да предадат пратката в открито море, а това била нова схема. Вчера край курорта \"Слънчев бряг\"  изплуваха още 25.4 кг. кокаин .", "date": "2019.04.13", "title": "Граничните власти на Турция конфискуваха кокаин на пристанище в Текирдаг"}
{"url": "https://www.dnevnik.bg/sport/2019/04/13/3419122_juventus_ne_uspia_da_specheli_nai-rannata_titla_v/", "text": "\"Ювентус\" се размина с предсрочно спечелване на титлата в Италия за втора поредна седмица. \"Бианконерите\", на които остава на теория да си гарантират Скудетото за осми пореден сезон, загубиха от намиращия се в тежка ситуация \"Спал\". Срещата на стадион \"Паоло Маца\" изненадващо завърши с успех за домакините с 2:1. \"Ювентус\" поведе с гол на Мойзе Кен преди почивката, но през втората част с попадения на Бонифаци и Серджо Флокари \"Спал\" обърна. Домакините се нуждаеха от точки, за да се отдалечат от зоната на изпадащите. В момента \"Спал\" е със седем точки пред опасната зона и с мач повече от \"Емполи\", който е първият изпадащ. \"Ювентус\" беше на път да вземе най-ранната титла в Серия А. Тимът се нуждаеше само от точка, за да може шест кръга преди края да е шампион. До момента три пъти трофеят е печелен при оставащи пет кръга.", "date": "2019.04.13", "title": "\"Ювентус\" не успя да спечели най-ранната титла в Италия след обрат срещу \"Спал\""}
{"url": "https://www.dnevnik.bg/sport/2019/04/13/3418597_machovete_na_levski_sa_nai-gledani_v_redovniia_sezon_v/", "text": "Мачове на \"Левски\" са най-гледаните в редовния сезон на Първа лига, показват данни, предоставени от Nielsen Admosphere - България за \"Дневник\". Общо 13 са двубоите на сините, които попадат в топ 20 по рейтинг в каналите на платения пакет \"Диема екстра\", където се излъчват срещите от българското първенство. Най-гледаният мач е дербито между \"Левски\" и ЦСКА на 24 февруари. Тогава  сините спечелиха с 1:0 след автогола на Стивън Перейра , а дербито беше съпътствано от недоволството на червените срещу съдийството. Двубоят е събрал 332 хиляди зрители (рейтинг 4.95%). Това го прави по-гледан от  всички други спортни събития, излъчвани в каналите от пакета \"Диема екстра\" за 2018 г . Високият интерес към дербито между \"Левски\" и ЦСКА вероятно може да се обясни и със  смяната на властта при сините , която беше потвърдена впоследствие на общото събрание в началото на март. Само още един мач минава рейтонговата граница от 4%, като това е есенното дерби между \"Левски\" и ЦСКА. Следват двата мача между сините и \"Лудогорец\", а след това са двете срещи на червените с шампионите. \"Левски\" и ЦСКА имат по шест двубоя в топ 10. Сините обаче имат още седем до 20-ото място, а червените - един. Най-гледаният мач, в който не участва нито един от двата отбора, е \"Черно море\" - \"Лудогорец\" от пролетта със 166 хиляди зрители (2.47%) и 15-о място. Срещата между \"Ботев\" (Пловдив) и \"Славия\" (117 хиляди, 1.57%) е на 44-а позиция и е най-гледаната, в която не е играл никой между \"Левски\", ЦСКА и \"Лудогорец\". В топ 50 има само още един такъв мач - между \"канарчетата\" и \"Берое\".", "date": "2019.04.13", "title": "Мачовете на \"Левски\" са най-гледани в редовния сезон в Първа лига (графика)"}
{"url": "https://www.dnevnik.bg/politika/2019/04/13/3418794_v_gerb_niama_razdelenie_zashtoto_gerb_e_boiko_borisov/", "text": "В ГЕРБ няма разделение след скандала с новите апартаменти, няма крила на председателя Бойко Борисов и на заместника му Цветан Цветанов, \"защото ГЕРБ е Бойко Борисов\". В същото време в ГЕРБ има групи и лобита, но те не си съперничат и са верни на лидера. Това обясни депутат от управляващата партия пред \"Дневник\". Официалните изказвания по темата за това как се отрази имотният скандал на управляващите са малко и са предварително обмислени. Политици убеждават, че скандалът с апартаментите не се коментира между колегите, а тема за противоборства в партията нямало. Битува и друго настроение - разочарование от исканите оставки, казват от парламентарната група. Депутатът Тома Биков заяви в петък сутринта пред \"Нова телевизия\": \"Това, което се случи в последните седмици, показва, че ГЕРБ е единствената партия, която няма номенклатура, няма хора, които да са поставени над останалите\". Той смята, че подаването на оставки след скандал е много силна инвестиция на обществено доверие и че ще даде на ГЕРБ нов кредит на доверие за евроизборите. Притеснения в ГЕРБ Не всички депутати от ГЕРБ обаче споделят мнението на Биков. Неколцина не скриха разочарованието си от реакцията на Бойко Борисов, който освободи шестима от законодателната и изпълнителната власт, за които имаше публикации, че са купили апартаменти на цени, по-ниски от пазарните или поне на такива цени са декларирали сделките си. Към тях трябва да се добави и кметът на Созопол Панайот Рейзи, който напусна партията, но остана кмет, макар и временно отстранен от длъжност. Заради бързата реакция на Борисов никой от депутатите не се чувства сигурен за поста си при евентуална публикация за него и това ги кара да се смятат за незащитени, каза политик. В партията посочват като доказателство за тезата трудността, която Борисов срещна при намирането на заместник на Цецка Цачева, която първа подаде оставка като министър на правосъдието. Борисов разказал, че говорил със 6-7 седем души, на следващия ден се отказвали, защото някой в семейството \"има една имотна сделка\". В крайна сметка за министър на правосъдието беше избран Данаил Кирилов, който до този момент беше председател на правната комисия в парламента. Все още няма избран председател на правната комисия на мястото на Кирилов. За поста са обсъждани Десислава Атанасова и Димитър Лазаров. И двамата отказват засега. Временен председател е Десислава Атанасова, която е заместник-председател на комисията. Цветанов е недолюбван и заменим Цветан Цветанов, който ръководи всички структури на партията и предизборния щаб, не получава одобрение от всички депутати, макар според някои да е излишно демонизиран. Едната причина е, че народни представители са карани да подписват проекти за закони и за изменения от него лично или чрез Данаил Кирилов, които дори не са чели. Другата изтъквана причина е, че в пика на скандала с публикация за апартамента му той замина за САЩ, дълго мълча и целият удар се посрещнал от партията. Депутати са убедени, че няма да има големи щети за организацията, ако Борисов се освободи от дясната си ръка и твърдят, че Цветанов вече не владее партията. Като потвърждение на тази теза привеждат неслучайните според тях изказвания на двама от тясното ръководство. В ицепремиерът и член на Изпълнителната комисия Томислав Дончев  каза, че Цветанов дължи повече информация, докато той беше в САЩ. Другият заместник-председател на ГЕРБ Йорданка Фандъкова оцени като  правилна, но закъсняла  оставката му. Не разкол, а пролетно почистване Самият Борисов направи няколко изказвания за Цветанов, разчетени в ГЕРБ като предупреждения. \"Цветан Цветанов имаше рожден ден днес. Да му е честит! Аз така му го честитих – да го питам как може да каже такова нещо, че няма кой да го накаже. Първо – може да ни накаже Господ, може да ни накажат хората. Мога да го накажа и аз!\". Това заяви Борисов в извънредно  изявление след заседанието на Консултативния съвет  по национална сигурност при президента Румен Радев. Поводът за изказването му са думите \"Не се чувствам наказан, защото няма кой да ме накаже\" -  коментар на Цветанов  в деня, в който освободи мястото си на депутат. \"Не може толкова тежко наказание да получи - да напусне парламента, да напусне шефското място на парламентарната група, шефското място на комисия по сигурност и заради този договор да се внесе съмнение, че това е едва ли не пунта мара, казано на преводен език. Това е просто несериозно. Той, понеже е убеден в своята невинност и още не може да схване всъщност в каква ситуация се е поставил. Да му се чуди човек\",  каза Борисов  в Брюксел след като Цветанов беше записан като нещатен сътрудник на парламентарната група на ГЕРБ. Малко по-късно Цветанов се отказа да е парламентарен сътрудник.  За голяма част от подалите оставки изнесеното в медиите е повод, а не е причината, каза един от депутатите. Според него седемте оставки досега говорят не за разкол в ГЕРБ, а за пролетно почистване в ГЕРБ, предприето от лидера. .", "date": "2019.04.13", "title": "В ГЕРБ няма разделение, защото \"ГЕРБ е Бойко Борисов\""}
{"url": "https://www.dnevnik.bg/evropa/2019/04/13/3418080_frenskite_i_germanskite_populisti_sa_nai-aktivni_v/", "text": "Крайнодесните партии във Франция и Германия изпреварват традиционните политически групи във \"Фейсбук\", що се отнася до публикации за предстоящите европейски избори и харесвания, споделяния и коментари на потребители, показват данни, цитирани от \"Политико\". Няколко седмици преди изборите за Европейски парламент от френския \"Национален сбор\" и \"Алтернатива за Германия\" идват приблизително два на всеки пет, свързани с кампанията постове на политически групи във \"Фейсбук\", показват данни за трите месеца до 31 март. Публикациите на двете партии, които варират от съпротива срещу  реформата на авторското право  до критики срещу групата на либералите, АЛДЕ, в европарламента, са генерирали значително повече харесвания и споделяния от постовете на други политически групи според  ISD , институт, занимаващ се с борбата с екстремистко съдържание, който е провел изследването. \"Фактът, че традиционните партии не обсъждат евроизборите, създаде огромна празнота, в която скочиха тези крайнодесни партии\", коментира Клой Коливер, ръководител на отдела за дигитални проучвания на ISD в Лондон. Предишни изследвания показаха как крайнодесни политици в Европа и на други места са изградили сложни механизми в социалните мрежи, за да разпространяват посланията си. При липсата на средствата, персонала и достъпа до институции на традиционните партии тези групи използват \"Фейсбук\" и \"Туитър\", за да разширят посланията си и да достигнат до евентуални избиратели, до които би било трудно да стигнат по по-традиционни начини. \"Това е тактика, която облагодетелства особено по-малки групи\", коментира Бен Нимо, експерт по дезинформация в Атлантическия съвет, който не е свързан с проучването. \"Големите групи имат по-слаб стимул да използват социални медии, защото разполагат със съществуваща мрежа от активисти на терен\", допълни той. Доминиращата позиция на популистки партии във \"Фейсбук\" повдига въпроси за тяхната способност да определят какви теми ще оформят предстоящата кампания, в която националистите се очаква да постигнат значителни успехи. Крайните групи вече разширяват онлайн посланията си около теми като съпротивата срещу мигрантите и правата на хомосексуалните, а някои анализатори предупреждават за възможна координация между тях. Във Франция, където Марин Льо Пен спечели 34% от гласовете на президентските избори през 2017 г., нейният \"Национален сбор\" е написал 154 от общо 370 поста на френски политически партии във \"Фейсбук\" през първите три месеца на 2019 г., отнасящи се до европейските избори или Европейския парламент. \"Република, напред\" на президента Еманюел Макрон е публикувала едва осем послания за същия период. От всички тези публикации постовете на \"Национален сбор\" са получили почти половината харесвания и споделяния. Заедно с критики срещу Макрон активността на партията включва и видеа на високопоставени партийни служители, даващи интервюта или посещаващи местни събития. В Германия, където има слаба дискусия за предстоящите евроизбори, активността на \"Алтернатива за Германия\" представлява повече от 40% от всички общо 33 поста във \"Фейсбук\", отнасящи се за вота през май. Християндемократите на Ангела Меркел са написали едва три публични послания във \"Фейсбук\" през първите три месеца на 2019 г. Публикациите на \"Алтернатива за Германия\" се отнасят основно до съпротивата срещу реформата на авторското право в ЕС.", "date": "2019.04.13", "title": "Френските и германските популисти са най-активни в разговорите за евровота във \"Фейсбук\""}
{"url": "https://www.dnevnik.bg/sviat/2019/04/13/3418811_za_mladite_v_indiia_vuprosite_na_izborite_e_koi_shte/", "text": "В една от най-бързо растящите икономики в света работни места се създават всекидневно, но по-младото индийско поколение трудно намира качествена работа. Проблемът зае водещо място в светлината на общите избори в страната и на фона на една стагнираща икономика. Стотици младежи се отправят към триетажна сграда в едно от предградията на индийската столица в прашното лятно утро. Те са сред хилядите в цялата страна, които посещават подготвителни курсове за приемните изпити за държавна работа. \"Има сигурност, заплатата се изплаща всеки месец и дори можеш да получиш квартира\", казва Кришна, който е на 23 години и е с математическо образование. Кришна посещава курсове в Paramount Coaching, една от многото подобни институции край пътя към жп гарата в Гургаон, на 32 километра южно от Делхи. Конкурсът е труден. През 2018 година е имало 2.7 милиона кандидати за 8084 инспектори и деловодители в различни отдели на федералното правителство. Нарастващото търсене през последното десетилетие на ограничения брой държавни работни места разкрива неуспехът на Индия да удовлетвори стремежа на все по-големия брой образовани хора, търсещи сигурна и добре платена работа. Индия се готви да избере ново правителство в избори, които продължават един месец и започнаха тази седмица, а заетостта е приоритетен въпрос за избирателите според проучване от 2018 година на Асоциацията за демократични права, неправителствена организация, работеща по изборните реформи. Политическите партии обещават по-добри възможности за образование, развитие на уменията и създаване на повече работни места, ако спечелят изборите. Над една трета от индийското население от общо 1.3 милиарда души е на възраст между 18 и 35 години. Не всички са се регистрирали като гласоподаватели, но от новите попълнения след изборите през 2014 година около 15 милиона са на възраст 18-19 години и повече, а се очакват и още. Обещанието на премиера  Нарендра Моди  да подобри вялата икономика бе ключово в предизборната кампания на партията му Бхаратия джаната на изборите през 2014 година, на които получи стабилно мнозинство. По време на кампанията Моди критикува тогавашното правителство начело с Индийски национален конгрес за растежа на безработицата и каза, че партията му ще създаде 10 милиона нови работни места. Неотдавна изтекли документи от статистическо проучване обаче сочат, че Индия под ръководството на Моди за периода 2017-2018 година е достигнала най-високото равнище на безработица от 45 години - 6,1%. Правителството опроверга проучването и заяви, че скокът на подоходния данък и сметките в задължителния пенсионен фонд сочат, че броят на работните места е нараснал.  Според експерти почти е невъзможно точно да се измери растежът на работните места в Индия. Неотдавнашни данни за броя на кандидатстващите, често свръхквалифицирани, за държавна работа сочат, че нещо със сигурност не е както трябва. През април 2018 година държавната жп компания Indian Railways получи 23.7 милиона молби за 123 000 свободни работни места за позиции като машинист, техник и работник по жп линията. През февруари според доклад от индийския щат Утар Прадеш над 90 000 кандидатстващи за 62 позиции в полицията като разносвач на документи между отделните полицейски полицейски служби. Сред кандидатстващите е имало 3700 души с докторска степен, 28 000 завършили висше образование и 50 000 средно образование, съобщи информационният сайт \"Принт\". Изискваните квалификации са били образование до пети клас според индийската образователна система и умение да се кара колело. Индия остана сред най-бързо растящите икономики в света, отчитайки средно увеличение на брутния си вътрешен продукт от около 7,5% между 2014 и 2019 година. Работни места се създават всеки ден. Проблемът е, че темпът на създаване на работни места изостава от темпа, с което се увеличава младото население, готово да се влее в работната сила, а частният сектор не успява да създаде качествени работни места, казва икономистът от Делхи Шикха Пател. Малкото на брой работни места спрямо размера на населението в трудоспособна възраст доведе до такова понижаване на заплатите в частните и неорганизирани сектори, че само отчаяните хора са готови да приемат такава работа, пише Махеш Вяс, който ръководи независимата консултантска компания Център за мониторинг на индийската икономика. Джатин Яваш е 23-годишен инженер, който е работил в частния сектор година като стажант техник със заплата 5000 рупии или около 80 долара. Тази работа беше много лоша. Почти нямаше платен отпуск, нямаше болнични, а надбавките към заплатата и повишенията се даваха по някаква прищявка, а не по заслуги и усилен труд, казва той. Ядав е записан на четиримесечно обучение, което той се надява, че ще му помогне за вземе изпита за държавна работа на средно равнище. \"Ще бъде предимно чиновническа работа, но стартовата заплата е 35 000 рупии (506 долара). Освен това има някаква сигурност, на старата ми работа човек на 40-години беше уволнен просто така ей един ден без никакво предизвестие, каза той. Семействата на Кришна и Ядав могат да си позволят да платят за следдипломните класификации и обучения. Те са привилегировани в сравнение с повечето индийски младежи, които работят в сектора без синдикати или неформалния сектор, даващ работа на 80% от работната сила на страната. Преместилите се в друго населено място работници, които се наемат на еднодневни надници, са особено уязвими. Арун Саху, който е на 20 години, пристига в Гургаон от селото си в източния щат Бихар преди седмица. Слабичък и притеснен, той стои с група мъже на натоварена пресечка, която местните наричат Кръга на труда. Има десетки мъже на възраст от 17 години и до към средата на 50-те, които чакат край пътя някой да ги наеме да работят за един ден. Откакто дойдох, получих работа само за един ден, каза Саху с треперещ глас. Той е изоставил училището, както много други в групата. Заплащането зависи от вида работа - може да е строеж на стена, копаене на канал или помощ в поправката на покрива. Заплащането варира от 400 до 700 рупии за ден, казва ветеранът на Кръга на труда 51-годишният Рам Бабу. Кришна и Ядав планират да гласуват, но се съмняват, че новото правителство ще може да промени нещо незабавно на трудовия фронт. Саху казва просто, че селото му е прекалено далеч. /БТА", "date": "2019.04.13", "title": "За младите в Индия въпросът на изборите е: кой ще създаде работни места"}
{"url": "https://www.dnevnik.bg/sviat/2019/04/13/3418434_vuchich_e_izpraven_pred_nai-golemiia_protest_v_surbiia/", "text": "Край на протестите или нова вълна на недоволство - този избор предстои днес по улиците на Белград на \"окончателния митинг\", свикан от лидерите на демонстрациите срещу сръбския президент Александър Вучич и цялата политическа система. Четири месеца протести след насилие над журналисти и опозиционен лидер създадоха движението \"1 от 5 милиона\", след като Вучич каза, че дори демонстрантите да са 5 милиона, няма да им обърне внимание. Всяка събота (а и вчера) хиляди сърби в десетки градове се събираха с различни искания, от икономически промени и промяна в политиката за Косово до оставката на президента. След тях се  разраснаха и демонстрациите в съседни държави . Преди месец обаче опозицията - която бързо застана зад протестиращите и се обедини в т. нар. Съюз за Сърбия - постави на Вучич ултиматум. Според изявлението от 15 март, ако Вучич и кабинетът не напуснат властта и не свикат свободни избори на всички нива, на 13 април в Белград ще е най-големият досега митинг, откакто започна вълната демонстрации. Той ще започне пред сръбския парламент в 16 ч. българско време. \"Избори от шест до девет месеца\" Опозицията не е единна в политическите си позиции, а критични сръбски медии предупреждават, че в последно време лидерът на крайнодясното движение \"Двери\" Бошко Обрадович е иззел инициативата. Противникът на диалога с Косово и силен евроскептик Обрадович стоеше и зад нахлуването в сградата на сръбската държавна телевизия РТС, а умерени анализатори предупреждаваха, че основните фигури в Съюза за Сърбия (проевропейските Борко Стефанович и Драган Джилас и проруският бивш външен министър Вук Йеречим) трябва да внимават с движението. Въпреки всичко Съюзът излезе с единна позиция - нужни са \"незабавните оставки\" на Вучич, премиера Ана Бърнабич и председателя на парламента Мая Гойкович. Освен това извънредният вот трява да се състои в срок от 6 до 9 месеца (редовният наближава - би трябвало да е през април 2020 г.). Такива избори трябва да са съпътствани от по-голяма свобода на медиите и гаранции, че ще са честни. Представители на опозицията, цитирани от телевизия N1, твърдят, че сръбските власти търсят начини да намалят участието на протеста - например в големите градове ще има масови проверки на автобуси, презозващи към столицата. Проблем в организацията са и разделенията сред различните опозиционни партии, някои от които до последния момент предлагаха да се блокират кръстовища, други - митингът да се превърне в \"окупация\" на центъра, която да продължи и в неделя. Подводни камъни За управляващата Сръбска прогресивна партия (СНС) на Вучич протестите вече са се \"радикализирали\", но е опасно, че организаторите им не обясняват как. Председателят на групата на СНС в общинския съвет на Белград Александар Миркович  каза  пред агенция \"Танюг\", че всички граждани на столицата и на цяла Сърбия имат право да знаят какво имат предвид лидерите на опозицията, като заплашват властите с по-сериозни мерки. Според него \"магнатите Джилас и Йеремич и фашистът Обрадович\", организиращи и финансиращи демонстрациите, стават все по-агресивни. Представители на СНС  обещават , че ще \"пазят\" сградите на местните власти в Белград, Ни и няколко други града, за да не пострадат \"народните институции от хулигани и фашисти от редовете на Съюза за Сърбия\". Самият Вучич намери и друго решение - вчера, седмица преди края на собствената си национална кампания \"За бъдещето на Сърбия\" той свика митинг във втория най-голям сръбски град Нови Сад, по време на петъчния митинг (1 от 5 милиона). По-рано той обяви в града нови инвестиции, които ще отворят стотици работни места. Освен това Вучич очаква за края на кампанията на 19 април да се организира \"най-голямото гражданско събиране за 40-50 години\", докато, по думите му, протестите \"1 от 5 милиона\" никога не са събирали над 6500 души. \"Исканията просто трябваше да се радикализират,\"  казва  и директорът на Центъра за практични политики Драган Попович за \"Дойче веле\". Сръбската редакция на ДВ нарича плановете за най-голям протест нож с две остриета. С митинги в поне 90 сръбски града за няколко месеца опозицията и протестиращите ще трябва да поднесат нещо ново на сръбското общество след тази дата. Под въпрос е реакцията на управляващите, които не се очаква да реагират на исканията. Възможно е да има и друг проблем - с излизането на преден план на Обрадович изпъква и въпросът за Косово. Предишният път, когато протестиращите в Сърбия излязоха на улицата за Косово - под ръководството на Слободан Милошевич - нещата приключиха зле както за страната, така за съседите ѝ,  пише  за \"Болкан инсайт\" Слободан Георгиев.", "date": "2019.04.13", "title": "Вучич е изправен пред най-големия протест в Сърбия, свикан от \"магнати и фашист\""}
{"url": "https://www.dnevnik.bg/bulgaria/2019/04/13/3418853_koi_sa_zlatnite_bireni_pravila_ili_zashto_se_pie_na/", "text": "Пивото се пие на големи глътки, защото няма нужда да се аерира в устата, както виното. Тази подробност за една от най-предпочитаните алкохолни напитки сред българите представи експертът по технология на пивото Петър Недялков. Той взе участие на поредното издание Национална бирена академия, организирано от Съюза на пивоварите в България. Оказва се, че за 2018 г., консумацията на бира на глава от населението в България е 75 л или 150 стандартни бутилки пиво. При това 93% от нея е дело на местните пивоварни. Недялков даде съвети за правилна консумация на газираната алкохолна напитка като представи и \"златните бирени правила за разливане на пиво\". Златни бирени правила  За да се насладят максимално на бирата, добре е любителите да се съобразят с изискванията на етикета, съветва експертът. Причината е, че на него се съдържа информация, важна за конкретния вид. Освен съставките, нещото, което трябва да се провери, е температурата на охлаждане. Например, лагер бирата има най-добри вкусови качества в диапазона от 5 до 7 градуса, ейлът – от 7 до 9, а за тъмното пиво се препоръчва температура от 9 до 12 градуса. Спазването на тези препоръки гарантира добрия вкус. Изборът на форма на чашата също има значение, тъй като влияе най-вече за освобождаването на ароматите - колкото по-тъмно е пивото, толкова по-затворена трябва да е тя. \"Образцова пяна\" - що е то? Бирата се налива в центъра на чашата, от около 2.5 см височина. След което пивото се разлива по стената ѝ, като едновременно с това чашата леко се накланя. Ако се спазят тези препоръки, като резултат ще се образува \"образцова пяна\", по която може да се разбере дали напитката е качествена. Специалистите я наричат \"шапка\". Как се дегустира бира \"Много често хората, които консумират вино, правят основната грешка да развъртат интензивно чашата. Огромна грешка, тъй като вкусът на пивото е заедно с газировката. Ако вие го разклатите, ще усетите нещо съвсем различно от това, което пивоварите са сложили в бутилката. Благодарени на отделянето на въглеродния диоксид чрез пяната вие достатъчно добре може да усетите ароматите му\", обясни Петър Недялков. Все повече нараства интересът на потребителите към безалкохолните и нискоалкохолните бири. От всички алкохолни индустрии пивопроизводството е единственото, което позволява продуктът да бъде с 0% или под 0.5% алкохол. В същото време безалкохолното пиво съдържа същите натурални съставки, вкусови и ароматни качества като традиционната бира, изтъкна пивоварят.", "date": "2019.04.13", "title": "Кои са златните бирени правила или защо се пие на големи глътки"}
{"url": "https://www.dnevnik.bg/zelen/2019/04/13/3418482_bulgarski_proekt_za_riadka_ptica_se_bori_za_dve/", "text": "Българският проект \"Възстановяване на белошипата ветрушка\" е сред финалистите за наградите на Програма ЛАЙФ (LIFE) на Европейската комисия. Сдружението \"Зелени Балкани\", което е координатор на международния проект, съобщава, че само 15 от стотиците европейски проекти, финансирани от програмата на Европейската комисия за опазване на околната среда, са избрани за надпреварата за най-добър проект за 2019 г. От тях Програма ЛАЙФ (LIFE) ще обяви призьори в трите си основни категории - природа, околна среда и климат - на  16 май в рамките на Европейската зелена седмица.  Проектът за белошипата ветрушка (Lesser Kestrel) се състезава в категория \"природа\". След допълнителна селекция само на 9 от 15-те европейски финалиста е дадена възможността да участват и в надпревара за \"Наградата на гражданите\" 2019. Сред тези 9 проекта от престижната финална селекция е и \"Възстановяване на белошипата ветрушка\", съобщават от \"Зелени Балкани\". Гражданите на Европейски съюз могат да гласуват за своя фаворит сред деветте проекта  до 16 май на страницата  на конкурса, като номинираният български проект е представен  тук . Проектът Проектът \"Възстановяване на белошипата ветрушка\" (повече виж  тук ) се изпълнява от \"Зелени Балкани\" заедно с немската организация EuroNatur и испанските природозащитници ДЕМА. Той успява да възстанови изчезнал вид птица - малкия хищен сокол с размерите на гълъб белошипа ветрушка. В миналото често срещан вид, белошипата ветрушка изчезва от България в края на 80-те години на 20-ти век. \"Зелени Балкани\" започват работата си за завръщането на белошипата ветрушка през 2008 г. Проектът \"Възстановяване на белошипата ветрушка\" се изпълнява от 2012 г. Работата за рядката птица е съсредоточена в три защитени зони от екологичната мрежа \"Натура 2000\" (повече за \"Натура 2000\" -  тук ) в Югоизточна България - зоните Бяла река, Крумовица и Сакар. Дейностите са насочени там, защото за страната видът е в категорията \"критично застрашен\" и е защитен от националния Закон за биологичното разнообразие, който определя кои видове са приоритетни за опазване от българската \"Натура 2000\". Проектът се финансира 75% от Програма ЛАЙФ на Европейската комисия и 25% от собствен принос на природозащитниците. Средствата се използват за поддържането на Модул за адаптация и освобождаване на белошипи ветрушки в село Левка в Сакар, отглеждането на птици в Испания и тяхното транспортиране до България, връщането им в природата и последващите грижи, мониторинг и опазване. В резултат, птицата се завръща в България, като: - От 2012 г. досега в природата на България в новосъздадената колония край село Левка в защитена зона \"Сакар\" са освободени над 600 млади белошипи ветрушки. Това са пилета, доставени от испанския партньор, или излюпени в Спасителния център на \"Зелени Балкани\" в Стара Загора, или отгледани от родителите си, които вече се размножават в природата. Белошипите ветрушки са прелетни птици и прекарват зимата в Африка, но всяка година се завръщат за размножителния си период в родното си място в колонията в Сакар; - През 2014 г. е първото гнездене на 5 двойки в колонията от белошипи ветрушки в село Левка в защитена зона \"Сакар\". Оттогава насам колонията расте, като през 2018 г вече се размножават над 40 двойки; - Засега през 2019 г в Левка до началото на април са се завърнали над 60 птици. Предстои да се преброят всички птици, които ще се завърнат от зимуването си в Африка и ще започнат размножителния си сезон в Сакар. С тези резултати проектът \"Възстановяване на белошипата ветрушка\" е една от най-успешните природозащитни инициативи за възстановяване на изчезнал от природата вид. Още през 2016 и 2018 г. той беше сред финалистите за Наградите на \"Натура 2000\", които се организират от Европейската комисия. Белошипата ветрушка В миналото белошипата ветрушка е била широко разпространена в България, като е гнездяла \"навсякъде\", според данни на учени от средата на 19 век. През периода 1995 - 2000 г. птиците намаляват и достигат едва 5 размножаващи се двойки. Към 2005 г. има единични двойки без данни за гнездене. Към началото на работата на \"Зелени Балкани\" няма потвърдено размножаване на белошипи ветрушки в България. Белошипата ветрушка е считана някога за една от най-многочислените хищни птици в Европа. Днес, в резултат на промените в земеползването, интензификацията на земеделието, изоставянето на земеделските земи, загубата на места за гнездене и интензивното прилагане на пестициди, бъдещето ѝ е несигурно. Видът е основно насекомояден и е полезен помощник на човека в борбата с вредителите в земеделските територии.", "date": "2019.04.13", "title": "Български проект за рядка птица се бори за две награди на Европейската комисия"}
{"url": "https://www.dnevnik.bg/sport/2019/04/13/3419054_botas_shte_startira_pred_hamiltun_v_gran_pri_1000_vuv/", "text": "Валтери Ботас ще стартира от първа позиция в Гран при на Китай,  старт №1000  в историята на Формула 1. Пилотът на \"Мерцедес\" беше най-бърз в квалификацията, като затвърди доброто представяне на отбора от началото на уикенда. Той изпревари съотборника си  Люис Хамилтън  в невероятна битка, която няколко пъти променяше баланса между двамата. Разликата между двамата беше само 23 хилядни. За седми път в своята кариера Ботас ще стартира от полпозишън, като това е първа спечелена квалификация за него от Гран при на Русия 2018 г. (миналия септември). За 59-и път Сребърните стрели стартират от първа редица. Зад пилотите на \"Мерцедес\" на втора редица се наредиха съотборниците във \"Ферари\" Себастиан Фетел и  Шарл Льоклер . Разликата между тях също беше минимална – 17 хилядни от секундата. В последните пет години в Гран при на Китай само веднъж пилотът, който стартира от полпозишън не успява да спечели. Това стана през 2018 г., когато Фетел потегли пръв, но  победата беше за Даниел Рикардо . От началото на сезона обаче победите в първите два старта отидоха в пилоти, които не бяха на първа позиция. В Австралия Ботас победи, след като Хамилтън беше на полпозишън, а в Бахрейн Шарл Льоклер стартира пръв, докато победата беше за световния шампион. \"Чувствах се отлично в болида през целия уикенд. Още на тренировката знаех, че съм много бърз и балансът беше отличен. Разликата с Люис е много малка и ще бъде интересно\", каза Ботас след квалификацията. Зад водещите два тима подредбата също беше отборна. На трета редица ще стартират Макс Верстапен и Пиер Гасли с \"Ред бул\", а зад тях останаха Даниел Рикардо и Нико Хюлкенберг с \"Рено\". На пета редица са съотборниците в \"Хаас\" Кевин Магнусен и Ромен Грожан. В първата част на квалификацията Валтери Ботас имаше голямо предимство пред останалите. Финландецът направи само една бърза обиколка, но тя беше с близо половин секунда по-добра от тази на Хамилтън. Верстапен беше по-бърз от Фетел, а проблеми имаше Шарл Льоклер с втория болид на \"Ферари\". Пилотът от Монако трябваше да излиза още веднъж на трасето в края на първата част и да използва още един комплект нови гуми от меката смес. Борбата напред не продължиха Ланс Строл с \"Рейсинг пойнт\", за когото това беше седмо поредно отпадане в първата част, както и пилотите на \"Уилямс\" Джордж Ръсел и Роберт Кубица. Антонио Джовинаци (\"Алфа Ромео\") и Алекс Албън (\"Торо Росо\") изобщо не излязоха на пистата. Втората част на квалификацията беше много интересна, като пилотите на двата водещи тима заложиха на гуми от средния тип \"медиум\", с които да започнат и състезанието в неделя. Ботас направи отлична обиколка, докато при първия си опит Хамилтън беше по-бавен с почти девет десети от секундата. Световният шампион направи още една обиколка с нови гуми \"медиум\" и даде най-доброто време, докато Ботас вече търсеше баланс с меките гуми, без да подобрява времето си. Извън топ 10 останаха Даниил Квят (\"Торо Росо\"), Серхио Перес (\"Рейсинг пойнт\"), Кими Райконен (\"Алфа Ромео\") и съотборниците в \"Макларън\" Карлос Сайнц и Ландо Норис. Финландският ветеран не успя да се класира за последната част на квалификацията за пръв път от Унгария 2016. Във финалните 10 минути Ботас и Хамилтън бяха с най-добрите обиколки при първите опити. Финландецът продължи да бъде най-бърз, но световният шампион навакса с добър трети сектор, като в края на обиколката само седем хилядни ги разделиха. Пилотите на \"Ферари\" нямаха скорост и изостваха с половин секунда. При вторите обиколки Хамилтън започна отлично с рекорден първи сектор, а Ботас беше значително по-бавен. В крайна сметка финландецът компенсира в останалата част от обиколката и дори подобри времето си, грабвайки полпозишъна с 1:31.547. Хамилтън не подобри времето си и така 23 хилядни разделиха двамата съотборници. Зад тях Фетел успя да изпревари със 17 хилядни съотборника си Льоклер. Състезанието за Гран при на Китай е в неделя от 9.10 часа.", "date": "2019.04.13", "title": "Ботас ще стартира пред Хамилтън в Гран при №1000 във Формула 1"}
{"url": "https://www.dnevnik.bg/biznes/2019/04/13/3419062_ofisut_za_spodeleni_uslugi_na_svetovnata_banka_shte/", "text": "Министърът на финансите Владислав Горанов, който е и управител на Групата на Световната банка за България и управляващият и главен административен директор на Групата Шаолин Янг подписаха във Вашингон Споразумение за предоставяне на подкрепа за установяването и функционирането на Офис на Световната банка за споделени услуги и други функции в София, съобщи пресцентърът на министерството. Офисът ще функционира като център за споделени услуги с технологична насоченост, който ще отговаря за вътрешните корпоративни и ИТ операции на Групата на Световната банка, като във времето се предвижда да се структурират и други звена за предоставяне на финансови и административни услуги. Структурата ще осигури възможност за непрекъсваемост на дейностите по предоставяне на вътрешни услуги в областта на информационните технологии, финансовия мениджмънт и управлението на човешките ресурси. Предвижда се в нея да бъдат ангажирани ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка към нейните звена в целия свят, се казва в съобщението. Първият етап на проекта ще започне да се осъществява през юли 2019 г. Пълният капацитет от над 300 заети места се планира да бъде достигнат в петгодишен срок. България е избрана сред държавите-кандидатки за разполагане на центъра поради стратегическото си местоположение, стабилната политическа и икономическа среда, наличието на висококвалифицирана работна ръка, добрата инфраструктура и съотношение разходи-качество на живот, както други изисквания, оказващи съществено влияние за функционирането на подобен вид изнесени дейности на международната финансова институция, се казва в съобщението. Откриването на офиса в България се очаква да има положително влияние върху икономическата среда в страната – ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. Оценката на министерството е присъствието в България на тази авторитетна организация да издигне допълнително престижа на страната пред международната инвеститорска общност като атрактивна дестинация за бизнес и инвестиции.", "date": "2019.04.13", "title": "Офисът за споделени услуги на Световната банка ще заработи в България през юли"}
{"url": "https://www.dnevnik.bg/razvlechenie/2019/04/13/3418814_gradski_detektiv_moi_skupi_priiateli_futuristi/", "text": "\"Да прекосим съвременната столица с уши, изострени повече от очите, и ще усетим насладата да различаваме движението на вода, въздух и газ в металните тръби, мърморещи шумове, които пулсират с безспорна живост, туптящите клапи, бутала нагоре-надолу, воя на механичните триони, трамваи по релсите, плющящи завеси и знамена...\" Това пише през 1913 г. в своя манифест \"Изкуството на шумовете\" италианецът Луиджи Русоло - художник-футурист, музикант, баща на нойз музиката, а според някои и на авангардната електронна музика изобщо.  Този манифест, а и най-известната поема на футуризма - звуково-графичната поема \"Дзанг тумб тумб\", намират неочаквано вдъхновение в подвизите на българската авиация през първата Балканска война. Нишката проследява седми епизод на подкаста  \"Градски детектив\" , чийто нов сезон тръгна в понеделник, 8 април. В първите няколко епизода той разказва за българските следи в големите художествени авангарди на XX век и най-вече един от тях - основаният от Филипо Томазо Маринети  футуризъм . \"Дневник\" е медиен партньор на проекта, финансиран от програма \"Култура\" на Столична община. Очаквайте новите епизоди  през понеделник на сайта на проекта  и през уикенд  в специалната метатема на \"Дневник\" , а можете да се абонирате и във  всички приложения за подкасти.", "date": "2019.04.13", "title": "Градски детектив: Мои скъпи приятели футуристи"}
{"url": "https://www.dnevnik.bg/analizi/2019/04/13/3418706_kato_niama_zdravni_reformi_eto_vi_pari/", "text": "Воля за  здравна реформа може и да няма , но желанието за отпускане на допълнителни средства за сектора е непоколебимо. Особено по време на избори. След като в началото на март премиерът заяви, че болници няма да се закриват и набързо бяха   отпуснати 30 млн. лв.  за дейности на общински и областни болници. По същия начин сега бяха  отпуснати 50 млн. лв. , с които би трябвало да се увеличат заплатите на медицинските професионалисти  [1] . Двете решения изглеждат сходни – харчат се допълни средства без каквато и да било оценка за ефективност или ефикасност, но основната разлика е, че парите от февруари се отпускат за дейности, а сега става въпрос за заплати. Или поне така казват управляващите. Основанието, на което са отпуснати последните 50 млн. лв., е чл. 106 и чл. 106а от Закона за лечебните заведения и Наредба № 3/2019 г. на министъра на здравеопазването за медицинските дейности извън обхвата на задължителното здравно осигуряване. Най-общо тези разпоредби включват: Ако пък цялата сума бъде насочена към разходи за персонал, това би представлявало грубо нарушение на правното основание, на което са отпуснати средствата, както и вид държавна помощ, което ще доведе до изцяло нови проблеми. Другият голям проблем е, че в изказванията си представители на правителството обвързват отпускането на допълнителните средства с осигуряване на минималното заплащане на медицинските професионалисти, залегнало в Колективния трудов договор (КТД) в отрасъл \"Здравеопазване\" – 900 лв. (950 лв. за старша сестра). Това обяснение е повече от необяснимо, тъй като КТД е подписан на 8 ноември 2018 г., а законът за бюджета на Националната здравноосигурителна каса (НЗОК) и законът за държавния бюджет са приети съответно на 27 и 29 ноември. След като има влязъл в сила КТД, би следвало условията по него да залегнат в прогнозните разходи за следващата година както на Министерството на здравеопазването (МЗ), така и на НЗОК. Липсата на подобна предвидливост навежда на мисълта за лошо планиране или по-лошо – за осигуряване на необходими средства в централния бюджет и отпускането им по-късно през годината, за да се постигне евтин ПР ефект. Следващият сериозен проблем е това, че средствата са предвидени по бюджета на Министерството на здравеопазването, а не на НЗОК. Основният приходоизточник на лечебните заведения са клиничните пътеки, клиничните процедури и високоспециализираните дейности, които се финансират от бюджета на касата, докато субсидията от МЗ обхваща много ограничен набор от дейности, концентриран в отделни болници. С други думи отпускането на допълнителни средства притежава всички характеристики на държавна помощ: Ако управляващите не бяха водени от евтиния популизъм, след сключването на КТД, би следвало да сключи и анекс към Националния рамков договор за медицинските дейности (НРД) за 2018 г., който да отрази по-високите разходи за заплати, а оттам да се предвидят по-високи цени за медицинските дейности. Интересно, че такъв анекс е сключен на 27 декември 2018 г., с който се предвиждат допълнителни разходи от около 500 млн. лв. през 2019 г. в сектора, но по една или друга причина в него не намериха място допълнителните 50 млн. лв., които бяха отпуснати през изминалата седмица. \"Дневник\" публикува анализа на  [1]  Според КТД в здравеопазването тази група включва медицински сестри, акушерки, лаборанти, рехабилитатори, зъботехници и други.", "date": "2019.04.13", "title": "Като няма здравни реформи, ето ви пари"}
{"url": "https://www.dnevnik.bg/biznes/2019/04/13/3419079_po_programata_za_energiina_efektivnost_sa_obnoveni/", "text": "Общо 1669 многофамилни жилищни сгради вече са обновени по Националната програма за енергийна ефективност от нейното начало до края на март тази година. Общо 2022 сгради в цялата страна имат сключени договори за целево финансиране с Българската банка за развитие (ББР), съобщи Министерството на регионалното развитие. В момента се извършват строително-монтажни дейности по 138 сгради. 91 са на етап техническо обследване, за 7 е обявена обществена поръчка за техническо обследване и обследване за енергийна ефективност, а още 100 са с обявена обществена поръчка за строително-монтажни дейности. По 17 сгради няма започнати дейности. В общините Бургас, Благоевград и Пазарджик са обновени и с въведени мерки за енергийна ефективност всички жилищни блокове със сключени договори за целево финансиране. В Бургас завършените сгради са 205, в Благоевград – 143, а в Пазарджик 41. Сред останалите общини, където има сключени договори за целево финансиране с ББР по програмата, с най-много въведени в експлоатация блокове са Хасково – 82, Стара Загора – 72, София – 55, Пловдив – 50 и Перник 40. В община Хасково от 110-те сгради с договори за финансиране с ББР по 6 се работи, 10 са на етап техническо обследване, а за 12 сгради е обявена обществена поръчка за строително-монтажни работи, отчита ведомството. В процес на обновителни дейности са последните 3 сгради с договори в община Стара Загора, както и последната сграда в община Перник. В София 166 сгради имат договори с ББР за целево финансиране, като от тях се работи по 42, 32 са с обявена обществена поръчка за строително-монтажни работи, а 30 са в техническо обследване. Обновяват се 13 сгради в Пловдив от общо 73 с договори за целево финансиране с ББР. Четири жилищни сгради в общината са на етап техническо обследване, а за пет има обществена поръчка за строителни дейности. По една сграда не са започнати дейности, в това число и обследвания.", "date": "2019.04.13", "title": "По програмата за енергийна ефективност са обновени 1669 сгради"}
{"url": "https://www.dnevnik.bg/bulgaria/2019/04/13/3419087_jandarmeriiata_chaka_na_protestnoto_shestvie_v_gabrovo/", "text": "Органите на реда чакат на днешния протест в Габрово гости на града. Това се разбра от думите на директора на Дирекция \"Жандармерия\" старши комисар Красимир Добрев, който даде брифинг тази сутрин за снощния протест. Недоволството в Габрово започна след като роми нанесоха побой на продавач в магазин на 7 април, а полицията реагира със забавяне. На протестите се събираха по 800-900 души. Стигна се до хвърляне на камъни и бомбички. По искане на премиера Бойко Борисов директорът на областната дирекция на МВР в Габрово старши комисар Борислав Бончев подаде оставка. Управляващите призоваха гражданите за спокойствие. Днес Добрев обяви, че вчерашното шествие е минало без хулигански прояви. В него са участвали 700-000 души. Имало е изградени КПП-та, за да се установяват лица, които носят забранени предмети или обемисти багажи. Установени са седем лица без документи. \"Това мнозинство пое по улиците на града в мирно шествие, като органите на полицията и жандармерията го съпровождаха. При движението на шествието нямаше никакви ексцесии и хулигански прояви с изключение на две-три запалени димки и малки пиротехнически средства. Насочвайки се шествието към една от къщите на роми, полицията я прегради, след което започна да ескалира напрежението. Взехме решение да свалим щитовете и каските, при което напрежението започна да се успокоява, дори протестиращите започнаха да ни аплодират. Ние показахме знак на толерантност, че не сме тук да създаваме напрежение, а да осигурим сигурност\", каза още Добрев. ", "date": "2019.04.13", "title": "Жандармерията чака на протестното шествие в Габрово \"гости на града\""}
{"url": "https://www.dnevnik.bg/sviat/2019/04/13/3418844_sudan_-_edna_durjava_razkusvana_ot_konflikti/", "text": "Судан, чийто президент Омар ал Башир бе свален от армията след четири месеца на антиправителствени протести, е една страна, разкъсвана от конфликти от десетилетия. Между Близкия изток и \"Черна Африка\" Разположен между Субсахарска Африка и Близкия изток, Судан граничи със седем държави - Южен Судан, Централноафриканската република, Чад, Либия, Египет, Еритрея и Етиопия - и има излаз на Червено море. Преди отделянето на Южен Судан през 2011 г. това бе най-голямата африканска страна. Площта й вече е близо 1.88 милиона квадратни километра, като част от тази територия е пустинна. Мнозинството от 40.5 милиона жители (по данни на Световната банка от 2017 г.) на Судан са мюсюлмани, като за населението е характерно силно етническо разнообразие. Официалният език е арабският, а шериатът (ислямското право) е в сила от 1983 г. Неправителствени организации и правозащитници критикуват съществуващата в Судан практика на принудителни бракове, по-специално на непълнолетни. 30 години на власт През 1989 г. Омар ал Башир дойде на власт в тази страна, управлявана някога съвместно от Великобритания и Египет и обявила независимост през 1956 г. след военен преврат, получил подкрепата на ислямистите. Печели президентските избори през 2010 и 2015 г., бойкотирани от опозицията. През 2013 г., по време на безпрецедентни демонстрации срещу покачването на цените на горивата с повече от 60 процента, загинаха десетки хора. В началото на миналата година протестите срещу поскъпването на хранителните стоки бързо бяха преустановени, но само за да започнат отново през декември след тройното увеличаване на цената на хляба. След четири месеца на демонстрации  Омар ал Башир бе свален  от власт от армията. Граждански войни и бунтове След първата гражданска война (1955-1972 г.), във втория конфликт между Севера и Юга загинаха два милиона души между 1983 и 2005 г. През 2005 г. мирно споразумение предостави на Юга автономия до произвеждането на референдум през 2011 г., след който Южен Судан обяви на 9 юли същата година своята независимост. През пролетта на 2012 г. отношенията между Севера и Юга се влошиха в богатите на петрол гранични райони и се стигна до сражения между двете армии. От 2003 г. западният судански регион Дарфур - голям, колкото Франция - е сцена на конфликт между суданските сили и бунтовници от етнически малцинства, които се чувстват маргинализирани. В този конфликт загинаха повече от 300 000 души, а 2,5 милиона бяха разселени, според ООН. Международният наказателен съд издаде заповеди за арест на Башир за извършени военни престъпления, престъпления срещу човечеството и геноцид в Дарфур. Инфлация и недостиг на стоки През 2011 г. отцепването на Южен Судан нанесе сериозен удар на икономиката на Судан, лишавайки го от три четвърти от неговите петролни находища и от по-голямата част от петролните му доходи. Судан бе засегнат също така от 20-годишното американско икономическо ембарго заради предполагаеми нарушения на човешките права и връзки с тероризма. Ембаргото бе отменено през 2017 г., но Суданпродължава да е в черния списък на САЩ на страните, поддържащи тероризма, и в резултат е избягван от чуждестранните инвеститори. В Судан има инфлация от близо 70 процента и сериозна парична криза. В много градове има недостиг на хляб и горива. Земеделието и животновъдството представляват между 35 и 40 процента от брутния вътрешен продукт на Судан, по данни на Световната банка. В страната има много незаконни мини за добив на злато. Судан е една от най-бедните държави в света, като се нарежда на 167-о място от общо 189 в класацията на Програмата на ООН за развитие (доклад от 2018 г.). Неизследвани археологически съкровища Древните цивилизации в Судан са построили повече пирамиди от тези в Египет, но повечето от тях все още остават неизследвани. Археологическият обект на остров Мерое (на 220 км северно от Хартум), включен от ЮНЕСКО в списъка на световното културно наследство на човечеството, бе тема на изложба в Лувъра през 2010 г. Тази цивилизация (трети век преди Христа - четвърти век след Христа) е заела културните си характеристики от Египет на фараоните, от Гърция и Рим, прибавяйки и африканска идентичност. Писмеността й остава неразчетена. /БТА", "date": "2019.04.13", "title": "Судан - една държава, разкъсвана от конфликти"}
{"url": "https://www.dnevnik.bg/razvlechenie/2019/04/13/3418554_jenata_zad_purvata_snimka_na_cherna_dupka_v_istoriiata/", "text": "Тя е компютърен учен на 29 години и само преди няколко дни почти целият свят научи името й, след като програма, създадена с помощта на написан от нея алгоритъм, образува първото в света изображение на черна дупка. Нейното име е Кейти Боуман и тя стои начело на разработката на компютърната програма, която направи исторически пробив в науката. Забележителната снимка, показваща ореол от прах и газ, намиращ се в галактиката Месие 87, на около 500 млн. трилиона км., или 55 млн. светлинни години от Земята, бе публикувана в сряда. Тя започва да работи по алгоритъма три години по-рано, докато е още дипломиран студент в Масачузетския технологичен институт. Там тя ръководи проекта с подкрепата на екип от лабораторията на института за компютърна наука и изкуствен интелект, Смитсониън центъра за астрофизика към Харвард и обсерваторията Хейстак в института по технологии на Масачузетс. Пред Би Би Си тя споделя, че когато видяли снимка за първи път, никой не можел да повярва на очите си. \"Имахме късмет с времето... Имахме късмет в толкова много отношения\", казва още тя. В часовете след мигновеното разпространение на снимката, д-р Боуман се превръща в международна сензация, а името й става водеща тема в Туитър. Тя получава заслуженото признание от Смитсониън и техническия институт в Масачузетс в социалните медии. Д-р Боуман, която сега е асистент професор по компютърни и математически науки в Калифорнийския институт по технологии, обаче настоява, че екипът, който й е помогнал, заслужава също толкова голямо признание. Данните, използвани за създаването на изображението, са уловени от телескопа Event Horizon - мрежа от радио телескопи, разположени на различни локации от Антарктика пред Испания до Чили.  В началото ролята на Бауман, когато се присъединява към екипа като младши изследовател преди около шест години, когато е още едва на 23 години, е да помогне за изграждането на алгоритъм, който може да конструира огромната маса от астрономически данни, събрани от телескопа, в един-единствен цялостен образ.  \"Никой от нас не би успял да го направи сам\", казва тя пред CNN и допълва, че изображението е било съставено с помощта на многото и различни хора в екип с най-различен опит и умения. Въпреки познанията си в областта на компютърните науки и електроинженерството и без никакви в астрофизиката Боуман и екипът й работят в продължение на три години за създаването на алгоритъма и изграждането на код за иозбразяване. След като той е готов, Боуман работи още две години с дузина други изследователи от Event Horizon Telescope в разработване и тестване на това как изобразяването на черна дупка би могло да бъде реализирано. И така до миналия юни, когато цялата база данни от мрежата от телескопи най-накрая пристига. Тя е съхранявана в стотици харддискове. Едва тогава Боуман и малък екип от учени сядат заедно в малка стая в Харвард и правят първия истински тест на алгоритъма. Първоначалните резултати от тестовете са изследвани от отделни екипи, които да потвърдят надеждността на техните констатации. Затова и Боуман казва: \"Ние сме съвкупност от астрономи, физици, математици и инженери и това е, което ни бе необходимо, за да постигнем нещо, смятано някога за невъзможно.\"", "date": "2019.04.13", "title": "Жената зад първата снимка на черна дупка в историята"}
{"url": "https://www.dnevnik.bg/photos/2019/04/13/3419076_snimka_na_denia_pod_iaponskite_vishni/", "text": "Японският премиер Шинзо Абе се снима с гостите по време на празненствата за цъфналите вишни в парка Шинджуку Гьоен в Токио.", "date": "2019.04.13", "title": "Снимка на деня: Под японските вишни"}
{"url": "https://www.dnevnik.bg/sport/2019/04/13/3416979_kak_avstraliiskiiat_futbol_stupi_na_bulgarska_zemia/", "text": "Австралийският футбол (футбол по австралийски правила) е непознат за България спорт, който вече прави първите си опити за пробив. Група ентусиасти и фенове са се заели със задачата да привлекат интереса на повече хора да практикуват играта. Приятелската  среща между \"София магпайс\" и \"Загреб хоукс\"  беше стъпка в тази посока. Това беше първият мач по австралийски футбол, който се проведе в България. На стадиона в кв. \"Требич\" \"София магпайс\" не успя по никакъв начин да се противопостави на силния съперник и загуби с 32:254. Резултатът обаче няма стойност, тъй като целта беше мачът да послужи като основа за популяризирането на спорта в страната.  Идеята за практикуването на австралийски футбол в България се заражда преди няколко години. Възможността се открива наскоро след разговор с представителите на Австралийската футболна лига (АФЛ) за Европа, които са положително настроени към отварянето на нови хоризонти за спорта и осигуряват начална екипировка. \"София магпайс\" тепърва прохожда, като извършва дейност от лятото на 2018 г. Началото е поставено с открити тренировки в София и Варна, след които откликват желаещи да се присъединят към начинанието.  \"София магпайс\" не е официален клуб, но намеренията са в бъдеще да стане. Желанието на неформалната организация AFL Bulgaria е след време да се създаде отбор и във Варна, а Бургас също е сред обсъжданите места за открити дейности. Бъдещите планове включват краткосрочни цели като трупането на опит и обмяната на знания със срещи с чуждестранни отбори. \"Взехме решение първо да видим как върви интересът покрай този мач и тренировките. Впоследствие вече да мислим за създаване на юридическо лице и през него за възможности за терени и финансиране. Реално нямаме разходи, които да търсим като възстановяване оттук или оттам\", каза пред \"Дневник\" Атанас Кирачин, който участва в организацията на отбора.  \"На този етап не гледаме повече от шест месеца напред, но със сигурност няма да стане национален спорт. Гледаме в по-близко бъдеще с надеждата, че ще разширим малко погледа по-напред във времето. Целта е да има максимално много отбори, за да има повече тест мачове\", допълни Кирачин. Въвлечените в идеята тренират на стадиона на ръгби клуб \"Локомотив\" (София) - \"ЖП Завод\", който към момента е предоставен безвъзмездно за ползване. За провеждането на мача в \"Требич\" от \"София магпайс\" е трябвало да платят около 5000 лева, но теренът е бил предоставен безплатно, след като от район \"Надежда\" са се заели с организацията.  Екипите, с които играчите на \"София магпайс\" излязоха в мача срещу \"Загреб хоукс\", са дарение от австралийски професионален отбор в Порт Аделайда. Партньорството между двата тима се изразява в материална помощ и обмяна на познания.  Няколко топки и тениски за мача в \"Требич\" осигури посланикът на Австралия в Гърция - Андреа Биги, чрез АФЛ. Според него това е само началото и се надява спортът тепърва ще добие популярност в региона. \"Спортът е създаден, за да свързва хората. Днес Австралия, България и Хърватия се сближиха малко повече. Това е значително постижение\", каза Биги пред \"Дневник\". И допълни: \"Със събития като това спортът може да израсне и да видим приобщаването на масите до ново ниво. Да видим появата на нови отбори и се надявам хората да харесат спорта, като поставят началото, дори на аматьорско ниво, и оттам да продължат\".", "date": "2019.04.13", "title": "Как австралийският футбол стъпи на българска земя"}
{"url": "https://www.dnevnik.bg/bulgaria/2019/04/13/3419092_udostoverenieto_za_proizhod_za_bulgarsko_grajdanstvo/", "text": "Софтуерът в Държавната агенция за българите в чужбина, с който се кандидатства за получаване на удостоверение за български произход, е манипулиран. Това съобщи в интервю за \"Дарик\" радио вицепремиерът Марияна Николова. По думите й на Държавната агенция за електронно управление е възложен одит, който ще установи откъде идва проблемът, който \"хакерства системата\". Междувременно пред сградата на агенцията за българите в чужбина се натрупвали опашки, хората се редят от вечерта, защото подаването на заявления онлайн е невъзможно. . Николова смята, че удостоверението за произход трябва да се премахне, но кандидатите за българско гражданство по произход да доказват минимално владеене на българския език. Такъв бил подходът в Унгария. Сега минимално владеене на езика се изисква от кандидатстващите за гражданство на други основания. Тъй като редът е различен, ако отпадне удостоверението за произход, кандидатите ще трябва да покажат, че владеят минимално езика по изискванията на европейската и(езикова рамка, се разбра от думите й. Вицепремиерът залага на опита на Унгария и при социализацията на децата - майки. Тя разказа, че се обмисля създаването на центрове по общественополезна дейност по унгарски модел, където непълнолетните момичета, станали родители, да се обучават на работа в домакинството - повиване на бебето, готвене, шиене и други дейности, които не владеят.", "date": "2019.04.13", "title": "Удостоверението за произход за българско гражданство да отпадне, предлага вицепремиер"}
{"url": "https://www.dnevnik.bg/photos/2019/04/13/3418589_fotogaleriia_na_gosti_v_obrazcoviia_dom_na_sem_petrovi/", "text": "Образцов дом\" или   е нетрадиционна експозиция, разположена в апартамент в центъра на София, която връща посетителите си в 80-те години на миналия век - последния етап от комунистическия режим в България.", "date": "2019.04.13", "title": "Фотогалерия: На гости в образцовия дом на сем. Петрови от 80-те"}
{"url": "https://www.dnevnik.bg/biznes/2019/04/13/3419182_cez_zaiavi_che_durjavata_e_suzdavala_nezakonni_prechki/", "text": "Причината за прекратяване на договора между CEZ и дружеството \"Инерком\" на Гинка Върбакова за българския бизнес на чешката енергийна компания е \"неудовлетвореност от неизпълнението на условията, заради незаконни пречки от страна на българската държава \". Това се казва в изявление на CEZ пред   \"Капитал\". За развалянето на сделката се разбра вчера, но все още не е известно дали някоя от страните дължи неустойка. Компанията на Гинка Върбакова е платила депозит от 5 млн. евро, но не успя да се вмести в сроковете за плащане след като Комисията за защита на конкуренцията не разреши сделката, а съдът насрочи заседанието си чак за май.  Чешката компания  опитва да продаде българския си бизне с с над 2 млн. потребители от началото на 2017 г., но въпреки заявявания в годините интерес от различни кандидати до сделка така и не се стига. CEZ продължава преговорите с другите кандидати - индийската India Power и \"Еврохолд България\". Дружеството води и арбитражно дело във Вашингтон срещу България. Искът е за около 600 млн. евро заради това, че през 2013 г. НЕК спря да плаща изкупения по преференциални цени ток от възобновяеми източници.", "date": "2019.04.13", "title": "CEZ заяви, че държавата е създавала незаконни пречки на \"Инерком\""}
{"url": "https://www.dnevnik.bg/sport/2019/04/13/3419210_ansambulut_po_hudojestvena_gimnastika_triumfira_sus/", "text": "Ансамбълът по художествена гимнастика спечели златото в многобоя от Световната купа в София. Възпитаничките на Весела Димитрова изиграха две много силни съчетания и триумфираха със сбор от 49.350. Симона Дянкова, Мадлен Радуканова, Лаура Траатс, Стефани Кирякова и Ерика Зафирова бяха по-добри от конкуренцията. Те бяха начело още след първия уред. На музиката от мюзикъла \"Най-великият шоумен\" българските гимнастички играха силно на два чифта бухални и три обръча, като получиха оценка 24.400 (16.500 за трудност и 7.900 за изпълнение). Ансамбълът спечели титлата и преди седмица на Световната купа в италианския град Пезаро. За трета поредна година България триумфира в София. След българките се класираха Италия (48.800) и Япония (48.800). В неделния ден българският ансамбъл ще играе във финалите на отделните уреди. В индивидуалната надпревара имаше още един медал за България, спечелен от Катрин Тасева. Тя взе бронз в многобоя след сбор от 81.150. Тасева имаше оценка 21.200 на бухалки, 20.650 на обръч, 19.800 на топка и 18.500 на лента. Титлата в многобоя взе Александра Солдатова със сбор от 82.450. Зад нея със сребърното отличие завърши Линой Ашрам от Израел. Тасева затвърди доброто си представяне, след като беше втора в Пезаро преди седмица. \"Играх добре, мисля че може и повече, но съм доволна. Треньорката ми каза да играя смело и на отделните уреди и да се забързам малко\", каза Тасева след надпреварата. В неделния ден тя ще участва на всички финали на отделните уреди. Невяна Владинова се класира за финалите на обръч и топка. В многобоя Владинова завърши осма със 75.900.", "date": "2019.04.13", "title": "Ансамбълът по художествена гимнастика триумфира със злато в многобоя в София"}
{"url": "https://www.dnevnik.bg/bulgaria/2019/04/13/3419239_gabrovo_protestira_chetvurti_den_sreshtu_nasilieto/", "text": "Днес за четвърти ден поред жители на Габрово излязоха на протест срещу насилието след като млад мъж беше нападнат и бит от роми в магазина, в който работи. Пострадалият - Венцислав Иванов, днес за пръв път участва в протеста. Пред БНТ той заяви, че е нормално да подкрепи на свой ред хората, които преди това са оказали подкрепа на него. Той подчерта, че протестът не е срещу един етнос, а срещу агресията. Изрази убеденост, че като видят колко много хора са се събрали, агресивните ще се замислят. Митингът продължи около два часа, след което участниците в него преминаха по улиците на града. Проявата премина при засилени мерки за сигурност. Полицаи и жандармерия спираха коли с регистрация от други градове за проверка на документите, се видя от репортажи на Би Ти Ви и Нова телевизия. Тази сутрин на брифинг старши комисар Красимир Добрев, който е директор на дирекция \"Жандармерия\", допусна, че към протестиращите габровци ще се присъединят \"гости на града\". Преди ден шефът на полицията в Габрово Борислав Бончев  подаде оставка , поискана от премиера. Проверява се дали полицията е действала адекватно при предходните протести. ", "date": "2019.04.13", "title": "Габрово протестира четвърти ден срещу насилието"}
{"url": "https://www.dnevnik.bg/sviat/2019/04/13/3419248_protestut_na_jultite_jiletki_se_razgurna_v_tuluza/", "text": "Няколко хиляди \"жълти жилетки\" демонстрираха днес във Франция в 22-ата поредна събота на мобилизация на протестното движение - безразлични към мерките за преодоляване на продължаващата вече близо 5 месеца социална криза, които се очаква президентът Еманюел Макрон да представи другата седмица, предаде Франс прес. Агенцията отбелязва, че изглежда се е потвърдила тенденцията към намаляване на броя на демонстрантите, особено в Париж. Само неколкостотин човека преминаха в рехави редици по улиците на френската столица. Миналата събота \"жълтите жилетки\" са мобилизирали 22 300 демонстранти по данни на министерството на вътрешните работи - най-малкия брой от началото на движението през ноември.  За сметка на това тази събота се стигна до сблъсъци в \"столицата\" на протестите - Тулуза. Френската полиция използва сълзотворен газ и зашеметяващи гранати, за да ограничи забранената демонстрация в югозападния град, съобщи Франс прес. Около 2000 \"жълти жилетки\" са се събрали в центъра на Тулуза по данни на Ройтерс. Активисти избраха този град за център на днешните протести, което предизвика безпокойството на местните власти, опасяващи се от безредици. Протестите във Франция днес като цяло преминават мирно, отбелязва Ройтерс. Това е първата събота на мобилизация на \"жълтите жилетки\" във Франция след влизането в сила на новия закон за борба с хулиганството, който криминализира криенето на лицето по време на демонстрации. Протестите запазват натиска върху президента Еманюел Макрон, който обеща да обяви \"силни мерки\" за успокояване на социалното напрежение в страната. Точна дата и подробности не бяха посочени, но за другата събота, 20 април, \"жълтите жилетки\" обещават \"ден на голяма мобилизация\"./БТА", "date": "2019.04.13", "title": "Протестът на \"жълтите жилетки\" се разгърна в Тулуза"}
{"url": "https://www.dnevnik.bg/sport/2019/04/13/3419256_dve_duzpi_otmenen_gol_i_de_hea_donesoha_truden_uspeh/", "text": "Манчестър юнайтед\" беше изправен пред това да загуби трети пореден мач за пръв път след идването на Оле Гунар Солскяр на мениджърския пост, но се справи с \"Уест Хем\" в среща от 33-ия кръг на Висшата лига. \"Червените дяволи\" стигнаха до труден успех с 2:1, допъл след два гола на Пол Погба от дузпи. Много силни изяви имаше и вратарят Давид Де Хеа, който беше с голям принос за победата. Трите точки изказиха \"Юнайтед\" на пето място, като съставът измести \"Арсенал\". \"Червените дяволи\" имат 64 точки, а \"артилеристите\" са с една по-малко, но и тепърва ще играят. В началото на мача съдиите направиха голяма грешка в ущърб на гостите. Фелипе Андерсон беше точен в 10-ата минута, но попадението му беше отменено заради засада. Повторенията показаха, че Диого Далот покрива нападателя на \"чуковете\". Само девет минути по-късно \"Юнайтед\" стигна до гол. Погба се разписа от бялата точка след нарушение на Робърт Снодграс срещу Хуан Мата. Испанският халф падна много лесно макар топката да не беше в него, но реферът Греъм Скот реши, че дузпа има. След почивката \"чуковете\" изравниха с точно изпълнение на Фелипе Андерсон. Бразилецът засече центриране на Мануел Лансини в 49-ата минута, като защитата на домакините беше лошо построена. Последваха силни минути за \"Уест Хем\", като гостите от Лондон имаха голям шанс да си тръгнат с трите точки от \"Олд Трафорд\". Резервата Михаил Антонио удари греда, а малко по-късно негов удар беше спасен по невероятен начин от Де Хеа. \"Юнайтед\" извади късмет и на свой ред се възползва от ситуацията. В 80-ата минута при контраатака Райън Фредерикс фаулира в наказателното поле Антони Марсиал и домакините получиха втора дузпа. Погба стреля много силно в долния десен ъгъл на Фабиански и не сгреши – 2:1. Битката за топ 4 се завърза още повече, след като по-рано през деня \"Тотнъм\" победи изпадналия \"Хъдърсфийлд\" с 4:0. \"Шпорите\" са трети с 67 точки, а с една по-малко е \"Челси\". Сините, които заемат четвъртото място приемат \"Ливърпул\" в неделя.", "date": "2019.04.13", "title": "Две дузпи, отменен гол и Де Хеа донесоха труден успех на \"Юнайтед\""}
{"url": "https://www.dnevnik.bg/sport/2019/04/13/3419261_cska_nadvi_beroe_i_se_izravni_na_vurha_s_ludogorec/", "text": "ЦСКА постави под напрежение шампиона \"Лудогорец\", след като се изравни с него по точки преди мача му от 29-ия кръг в Първа лига. Червените надвиха на своя \"Българска армия\" \"Берое\" с 2:0. Попаденията паднаха в началото и края на мача. Точни бяха Евандро и Кристиян Малинов. Другият претендент за титлата \"Лудогорец\" гостува на \"Левски\" в неделя. Това е пети пореден мач без загуба на ЦСКА в шампионата и шести във всички турнири. Тимът, воден от Любослав Пенев, не е допускал гол в пет от тези шест срещи. Вратарят Витаутас Черниаускас е в серия от 465 минути без допуснат гол. \"Берое\" е без победа в шести пореден мач, а последният му успех като гост е от декември. Още в началото на мача ЦСКА започна активно, но срещна агресивен съперник, който се бореше за всяка топка. Домакините бяха принудени да правят и принудителна смяна, след като Тиаго получи контузия. В 13-ата минута Евандро влезе на скорост в наказателното поле и беше съборен от Никита Баранов, който реагира бавно. Естонецът сложи ръката си на рамото на Евандро, а нападателят на ЦСКА използва контакта и падна. При отсъдената дузпа Евандро стреля мощно и не сгреши – 1:0. До края на първата част головите положения липсваха, като преобладаваше битката в средата на терена. \"Берое\" опита да притисне домакините, но нямаше идеи в предни позиции. В края на първата част и тимът на Александър Томаш трябваше да прави принудителна смяна. Втората част започна с натиск на ЦСКА, но \"Берое\" издържа, като вратарят Душан Перниш се отчете с важни намеси. След влизането на Мартин Камбуров гостите от Стара Загора опитаха да изравнят и бяха близо до това. Ветеранът се разписа, но попадението му беше отменено заради засада. В края на мача ЦСКА отново започна да задържа топката и направи няколко опасни атаки. В 89-ата минута съставът на Пенев вкара втори гол и реши всичко. Точен беше Кристиян Малинов с изстрел от границата на наказателното поле.", "date": "2019.04.13", "title": "ЦСКА надви \"Берое\" и се изравни на върха с \"Лудогорец\""}
