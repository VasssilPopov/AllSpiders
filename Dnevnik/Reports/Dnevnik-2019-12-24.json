{"url": "https://www.dnevnik.bg/sport/2019/12/24/4009553_djoshua_shte_napravia_sparing_s_fjuri_i_posle_shte_go/", "text": "Носителят на четири от титлите в тежката категория в бокса Антъни Джошуа заяви, че е готов да предложи помощта си на Тайсън Фюри, като бъде негов спаринг партньор преди двубоя с Дионтей Уайлдър. Според Джошуа това ще му бъде от полза при евентуален мач с Фюри. \"Всички са изумени, че ще го направя, но никой не знае как работи мозъкът ми. Всеки говори от собствения си опит и аз мога да говоря само от моя. Казвам, че отида да съм спаринг партньор на Фюри, защото имам план в главата, който никой няма да разбере. Ще го победя\", каза Джошуа пред \"Скай спортс\". Наскоро  Фюри обяви, че ще се радва да се готви за мача си с Уайлдър, като направи спаринг с Джошуа . Фюри и Уайлдър излизат в реванш за пояса на Световния боксов съвет (WBC), след като двамата завършиха наравно през декември 2018 г. \"Ако искаш помощта ми, аз съм винаги тук и ако това се вписва в графика ми, определено ще те подкрепя, за да се уверя, че ще върнеш титлата на WBC в Англия\", допълни Джошуа. 30-годишният британец, който на 7 декември си върна поясите на Международната боксова федерация (IBF), Световната боксова асоциация (WBA) и Световната боксова организация (WBO) с  успех срещу Анди Руис , очаква коя от титлите на IBF и WBO да защитава през 2020 г. Претенденти за двата пояса са съответно Кубрат Пулев и Александър Усик, като  среща между двете федерации ще определи срещу кого ще се бие Джошуа.  ", "date": "2019.12.24", "title": "Джошуа: Ще направя спаринг с Фюри и после ще го победя"}
{"url": "https://www.dnevnik.bg/razvlechenie/2019/12/24/4009243_strugare_shte_izdade_debjutniia_si_album_prez/", "text": "Нов видеоклип на българския алтернативен рапър Стругаре излезе днес, а това е едва малка част от нещата покрай него в последно време. Всъщност повечето от тях предстоят. През 2020 г. се очаква той да издаде дебютен албум, като в момента върви кампания за неговото финансиране  в платформата Indiegogo . \"Зяпам си страховете\" е второто видео от поредицата \"Както ме прахосваш, ще те убия\", която ще се състои от 4 клипа, режисирани от самия Стругаре. Оператор е Теодор Фичев, асистент и монтажист - Емил Граничаров. В клипа участва актрисата София Марковска, а като арт директор се включва Момчил Тасев. Новият клип е заснет за една нощ и Стругаре го определя като \"много романтичен\". \"Това е просто един хубав танц с раздяла накрая. Защото Стругаре има друга работа, но това ще се види в следващите 2 клипа\", обясни той. Рапърът не иска да издава повече информация за това, което предстои. ", "date": "2019.12.24", "title": "Стругаре ще издаде дебютния си албум през следващата година"}
{"url": "https://www.dnevnik.bg/biznes/2019/12/24/4009573_parite_ot_emigranti_nadhvurliha_prekite_chujdestranni/", "text": "Над 920 милиона евро са изпратили в страната живеещи в чужбина българи през първите 9 месеца на годината, предаде Би Ти Ви. Справка на БНБ показва, че от януари до септември българските емигранти са насочили към страната 922 млн. евро, което надхвърля преките чуждестранни инвестиции за периода - 715 млн. евро. Най-много средства идват от Германия - почти 190 милиона евро, следвани от САЩ - 171 млн. евро, и Испания - 110 млн. евро. Парите от българи, които работят зад граница, нарастват в сравнение с изминалите години - за същия период на 2017 г. те са били 880 млн. евро, а през 2018 те са 906 млн. евро. От чисто икономическа гледна точка няма голямо значение откъде идват парите, коментират експерти. \"Проблемът е по-скоро на структурно ниво - че заедно с това изтичане на хора изтича и някаква добавена стойност, т.е. потреблението е тук, но добавената стойност е някъде другаде и съответно това ограничава потенциала за ръст на икономиката\", коментира Калоян Стойков от Института за пазарна икономика.", "date": "2019.12.24", "title": "Парите от емигранти надхвърлиха преките чуждестранни инвестиции за девет месеца"}
{"url": "https://www.dnevnik.bg/bulgaria/2019/12/24/4009578_kmetut_na_strelcha_e_vremenno_otstranen/", "text": "Кметът на Стрелча Стойно Чачов е временно отстранен с решение на Общинската избирателна комисия, взето в понеделник вечерта, предаде Би Ти Ви. Причина за отстраняването на Чачов е, че той не е напуснал управлението на търговското дружество \"Българска асоциация по белот\" ЕООД. На местните избори през октомври Стойно Чачов спечели втори мандат като кмет, но след встъпването му в длъжност фирмата му не прекратила търговската си дейност, каквото е изискването по закон. Решението за предсрочно прекратяване на пълномощията му може да бъде обжалвано пред Административния съд в Пазарджик. Пред Нова телевизия той каза, че ще обжалва. \"Със сигурност ще предприема действия. Нещата не са добре и не мисля, че така трябва да се случват\", коментира Чачов. Добави, че Общинската избирателна комисия не може да отстранява от длъжност, а може да прекратява правомощия. От тази пролет срещу кмета на Стрелча се води разследване за принуда срещу служител на общинската администрация, след сигнал за злоупотреба с власт. Тогава също бе искано отстраняването на кмета, но  Окръжният съд в Пазарджик прецени, че няма основание за това и го остави  на поста.", "date": "2019.12.24", "title": "Кметът на Стрелча е временно отстранен"}
{"url": "https://www.dnevnik.bg/sport/2019/12/24/4009540_dancho_lazarov_ljubomir_ganev_e_nai-seriozniia/", "text": "Любомир Ганев е най-сериозният кандидат за мой наследник. Показва с цялото си поведение, че се е устремил към поста и затова се ползва с моята подкрепа\". Това заяви дългогодишният председател на Българската федерация по волейбол Данчо Лазаров в предаването \"Златният гейм\". Той обяви, че ще работи заедно с  Ганев  до 13 март, когато ще се проведе общо събрание за избор на нов президент. Лазаров  допълни, че не съжалява за нищо по време на управлението си и българският национален отбор се намира в добро състояние. По думите му селекционерът Силвано Пранди е бил оставен на поста, защото тимът \"има шансове да се класира за олимпиадата\".", "date": "2019.12.24", "title": ""}
{"url": "https://www.dnevnik.bg/biznes/2019/12/24/4009582_spreni_sa_novi_20_tona_ptiche_meso_sus_salmonela_ot/", "text": "Българската агенция по безопасност на храните (БАБХ) установи пратка с птиче месо от Полша за България, замърсена със салмонела. Цялото количество от 20 745 кг е поставено под забрана и не е допуснато търгуването му на българския пазар, съобщиха от БАБХ. Месото е било предназначено за една българска фирма. Пробата от птичето месо е взета във връзка със засиления контрол върху всяка пратка с птиче месо и субпродукти с произход Полша, след като в началото на декември агенцията по храните съобщи, че  на българския пазар са открити н ай-малко 100 тона пилешко със салмонела . Заради зачестилите случаи БАБХ започна  да тества за салмонела  всяка пратка  птиче месо от Полша. Материалът е взет от охладено цяло пиле. Резултатът от анализа е получен на 20 декември, като е установена салмонела от вид, който не е опасен за здравето на хората. Изготвено е предупреждение по системата за бързо съобщаване на храни и фуражи (RASFF) за уведомяване на полските компетентни власти за откритото замърсяване.", "date": "2019.12.24", "title": "Спрени са нови 20 тона птиче месо със салмонела от Полша"}
{"url": "https://www.dnevnik.bg/video/2019/12/24/4009565_tombola_s_baloni_zavurshi_s_raneni_v_bolnica/", "text": "\"Най-голямото пускане на балони с подаръци\" в мол Westfield в Сидни завърши с масова блъсканица и ранени, петима от които са настанени в болница. Инцидентът с прикачени за балоните ваучъри стана около полунощ местно време и заснелият видеото коментира за \"Ройтерс\", че е смятал мястото за твърде тясно и опасно за подобно събитие.", "date": "2019.12.24", "title": ""}
{"url": "https://www.dnevnik.bg/bulgaria/2019/12/24/4009586_putnata_agenciia_predupredi_za_ochakvani_poledici_v/", "text": "В нощта на Бъдни вечер срещу Коледа се очаква понижение на температурите, а по високопланинските райони е възможно дъждът да премине в сняг, като с това се увеличават и предпоставките за поледици, предупреди Агенция \"Пътна инфраструктура\". Прогнозата е, че на 24 срещу 25 декември във вечерните и ранните сутрешни часове на места в Западна България и Предбалкана дъждът ще се примесва със сняг. В тази връзка АПИ призовава шофьорите да тръгват на път с автомобили, подготвени за зимни условия, да карат със съобразена скорост и да не предприемат рискови изпреварвания и маневри. Всички машини на фирмите, които поддържат републиканските пътища, са в пълна готовност за почистване и обработване на настилките. От АПИ предупреждават, че при нужда е възможно затваряне на определени участъци за обработване на настилките с химически вещества и инертни материали.", "date": "2019.12.24", "title": "Пътната агенция предупреди за очаквани поледици в нощта срещу Коледа"}
{"url": "https://www.dnevnik.bg/sviat/2019/12/24/4009571_nai-moderniiat_ruski_iztrebitel_padna_sled_avariia/", "text": "Изтребител Су-57 падна по врее на изпитания в тайгата в Хабаровска област в Русия, но няма пострадали, предаде ТАСС. Пилотът успя да катапултира. Той не е получил травми, съобщи представител на администрацията на град Комсомолск на Амур. Източникът уточни, че става дума за модел Т-50 (официалното наименование на Су-57) на авиационния завод в Комсомолск на Амур, смятан за най-модерният руски проект и представян като изтребител от пето поколение. Според ТАСС и в.\"Известия\" причината може да е отказ на системите за управление. Източник от военнопромишления комплекс казва за официалната агенция, че вероятно става дума за авария на кормилните елементи в опашната част. \"Известия\" пише за отказ на електродистанционна система за управление, отговаряща за предаване на командите за насочване, както и за механизацията на крилата. Друга версия според първоначалните аналии е отказ на автоматиката на двигателя, регулираща подаването на гориво. Су-57 е с многостепенна система за защита от грешки при пилотирането, която коригира човешки грешки, заради които самолетът може да се окаже в критична ситуация, твърди източник на изданието. Руски медии обръщат внимание на факта, че това е първата официално потвърдена загуба на този модел. Но The Bell повдига въпроса, че не е известно какъв точно самолет е паднал - заводската разработка Т-50 или сериен Су-57, на който току що започна производство и засега струва около 2 млрд. рубли броя (малко над 29 млн. евро). Изданието припомня, че през 2014 г. е имало пожар на двигателя за Т-50, заради който се е наложило самолета \"фактически да бъде строен отново\".", "date": "2019.12.24", "title": "Най-модерният руски изтребител падна след авария"}
{"url": "https://www.dnevnik.bg/sport/2019/12/24/4009529_blizo_3_mln_dolara_shte_zaslujat_pobeditelite_v/", "text": "Приходите в турнирите от Големия шлем бележат ръст всяка година, а с тях се увеличават и наградните фондове в най-престижните надпревари в тениса. За 2020 г. участниците в Australian Open ще си разпределят 49.15 милиона щатски долара (71 млн. австралийски долара), обявиха организаторите. Увеличението е с 13.6% спрямо турнира през 2019 г. Победителите при мъжете и жените ще заслужат по 2.85 милиона долара, а отпадналите в първия кръг на основната схема ще приберат по малко над 62 хиляди долара. \"Силно вярваме в нарастването на паричните награди на всички нива от играта и ще продължим да работим със състезателите, за да създадем важни кариерни пътеки в спорта и да дадем възможност на повече играчи да печелят повече пари\", каза директорът на Australian Open Крейг Тили.  За последните пет години наградният фонд на Australian Open се е увеличил с 61.4%. С най-голям награден фонд в турнирите от Големия шлем е  US Open с 57 млн. долара . В \"Ролан Гарос\" и \"Уимбълдън\" състезателите си разпределят съответно по 47.3 и 47.6 млн. долара. Australian Open ще се проведе от 20 януари до 2 февруари. Турнирът ще бъде предшестван от новата надпревара за национални отбори  \"АТП къп\", в която ще участва и България .", "date": "2019.12.24", "title": "Близо 3 млн. долара ще заслужи победителят в Australian Open"}
{"url": "https://www.dnevnik.bg/bulgaria/2019/12/24/4009592_borisov_privika_krizisniia_shtab_na_pernik_za_da/", "text": "Премиерът Бойко Борисов се срещна в Министерския съвет с представители на кризисния щаб на Перник, който беше сформиран заради бедственото положение в общината, съобщи правителствената информационна служба. На срещата, в която участваха вицепремиерът Томислав Дончев, министърът на икономиката Емил Караниколов, кметът на Перник Станислав Владимиров и областният управител Емил Костадинов, Борисов е информиран за предприетите мерки във връзка с водната криза. От днес започва обследване на загуби по мрежата по Клон 2, където по моментни данни се губят по около 90 л/сек. За целта ще се направят изкопи през около 150-200 м. в участъка, за да се разбере дали става въпрос за авария или за нерегламентирано отклонение. На 27 декември на р. Владая ще бъде поставена табела, че изграденото съоръжение за отклоняване на водата към яз. \"Студена\" е временно, до преминаване на бедствието. Премиерът Борисов е информиран и за предстоящия монтаж на разходомери на събирателна тръба след \"Врелото\", на р. Кладница, на р. Матица, в участъка между Чуйпетлово и Боснек, на шахтата след ВЕЦ.", "date": "2019.12.24", "title": "Борисов привика кризисния щаб на Перник, за да разбере какво се прави срещу безводието"}
{"url": "https://www.dnevnik.bg/sviat/2019/12/24/4009590_desetki_chastni_kompanii_slediat_bez_kontrol_milioni/", "text": "Всяка минута, всеки ден, навсякъде по света десетки компании почти без регулации и минимални проверки следят движението на десетки милиони хора с мобилни телефони и съхраняват данните в гигантски бази данни.\" Така започва основната от пакет статии на  \"Ню Йорк таймс\" , резултат от продължило месеци наред разследване за това как такива компании с почти неизвестни имена проследяват движението на поне 12 милиона американци в някои от най-големите градове на страната, включително Вашингтон, Ню Йорк, Сан Франциско и Лос Анджелис. Данните не са от телеком или гигантска технологична компания, нито идват от правителствена програма за следене. Те са от компания за локализиране на потребителите в реално време, почти никога не сте чували за такива (може би само Foursqare е по-известна), но за тях всекидневието ви е книга без тайни. Те виждат къде ходите, с кого се срещате или с кого прекарвате нощта, къде се молите, посещавате ли клиника за наркомани или психиатър. Това е част от проекта на изданието The Times Privacy и в конкретния случай разказва за достъп до само един подобен файл, съдържащ над 50 милиарда обозначения за разположение на потребителите на телефони в продължение на няколко месеца през 2016-2107 г. Това е най-големият подобен масив данни, който са виждали журналисти и благодарение само на него \"Ню Йорк таймс\" е проследило конкретни потребители - от висш служител на Пентагона, преминал със съпругата си през големия протест веднага след встъпването в длъжност на президента Доналд Тръмп през семейни американци, посещавали редовно мотел за няколко часа до двама полицаи от частите за борба безредици, които иначе се появяват маскирани, за да се защити самоличността им. Източник на файла е човек, пожелал анонимност, защото го заплашва тежко наказание, ако се разбере, че го е споделил с медиите. Анализатори, потърсени за мнение, са били толкова стресирани от съдържанието и възможностите за злоупотреби с него, че веднага искали да бъдат информирани обществеността и законодателите в САЩ. \"Ню Йорк таймс\" е разговарял с десетки компании, специалисти по технологии, адвокати и академични изследователи и те също са били силно разтревожени от наученото. Всички с телефон могат да бъдат проследявани - от жителите на каравани в Александрия в щата Вирджиния до обитателите на луксозни мезонети в Манхатън. Така ясно се видяло например, че десетки потребители (не е проблем да се установи кои са те, защото ясно се виждат домовете им и по адреса се разбират имената им) са посещавали имението Playboy Mansion (някои са пренощували там) или кой е ходил на гости на Джони Деп, Тайгър Уудс и Арнолд Шварценегер. Данните са събирани през приложения за смартфони, като често достъпът до т.нар. геолокация на собственика е ставал, без преди това да се поиска изричното му съглаие. Програмите са всевъзможни - от такива за прогноза за времето до новинарски приложения. \"Ако можехте да видите целия масив данни, никога повече нямаше да използвате телефона си, както досега\", пишат авторите на изследването. \"Не ви е нужно много въображение да си представите какво подобна власт за следене може да донесе на авторитарен режим като този в Китай например. В САЩ гражданите със сигурност ще се надигнат, ако правителството се опита да позволи всеки над 12-годишна възраст с проследяващо устройство да бъде следен 24 часа в денонощието. И въпреки това от появата на App Store на \"Епъл\" американците - приложение след приложение - дават съгласието си на подобна система на частни компании, които са далеч по-малко отговорни от едно правителство.\" Компаниите, наричани още \"Малките братя\", повдигат куп въпроси за националната сигурност, както и за обработването, съхраняването и търговията с подобни данни, контролирани единствено от етичните кодекси или просто обикновената почтеност на служителите на тези фирми. Какво би попречило да бъдат продадени на враждебна държава данните за движението на служител на разузнаването, питат от \"Ню Йорк таймс\". От бизнеса настояват, че споделят съдържанието само с проверени партньори, но няма начин това да бъде проверено или контролирано, нито гаранции, че тези информационни масиви не попадат у чужди разузнавателни служби. Оправданието на компаниите е, че хората са приели да ги проследяват, че данните не разкриват самоличността на този, който стои зад тях, както и че инфорацията е защитена. Нито едно от тези твърдения не е валидно, ако се позоваваме на файла, до който получихме достъп, отвръщат журналистите. Специалисти потвърждават тезата на изданието - няма начин информация за геолокиране, събирана месеци и години наред, да остане абсолютно анонимна. Разкритието на \"Ню Йоркс таймс\" открива не само нови възможности папараци и медии за шпионират знаменитости или хора от властта. То ще накара и мнозина журналисти да се замислят как да се срещат с източниците си, защото авторите на разследването казват, че лесно са проследили къде е ходил техен колега от \"Вашингтон пост\" в Арлингтън, щата Вирджиния.", "date": "2019.12.24", "title": "Десетки частни компании следят без контрол милиони хора през мобилните им телефони"}
{"url": "https://www.dnevnik.bg/bulgaria/2019/12/24/4009601_patriarh_neofit_da_se_pogrijim_sred_nas_da_niama_veche/", "text": "                         Христос се ражда - славете Го! Христос слиза от небесата - срещнете Го! Христос е на земята - възнесете се! Възлюбени в Господа чеда на светата ни Църква, С неизказана радост и синовно преклонение пред дивния Божи промисъл, в святата нощ на Рождеството отново посрещаме Божия Син, Който се ражда за нас от пречистата утроба на Пресветата Дева. Ражда се и влиза в нашия свят, приел човешката природа, за да я възстанови и да я върне обратно в нейната първоначална чистота, да обнови нашето изгубено богосиновство и \"да възкреси падналия образ\" (тропар на Предпразненството на Рождество Христово). Да освети човечеството, света и цялото творение с божественото Си присъствие и да засвидетелства по най-категоричен начин Божията жертвена любов към нас. Любов, достигаща дотам, че Бог \"отдаде Своя Единороден Син, та всякой, който вярва в Него, да не погине, а да има живот вечен\" (Йоан. 3:16). Посрещайки днес Богомладенеца, Който идва, за да ни помири с небесата, ние също ликуваме, заедно с небесното войнство, и казваме: \"Слава във висините Богу, и на земята мир, между човеците благоволение!\" (Лука. 2:14). Със светлата радост и с удивлението на витлеемските пастири ние също притихваме пред нечуваната вест за Неговото раждане (Лука. 2:8-20) и подражавайки на мъдреците от Изтока, ние също Му се покланяме (Мат. 2:1-12), защото днес се изпълнява древното пророчество за спасението на човешкия род. Славим Го и изповядваме светото Му име, защото с Неговото Рождество за изстрадалия и потънал в грехове свят на нашите праотци започва нова епоха - епоха на светлината и на надеждата, епоха на Божието присъствие сред човеците, в която ние вече не сме сами, защото \"с нас е Бог\" (Ис. 8:10). В тази епоха живеем и ние днес, и затова от нас Той очаква да бъдем верни Негови изповедници и свидетели в нашия свят, съвременни Негови апостоли и носители на тази божествена светлина, която със Своето въплъщение Той донесе за всички: на светлината, която божественият евангелист свидетелства, че \"... в мрака свети, и мракът я не обзе\" (Йоан.1:5). А не я обзе и не може да я обземе затова, защото тази светлина извира не от ръкотворен източник, а от Самия Извор на живота, Който от Син Божи днес става и Син Човешки, Богочовек. \"Бог става човек, за да може човекът да стане бог\" - както казва през четвъртото столетие дивният отец на Църквата свети Атанасий Велики. Нека в нощта на Рождеството всички ние, които сме Христови, сторим място на раждащия се заради нас и за нашето спасение божествен Младенец, като отворим за Него нашите домове и нашите сърца. Нека не само със слово, но и с дела на милосърдие да покажем принадлежността си към Неговата света Църква, като според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание. Към това ни призовава не само в тази свята нощ, но и във всички дни от живота ни, християнската ни съвест, това очаква от нас раждащият се днес Господ и Спасител наш Иисус Христос. Отечески приветстваме и поздравяваме с Христовото Рождество всички верни чеда на светата ни Православна църква, в Родината и далеч от нея, като на всички всесърдечно благопожелаваме душевно и телесно здраве, апостолски дух и богоблагословени успехи във всяко богоугодно и доброполезно начинание! Благодатта и мирът на раждащия се днес Богомладенец, и общението в Светия Дух да бъдат с всички нас! Честито Рождество Христово!", "date": "2019.12.24", "title": "Патриарх Неофит: Да се погрижим сред нас да няма вече страдащи и нуждаещи се"}
{"url": "https://www.dnevnik.bg/sport/2019/12/24/4009596_bez_promeni_v_sustava_voleibolistite_se_nasochvat_kum/", "text": "Мъжкият национален отбор по волейбол на България ще изиграе две контроли срещу Египет преди олимпийската квалификация. Тимът се събира за подготовка на 26 декември, като двете приятелски срещи ще се изиграят на 30 декември и 1 януари. Контролите са съответно от 15 и 16 ч. в зала \"Христо Ботев\". От федерацията уточниха, че ще обявят допълнително дали те ще бъдат открити за фенове. Националите имат трудна задача в олимпийската квалификация, която ще се проведе от 5 до 10 януари в Берлин. Българите са в група с европейския шампион Сърбия, Франция и Холандия. В другата група са Германия, Белгия, Словения и Чехия. Само победителят в турнира ще се класира за игрите в Токио. Националите пропуснаха добра възможност да си осигурят място на форума при домашната квалификация през август. В решителния мач  тимът на Силвано Пранди водеше с 2:0 гейма, но допусна обрат  и се отдалечи от мечтата да участва в Токио. В края на октомври Пранди повика част от състезателите , които пропуснаха европейското първенство. Николай Николов, Тодор Алексиев, Боян Йорданов, Георги и Валентин Братоеви получиха повиквателна, като  това беше условието, което остави селекционера на поста .", "date": "2019.12.24", "title": "Без промени в състава волейболистите се насочват към олимпийската квалификация"}
{"url": "https://www.dnevnik.bg/bulgaria/2019/12/24/4009605_policiia_vleze_v_stomana_prnik/", "text": "Полиция и прокурори, заедно с багери и тежка техника са влезли в пернишкия завод \"Стомана\", съобщи Нова телевизия. На мястото са и министрите на вътрешните работи Младен Маринов и на икономиката Емил Караниколов. Би Ти Ви съобщи, че акцията е по сигнал за кражби и източване на вода от водопровода, който минава през предприятието. Малко по-късно обаче пресцентърът на МВР информира, че двамата министри са били на мястото в рамките на действията на кризисния щаб, сформиран заради бедственото положение в Перник. По-рано днес на среща при премиера Бойко Борисов се разбра, че  започва обследване на загуби по мрежата по Клон 2 , където по моментни данни се губят по около 90 л/сек. За целта ще се правят изкопи през около 150-200 м. в участъка, за да се разбере дали има авария или става въпрос за нерегламентирано отклонение. \"След проведената по-рано днес среща с премиера Бойко Борисов и набелязаните мерки за действие предвид кризисната ситуация в Перник, министрите Младен Маринов и Емил Караниколов бяха на място на стартиралите ремонтно-монтажни дейности и обследването на трасето на Клон 2 от водопреносната мрежа на гр. Перник. Двамата провериха създадената организация за обследване на трасето, част от което преминава през територията на \"Стомана\", се казва в съобщението на МВР. След въвеждането на режима на водата в Перник се появиха спекулации дали местното предприятие за стомана е отклонявало количества. До въвеждането на режим в \"Стомана\" Перник е ползвана вода за промишлени нужди от яз. \"Студена\" и от река Струма. В края на ноември екоминистерството  разпореди спиране на използването за промишлени нужди на вода  от важните за питейното снабдяване язовири с обем под 50%. Тогава след проверка на място ведомството съобщи, че савакът, през който се подава вода за двете промишлени предприятия в града - \"Стомана индъстри\" и \"Топлофикация-Перник\", е затворен и запечатан и в момента на проверката не се е подавала вода за промишлени нужди. Междувременно в анализ на \"Софийска вода\" за състоянието на съоръженията за водоснабдяване в града бе посочено, че чрез Клон 2 към индустриалната зона на Перник се подават водни обеми, представляващи 40% от цялото количество за града. От \"Стомана Индъстри\" заявиха, че това не е вярно и обмислят завеждане на дело срещу \"Софийска вода\". От предприятието показаха пред Би Ти Ви въпросната тръба от Клон 2 и обясниха, че тя само минава през индустриалната зона, но захранва пернишките квартали \"Изток\" и \"Мошино\". Председателят на общинския съвет на Перник Димитър Колев вчера също потвърди, че  водопроводът захранва двата квартала , а не предприятието.", "date": "2019.12.24", "title": "Полицията опроверга информация за акция в \"Стомана Перник\" (обновена)"}
{"url": "https://www.dnevnik.bg/evropa/2019/12/23/4009342_sred_tiah_ima_i_nemalko_bulgari_-_jestokiiat_delnik_na/", "text": "                         В повечето случаи е въпрос на секунди: звъниш, отварят, предаваш пакета, подписват, затварят. Получателят на пратката е доволен, а куриерът? Процедурата се повтаря между сто и двеста пъти на ден в периода преди Коледа. Работният ден често продължава 12 часа. Заплащането е твърде ниско, а условията на работа определено биха могли да бъдат и по-добри. Как се справят куриерите в Германия, сред които има и немалко българи? 7.22 евро на час? По темата списание \"Шпигел\" помества репортаж от срещата си с българина Милан Драгов - един от стотиците хиляди куриери в Германия. Особено преди Коледа неговият работен ден е доста напрегнат. През декември по домовете и офисите в Германия се доставят 75 милиона пакета повече, отколкото през останалите месеци от годината. \"Трябва да бъдеш любезен с всички и не бива да се доверяваш на никого\", казва пред изданието Драгов, който е с висше образование и доскоро имал добра работа. Фирмата, в която бил назначен, обаче фалирала през пролетта. Приятел му предложил работа като куриер при един подизпълнител на компания \"Хермес\". Той се съгласил, все пак Милан трябва да изхранва някак семейството си. До днес той все още не е получил трудов договор. А тъй като заплащането е лошо, той работи и допълнително в депото, където сортира пратките - това му носи още 500 евро месечно в брой, научаваме от публикацията на германското списание. Днес той трябва да достави \"само\" около 100 колета, за което ще му трябват около девет часа. Казва, че за всеки доставен пакет ще получи по 65 цента. Излиза, че той печели по 7.22 евро на час. С 20% по-малко от минималната почасова ставка в Германия. Всъщност според разпоредбите на \"Хермес\" на куриерите би трябвало да се плаща според отработеното време - и то по най-малко 10.15 евро на час, а не според броя на доставките, посочва \"Шпигел\". Когато в схемата се намесят обаче подизпълнители, правилата често се променят. Причината - твърде рядко се провеждат проверки. На месец Милан Драгов печели по 1500 евро нето (заедно с работата в депото). От тях 500 отиват за наем и храна. Останалото изпраща на семейството си. Понякога българинът работи дори по 18 часа на ден (от 5 до 23 часа), често без по-продължителни почивки, признава той пред \"Шпигел\". Това не само накърнява човешкото достойнство, но и противоречи на германското трудово законодателство. То не допуска да се работи по повече от десет часа на ден, а средно не бива да се надхвърлят осем работни часа. Тъмната страна на коледния бизнес В DHL ситуацията е малко по-различна. Съгласно тарифния договор куриерите би трябвало да получават по 12 евро на час. Това обаче не важи за работниците, наети чрез посредници, какъвто е украинецът Петро Н. - той е готов да работи и за по-малко от 10 евро, само за няколко цента повече от минималното заплащане, възлизащо на 9.19 евро. Петро Н. е доволен. Той е израснал в бедно село в Западна Украйна. Хванал се е на работа в Германия, за да събере пари за следването си. За да получи работата при DHL, е платил 200 евро на една украинска фирма, посредничила за осигуряването на назначението. Именно затова Петро Н. предпочита да остане анонимен - за да няма проблеми с посредниците. Те го заплашили с \"големи глоби\", ако разкаже за условията, при които е нает. Украинците се задължават писмено да не говорят за условията и за заплащането с германските си колеги - документът е на разположение на \"Дойче веле\". Междувременно в Германия този вид посреднически фирми, които наемат основно студенти, никнат като гъби след дъжд. Чрез различни портали те търсят куриери, работници за гастрономията и хигиенисти - например за тоалетните по автомагистралите. За работа с продължителност под три месеца могат да бъдат наемани и хора от държави, за които иначе има визов режим - благодарение на специална програма на германската Агенция по труда. \"И българи експлоатират българи\" Преди време българската редакция на \"Дойче веле\" се свърза с юристката Надя Клуге от организацията Faire Mobilität, която провежда безплатни правни консултации на български език за българи, които са станали жертва на трудова експлоатация. Тя изтъкна следното: \"Ситуацията в сектора на куриерските услуги е особено тежка. Там просто е ужасяващо. Хората работят между 12 и 16 часа на ден, а им се плаща като за осем часа.\" Тя има предвид лицата, наети от подизпълнители при фирми като \"Амазон\" и \"Хермес\". Става дума най-вече за българи, които не говорят немски, дошли са току-що в Германия и спешно се нуждаят от някаква работа. По време на нашия разговор Надя Клуге призна, че най-много се дразни от факта, че и българи, които някога са работили при същите лоши условия, днес стават подизпълнители и назначават други българи, на които или плащат твърде малко, или пък понякога въобще не плащат. Надя Клуге съветва българите - особено тези, които работят в изредените сектори - да записват абсолютно всичко, за да могат някой ден евентуално да докажат неправомерно отношение на работодателя. \"Хората буквално трябва да си записват за всеки един час какво и къде са работили. Защото иначе няма как да докажат пред съда, че са били ощетени.\"", "date": "2019.12.24", "title": "Сред тях има и немалко българи - жестокият делник на куриерите в Германия"}
{"url": "https://www.dnevnik.bg/analizi/2019/12/24/4009431_da_ne_vladee_chrez_men/", "text": "                         Дори лъжата да е покрила всичко, дори да е овладяла всичко, нека й се противопоставим в най-малкото: нека тя не владее чрез мен. Това пише Солженицин във време на страх и лъжа, през далечната 1974 г. в нещо като ранен завет. Минал е близо половин век, но времената на страх и лъжа са отново тук. Затова отвъд пожеланията за всички други важни неща, нека остане минута и за такива мисли, или молитви, в собствения ни ъгъл. Нека страхът не владее чрез мен. Нека унижението на друг или съучастието в нечие унижение не владее чрез мен. Нека интригата не владее чрез мен. Нека завистта не владее чрез мен. Нека включването в глутницата на силните не владее чрез мен. Нека отчаянието и смирението пред явната несправедливост, дори когато е с власт, особено когато е с власт, не владее чрез мен. Нека търсенето на враг, обикновено в различния, в другия, не владее чрез мен. Нека омразата и истерията не владеят чрез мен. Нека лъжата и нейното умножаване не владее чрез мен. Това наистина е най-малкото. Но то е толкова много, тъкмо сега и тук. За да останем в границите на човешкото. За да остане светът свят. Това ще е най-голямото изпитание – тази година, следващата и по-следващите, ако ги има Зависи от нас. Може би спасението е в няколкото прости неща, които ще намерим във всяка коледна история, която сме чели като деца. Бъдете добри, това вбесява злото. И то ще остане без царство (по Дилън Томас). Хубави празници и за много години! ПП Ако това ви се стори твърде сериозно, излезте навън и направете снежен човек с децата си. Ако няма сняг – измислете го.", "date": "2019.12.24", "title": "Да не владее чрез мен"}
{"url": "https://www.dnevnik.bg/zelen/2019/12/24/4009447_gurciia_kusa_s_vuglishtata/", "text": "                         В края на лятото Гърция обяви, че до 2028 ще се оттегли от използването на въглища за производство на енергия. Новината бе подмината у нас като незначителна, нищо, че се случва в нашия регион. Коментаторите с насмешка казваха, че не за пръв път гърците обещават, без да изпълняват. Решението не изглеждаше никак леко за изпълнение: страната разчита на 3.9 гигавата мощности от въглища за енергийния си микс На 13 декември Гърция финализира своя план за климат и енергетика и оттеглянето от въглищата прие реални срокове и форма. Условията за оттеглянето са обсъдени в комисия, оглавена от зам.-министъра на енергетиката Герасимос Томас, с участието на Регулаторния орган по енергетика, както и гражданско, камерно и специализирано представителство в областта на енергетиката и климата. Ето как изглеждат плановете в края на обсъжданията: - Без официален анонс страната вече пенсионира блокове 1 и 2 на ТЕЦ \"Кардиа\", с което мощностите в страната спадат на 3.35 гВт; - \"Аминтайо\" 1 и 2 ще бъдат затворени догодина; -\"Кардиа\" 3 и 4 - през 2021 г.; - През 2022 и 2023 г. идва ред на \"Мегалополи\" 3 и 4, на \"Агиос Димитриос\" с неговите 5 блока и на \"Мегалити 1\". Така на практика страната ще изведе или преустрои почти всички въглищни централи още до 2023 г.  Темата, която все още се избягва, е новостроящата се \"Птолемеида 5\", за която през последните години е ясно, че никога няма да може да се изплати и да работи на пазарен принцип. Плановете са тя да работи с гориво от лигнитни въглища още 6-7 години и към 2028 г. да бъде преустроена – обсъжда се възможността централата да бъде на газ и дори да бъде превърната в инсталация за съхранение на топлинна енергия. Вече се спрягат няколко пилотни технологии за това. Социалният натиск и напрежение от бързото затваряне или преустройване на мощности не е без риск и са възможни остри реакции в Западна Македония и Пелопонес. Но вероятно гръцкото правителство си е направило предварителната сметка и е открило, че поддържането на социалният мир ще струва по-малко и ще даде повече дългосрочни ползи в сравнение със скъпата поддръжка на тези мощности. Един от спорните моменти в гръцкия план и в момента е, че преходът ще разчита неимоверно много на газ, докато застъпниците за дългосрочно нисковъглеродно развитие залагат на повече енергия от източници като вятър и слънце и технологии за съхранение на енергия. Тази година изход от въглищата обявиха също и Словакия и Унгария, а Чехия сформира комисия, която трябва да предложи препоръки към правителството за края на епохата на въглищата и там. Можем да заключим, че и трите държави правят далновидна крачка и въпреки сътресенията ще си спестят доста повече главоболия през следващите години в сравнение с това, което ги очаква, ако сценарият беше на отлагане на прехода. В страни като България, където все още не може да се издума за края на въглищата, е време да се стартират програми за преход, за да се намали сътресението. Правителството спешно трябва да състави своя комисия по прехода и обсъждането да стартира. Необходимо е и спешно присъединяване на страната към  Европейската платформа за справедлив преход . Ключът към дългосрочното чисто енергийно бъдеще на Балканите е в регионалното сътрудничество, развитие на мрежи, умно потребление и капацитет за съхранение на излишъци от възобновяема енергия. Гражданите трябва да се включат с развитие на възможността за енергийна независимост за всяко домакинство, т.е. лесно производство на електроенергия за собствени нужди, без административната тежест, която е в момента. Всички тези решения включват използване на възможността повече инсталирани възобновяеми мощности да се балансират между страните при по-малка нужда от базови мощности; преустройство на съществуващи водоелектроцентрали в помпени; превръщане на електроенергия във водород и въглеродно неутрални въглеводороди за транспорта и използване на капацитета от батериите на навлизащите електромобили. Преходът не може да се случи от днес за утре, \"по спешност\" Затова е и \"преход\". Но подготовката и планирането са изключително важни, за да избягаме от турбуленцията на смяната на горивото от въглища по принуда заради високите цени на суровината. България вече се бави и отчаяно отказва да види ясното бъдеще. За съжаление отново ние сме тези, които ще платят цената.", "date": "2019.12.24", "title": "Гърция къса с въглищата"}
{"url": "https://www.dnevnik.bg/sviat/2019/12/24/4009369_kakvo_obeshta_putin_predi_20_godini_i_kakvo_izpulni/", "text": "                         2000-ата година започна доста необичайно за Русия: в новогодишната нощ тогавашният президент Борис Елцин обяви, че се оттегля по здравословни причини, и изненада с избора на свой наследник: слабо известния в международен план бивш шеф на Федералната служба за сигурност (ФСБ) Владимир Путин, наскоро избран за служебен премиер на страната. Още в празничната нощ по руската телевизия е излъчено новогодишното поздравление на новия президент, в което Путин каза: \"В новогодишната нощ се сбъдват мечти. Още повече в тази особена нощ.\" След което прикани сънародниците си да вдигнат чаши за новия век. По онова време малцина предполагат до каква степен Путин ще предопредели събитията в следващите 20 години. Неговата популярност тъкмо започва да расте, но повечето хора не са наясно на какво е способен този бивш кадър на КГБ и съдят за него предимно по обещанията му. А сред тях има и такива, които се помнят. Изпълнени ли са те? За \"по-силна държава\" Още като министър-председател Владимир Владимирович написа през 1999, че \"е прибързано да погребваме Русия като велика сила\", и обеща да върне страната обратно на международната политическа сцена. И днес Русия е точно там – въпреки западните санкции и изхвърлянето ѝ от Г-8. Независимо дали става дума за кризата в Сирия, за Украйна или за иранската ядрена програма – без Русия не може. Преди изборите през 2000 г. Путин се обърна с отворено писмо към руските избиратели. В него той обеща, че ще направи руската държава по-силна и ще обнови армията и оръжейната индустрия на страната. Силата на една държава не се определя от число, като например брутния вътрешен продукт (БВП), и затова е толкова трудно да се измери. Но както в страната, така и в чужбина съществува консенсус по въпроса, че Русия днес е по-силна, отколкото през 2000. Освен това е сигурно, че руската армия е по-ефективна и по-модерна и дори може да се похвали с известни успехи: във войната с Грузия през 2008, с окупирането на полуостров Крим в началото на 2014 или в Сирия от 2015 година насам. Превъоръжаването на армията отне няколко години и струва най-малко 315 млрд. щатски долара. Днес Русия изглежда по-стабилна, отколкото бе в годините на чеченската война (1994 – 1999), когато мнозина, включително самият Путин, се опасяваха от възможен разпад на страната и някои региони дори си позволяваха открито да мечтаят за независимост. От друга страна при управлението на Путин партийният живот деградира, а периодична смяна на управляващите на местно или на федерално ниво – за гарантирането на повече контрол – няма. \"Да догоним Португалия\" Когато Путин взе властта, споменът за август 1998 г., когато руското правителство обяви неплатежоспособност, бе още твърде пресен. Тогава много руснаци загубиха скромните си спестявания за една нощ. В програмната си реч преди да встъпи в длъжност, Путин обеща на хората да вдигне жизнения им стандарт и да осигури динамичен икономически растеж. Той бе пресметнал, че ако БВП нараства средно с около осем процента през следващите 15 години, страната ще достигне тогавашното ниво на производство на глава от населението на Португалия. Или дори на Великобритания и Франция – при годишен ръст на БВП от 10 процента и повече. От това обещание в Русия много бързо се роди крилатата фраза \"Да догоним Португалия\". В повечето случаи тя се използваше иронично, но понякога и сериозно - особено през първите години от управлението на Путин, когато икономическият ръст беше доста висок: 7.1 процента между 1999 и 2007 г.. След това световната икономическа криза удари и Русия, но шокът не продължи дълго. Ако през 2000 г. БВП на Русия възлизаше на 300 милиарда долара, днес той е пет пъти по-висок – 1.66 трилиона долара. За кратко дори производството на глава от населението се изравни с това на Португалия – през 2013 г.. Но оттогава насам нещата в икономически план не вървят така добре: Русия и до днес не е успяла да настигне Португалия, която – както и самият Путин не бе пропуснал да уточни през 1999 г. – не е сред най-богатите страни от ЕС. Широко разпространен мит е, че руската икономика се е сринала чак след анексирането на Крим през 2014 и последвалите западни санкции. Експертите обаче си обясняват спирането на икономическия растеж в Русия през 2013 година с друго – с руския икономически модел. Путин бе обещал да превърне Русия от страна, изнасяща суровини, в такава, която разчита повече на високите технологии. Но Русия и до днес е зависима най-вече от продажбите на суровини. Държавният бюджет се влияе от колебанията в цените на горивата на световния пазар. Демографията: две крачки напред, една назад Още по-зле в сравнение с окаяните държавни структури и икономиката бе положението в демографски план. При идването на Путин на власт населението на страната се топеше с близо милион души годишно. Путин определи това като \"заплаха за съществуването на Русия\", но дълго време негативната тенденция не можеше да бъде спряна. Когато благосъстоянието на населението започна да нараства, се повиши и раждаемостта. През 2011 Путин обяви демографската криза в страната за преодоляна. И наистина: през периода 2013 – 2015 за първи път от началото на новия век населението на страната отново нараства, а не намалява. През 2012 Путин обяви за \"национална цел\" осигуряването на устойчив ръст на населението и увеличаването на продължителността на живота. Резултатите: от 65.5 години средно за двата пола през 2000 през 2019 достижимата възраст е стигнала 73.6 години. От 2016 г. обаче населението на страната отново намалява, и то с все по-ускорени темпове. През първите девет месеца на 2019 броят на починалите надвишава този на новородените с над четвърт милион души - най-големият спад в броя на населението през последните 11 години според Росстат.", "date": "2019.12.24", "title": "Какво обеща Путин преди 20 години и какво изпълни"}
{"url": "https://www.dnevnik.bg/evropa/2019/12/24/4004799_v_budapeshta_koloezdachi_razdavat_sandvichi_i_nadejda/", "text": "В една хладна вечер преди Коледа повече от 10 велосипедисти излизат от сутерена на стар блок в Будапеща с раници, пълни със сандвичи за бездомните хора, разказва \"Ройтерс\".", "date": "2019.12.24", "title": "В Будапеща: колоездачи раздават сандвичи и надежда за Коледа"}
{"url": "https://www.dnevnik.bg/sviat/2019/12/24/4009362_jair_bolsonaro_-_edna_godina_kulturna/", "text": "Тръгнал на кръстоносен поход срещу прогресистките идеи, бразилският президент Жаир Болсонаро изкара много динамична първа година от мандата си - предизвика полемики и уреждане на сметки, за да наложи консервативната си и неолиберална визия. \"Винаги съм мечтал да освободя Бразилия от вредните леви идеологии... Трябва да развалиш много неща, преди да започнеш да правиш нещо друго\", обясни държавният глава през март по време на официално посещение във Вашингтон. Въпреки че той постигна някои успехи като одобряването на пенсионната реформа, първата му година начело на Бразилия бе белязана от няколко повече или по-малко критични ситуации, с които успя да се справи, и уволнението на няколко министри и висши чиновници заради идеологически разногласия. Нападайки неуморно \"културния марксизъм\", той бе взет на мушка от критиците си, по-конкретно заради позицията му срещу субсидирането на продукции с ЛГБТ тематика. В края на август, когато горските пожари в Амазония предизвикаха силни емоции по света, този \"климатичен скептик\" не спря да защитава \"суверенитета\" на Бразилия, като отхвърли каквато и да било чуждестранна намеса в тази област. По същото време, подразнен от критиките на журналистите, 64-годишният Жаир Болсонаро, който спечели президентските избори с 55 процента от гласовете, възкликна: \"Пресата трябва да разбере, че аз спечелих, майната му!\" Най-прагматичните кръгове от неговото обкръжение (военните, бизнес средите и селскостопанското лоби) полагат усилия да укротят по някакъв начин неговия нрав, опасявайки се, че едно влошаване на имиджа на страната може да навреди на икономическите й интереси. Около правителството обаче гравитират по-радикални течения, по-конкретно неопетдесятническите църкви и идеологическият гуру Олаво ди Карвальо, да не говорим за сина на президента, които редовно наливат масло в огъня в социалните мрежи. \"Това е едно правителство, което е либерално в икономиката и антилиберално в политиката\", обяснява Маркус Нобре, преподавател по философия в Университета на Кампинас. Стратегия на хаоса Болсонаро изпитва носталгия по годините на военния режим (1964 - 1985 г.), изпълнени с насилие, и няма особени морални задръжки. В началото на своя мандат обеща да не се бори за преизбиране, но бързо си промени мнението. \"Ако народът го иска, ще останем още четири години\", обяви той през юни. Популярността му намаля през първите месеци от неговия мандат, но след това се стабилизира: една трета от избирателите дават положителна оценка на представянето му, друга една трета му дават \"среден\", а останалата една трета - \"слаб\". Болсонаро е смятан за победител при почти всички сценарии на изборите през 2022 г. Само неговият министър на правосъдието Сержио Моро, емблематична фигура за борбата срещу корупцията, би бил в състояние да го победи, показва проучване от началото на декември. В икономически план министър Пауло Гедес постигна значителен успех, като прокара в Конгреса трудната пенсионна реформа. Икономическият растеж обаче остава сравнително нисък и в страната все още има над 12 милиона безработни. Разделение на властите  Според Маркус Нобре Болсонаро използва \"хаоса като инструмент\". \"Той би искал да установи авторитарен режим, но няма средствата за това\", допълва преподавателят и предупреждава за риска в това отношение, който носи евентуалното му преизбиране. Един от синовете на президента, депутатът Едуардо Болсонаро, разпали духовете, като заяви през октомври, че \"ако левицата се радикализира, трябва да ѝ се даде отговор\", подобен на указа, с който по време на диктатурата бе затворен Конгресът и бяха отменени личните свободи през 1968 г. Въпреки че левицата е фрагментирана и отслабена, разделението на властите продължава да действа в Бразилия - някои укази и законопроекти бяха блокирани или смекчени от Върховния съд или от парламента. Под натиска на бизнес средите правителството бе принудено, от друга страна, да възприеме прагматичен тон към Китай, обвиняван по-рано, че иска \"да купи Бразилия\". И поради опасения от наказателни търговски мерки от страна на арабските държави Болсонаро отложи преместването на бразилското посолство в Израел от Тел Авив в Ерусалим. Въпреки опитите за сближаване с администрацията на Тръмп Бразилия не бе пожалена от Вашингтон, който обяви през ноември мита върху вноса на бразилска стомана и алуминий. В петък бразилският президент обаче съобщи след телефонен разговор с американския си колега, че Съединените щати все пак са се отказали от това свое намерение. \"Той се сблъсква с реалността. В крайна сметка това, което остава от екстремистката реторика на Болсонаро, засяга главно атаката му срещу интелектуалците, срещу идеологията, срещу врага, който няма реална икономическа сила, за да му се противопостави\", твърди Жан-Жак Курлиандски от Обсерваторията за Латинска Америка към фондация \"Жан Жорес\". /БТА", "date": "2019.12.24", "title": "Жаир Болсонаро - една година културна контрареволюция в Бразилия"}
{"url": "https://www.dnevnik.bg/razvlechenie/2019/12/24/4009373_kakvo_moje_da_se_vidi_na_muzikalnata_i_teatralnata/", "text": "Почивните дни предразполагат към разпускане във всичките му възможни форми. Дори времето, прекарано със семейството, и безкрайните празнични трапези обаче могат да омръзнат. До голяма степен същото важи и за дните преди Нова година, които изминават почти изцяло в очакване на голямото празнуване. За хората, на които не им се стои вкъщи, \"Дневник\" предлага няколко музикални и театрални събития до края на тази година. Музика  Различни класически произведения влизат в програмата на  . То ще започне в  . Диригент е Мартин Пантелеев, а солисти - Еделина Кънева и Орлин Горанов. Участват Детският филхармоничен хор и Националният филхармоничен оркестър. Любителите на ъндърграунда могат да празнуват Коледа във Fabrica 126 (бул. \"Мария Луиза\" 126), където ще се състои партито  . То започва на , а за музикалното оформление отговарят диджеите Николай Киров, Cardioactive, Markov, Astral Scаre и Revolte.      На  рапърът Ицо Хазарта ще превземе зала 1 на Националния дворец на културата. Концертът започва в 20.00 часа и е под заглавие  . Новогодишният концерт на Софийската филхармония е насрочен за  . Пред слушателите в зала \"България\" в 19.00 часа ще излязат  . На   младите  , чийто дебютен албум  Emotional Shortcut излезе през есента на тази година, и ветераните от  ще изправят на крака публиката в \"Терминал 1\". Концертът започва в 20.00 часа. Сценични изкуства  На   от 17.00 часа Софийската опера и балет ще представи класическия балет на Чайковски  . В спектакъла участват Боряна Петрова, Никола Хаджитанев, Румен Бонев, Алфред Яго. Диригент на продукцията е Борис Спасов.      На  от 19.00 часа на камерната сцена на Младежки театър \"Николай Бинев\" се играе  . Режисьор на постановката е Васил Дуев, а младият актьор Александър Хаджиангелов получи \"Аскеер 2016\" за изгряваща звезда за участието си в спектакъла.  може да бъде видян на  от 19.00 часа на голямата сцена на Младежкия театър. Той е под режисурата на Владимир Люцканов. Спектакълът е плод на двегодишен труд и е копродукция между Младежкия театър и Драматичен театър - Пловдив. Зрителите ще чуят най-популярните песни на Вълдобрев, между които \"Две луни\", \"Аз ли съм, или не съм\", \"Тази песен не е за любов\", \"Холивуд\". И, разбира се, \"По-полека\". Сред актьорите, които участват в него, са Филип Аврамов, Рая Пеева и Маргита Гошева.      На афишът на Театър 199 предлага   на Ива Тодорова. Българските критици определиха постановката за едно от театралните събития на годината, а актрисата получи за него две награди \"Икар\" - за водеща женска роля и за драматургичен текст. ", "date": "2019.12.24", "title": "Какво може да се види на музикалната и театралната сцена до края на тази година"}
{"url": "https://www.dnevnik.bg/bulgaria/2019/12/24/4009497_pet_manastira_ochakvat_obnoviavane_s_evropeiski/", "text": "Пет от най-старите български манастири, обявени за паметници на културата – Бачковският, Троянският, Кремиковският, Килифаревският и Плаковският, както и три църкви, се очаква да бъдат реставрирани с европейски средства, съобщи Министерството на регионалното развитие и благоустройството. Във втория по големина български манастир - \"Успение Богородично\" край Бачково, се предвижда да бъдат направени ремонт на сгради, облагородяване на района и туристически център. Манастирът кандидатства за европейско финансиране на стойност малко над 1.2 млн. лв. от оперативна програма \"Региони в растеж\" 2014 - 2020 г.  В процес на разглеждане е проектът за Троянския манастир \"Успение Богородично\". Там са необходими реставрационно-консервационни и ремонтни работи на западното крило на манастирския комплекс и основната църква в него. Към проекта ще бъде добавена и концепция за туристически продукт. Троянският манастир \"Успение Богородично\" е не само най-големият старопланински манастир, но и трето по големина духовно средище в България. Основан е в началото на XVII в. от няколко атонски монаси отшелници, които донасят със себе си чудотворната икона на Богородица Троеручица. Действащият девически манастир \"Рождество Богородично\" край Килифарево също има нужда от средства за ремонт и реставрация. Идеята е там да бъдат изградени нова магерница, конферентна зала, паркинг, туристическа пътека до стария манастир и мост на река Белица. В културната история на България Килифаревският манастир \"Рождество Богородично\" заема важно място. Основан е между 1348 и 1350 г. от Теодосий Търновски с подкрепата на Цар Иван-Александър и се превръща в средище на оживена книжовна и просветителска дейност. Днес манастирът е обявен за културен паметник и се счита за един от шедьоврите на Българското Възраждане. Плаковският манастир \"Св. пророк Илия\" край Велико Търново има нужда от средствата за основен ремонт и реконструкция на манастирските сгради и централния храм. Проектът предвижда основни реставрационно-консервационни дейности и изграждане на туристически атракции. Заданието в момента се съгласува с Министерството на културата, тъй като манастирът е национален паметник. Там през 1835 г. е организирана Велчовата завера, като един от водачите е бил бившият игумен на манастира отец Сергий. Плаковският манастир е основан по време на Втората българска държава, но не след дълго е бил разрушен. Около 1450 г. е бил възстановен отново, но по-късно многократно е бил разграбван и опожаряван, като последният пожар е бил в средата на миналия век – през 1949 г. Манастирът успява да опази икони, рисувани от Захарий Зограф. Неговата 26-метрова камбанария с декоративна зидария е дело на Колю Фичето. В края на ноември беше подписан договор за ремонт на Кремиковския манастир по проекта на Столичната община. В светата обител ще бъдат инвестирани малко над 9.5 млн. лв. Предвижда се да бъде извършена реставрация на стенописи, ремонт на покрива и дренажа на средновековната църква \"Свети Георги\" в манастира и да бъдат запазени и представени археологическите разкопки в района. Ще бъде изградено северно манастирско крило с информационен център, музейна експозиция, магерница, параклис и камбанария. Кремиковският манастир е един от най-старите по нашите земи. Датира от времето на Второто българско царство и е обявен за национален паметник на културата. В края на ноември беше одобрено и финансиране за консервация и реставрация на фасадата на катедрален храм \"Св. св. Кирил и Методий\" в Бургас. Още две православни църкви кандидатстват с проекти за обновяване - \"Св. Димитър\" и \"Св. Панталеймон\" в област Видин. Към църквата \"Св. Димитър\" е планирано и изграждането на музей. По управляваната от Министерството на регионалното развитие и благоустройството оперативна програма \"Региони в растеж\" 2014 - 2020 г. бе разработен механизъм с безвъзмездни средства и нисколихвено кредитиране, по който храмовете - паметници на културата от национално и световно значение, могат да кандидатстват за финансиране. Освен средствата по оперативната програма още над 4.4 млн. лв. по управляваните от МРРБ програми за трансгранично сътрудничество ще бъдат инвестирани за ремонт и благоустрояване на православни храмове.", "date": "2019.12.24", "title": "Пет манастира очакват обновяване с европейски средства"}
{"url": "https://www.dnevnik.bg/sport/2019/12/24/4009491_danuchnite_praviat_nova_proverka_v_bfs/", "text": "Национална агенция за приходите (НАП) е започнала проверка на всички членове на изпълкома на Българския футболен съюз (БФС), съобщи  \"24 часа\" . Според информацията се проверяват всички лични финанси и данъчни декларации за предишните пет години. Доскорошният президент на БФС Борислав Михайлов също е обект на проверка. Това е третата проверка на организацията в последните месеци. През октомври  служители на Главната дирекция за борба с организираната престъпност (ГДБОП) влязоха в сградата на БФС , като иззеха документи, свързани със съдийството. БФС е обект на разследване и от икономическа полиция  по подозрения в икономически престъпления около разходване на публични средства. Разследването на полицията е започнало през лятото. Тя е по три направления, основно за разходване на средствата за екипи на  детски футболни отбори . Установено е, че една от фирмите е прехвърлена на клошар. От  Министерството на младежта и спорта също обявиха, че проверяват БФС  за разходване на средства, получени от държавата.", "date": "2019.12.24", "title": "Данъчните проверяват ръководството на БФС"}
{"url": "https://www.dnevnik.bg/evropa/2019/12/24/4009528_brjuksel_prizova_stranite_da_priemat_deca_ot/", "text": "Европейската комисия призова страните членки да приемат деца без придружители, които се намират в пренаселените мигрантски и бежански лагери в Гърция, предаде БТА. По данни на ЕС 1 922 непълнолетни без придружител са регистрирани в т.нар. горещи точки на островите Лесбос, Хиос, Самос, Лерос и Кос. В цяла Гърция те са 5276, като 9% от тях са под 14 години, а 92% са момчета. Комисията е разтревожена от тежкото положение, в което се намират децата без придружители в Гърция, и остава в тесен контакт с властите там, заяви говорител на ЕК пред ДПА. Той допълни, че Европейската комисия е призовала страните членки да продължат преместването на бежанци от Гърция на доброволна основа, особено що се отнася до над петте хиляди непълнолетни без придружители. Средствата за това се осигуряват от Брюксел. Политическата инициатива, предприета от Гърция през октомври и подкрепена от ЕК, е получила до момента ограничен отговор от страните членки, каза още той. Атина също призова за споделяне на бремето с подслоняването на тези деца. По данни на Гърция до момента само една държава е откликнала на призива. Правозащитната организация \"Хюмън райтс уоч\" също призова страните от ЕС да приемат непридружените деца от Гърция и да улеснят събирането на семействата.", "date": "2019.12.24", "title": "Брюксел призова страните да приемат деца от пренаселените бежански лагери в Гърция"}
{"url": "https://www.dnevnik.bg/sviat/2019/12/24/4009526_sasht_razsledvat_bmv_za_izmami_v_dannite_za_prodajbi/", "text": "Германският автомобилен гигант БМВ (BMW AG) съобщи, че е разследван от американската Комисия за ценните книжа и борсите (SEC) след публикация, в която се твърди, че са използвани незаконни практики при отчитане на продажбите. Говорител на компанията само потвърди, че има проверка и че БМВ напълно сътрудничи с комисията. От SEC няма никакъв коментар. \"Уолстрийт джърнъл\" съобщи в понеделник за започнало разследване на SEC за манипулиране на данните. Предполага се, че то е правена чрез схема, в която дилърите на автомобили регистрират колите като вече продадени, докато в действителност те все още са в магазините им и чакат купувачите си. И други компании имат проблеми с подвеждане на инвеститорите чрез манипулиране на данни. През септември Fiat Chrysler Automobiles NV например се съгласи да плати глоба от 40 милиона долара като извънсъдебно споразумение със SEC. В този случай ставаше дума за обвинение, че е плащано на дилърите да отчитат завишени продажби. След споразумението Fiat Chrysler ревизира данните си за години назад и премахна твърдението, че е имала 75 месеца на непрекъснат ръст на продажбите. В коригираната версия този ръст е спрял през 2013 г., т.е. три години по-рано от досегашните отчети. Fiat Chrysler, General Motors и Ford Motor спряха отчитането на продажбите всеки месец и преминаха на тримесечни отчети, докато повечето техни големи конкуренти продължиха да показват данни всеки 4 седмици. В Европа BMW има проблем с обвинения, че е манипулирала в картелно споразумение цените на технологиите за контрол на вредните емисии от колите. Компанията заявява, че ще се защитава от тези твърдения в съда, но задели през април 1 млрд. евро за евентуални глоби, произтичащи от този случай.", "date": "2019.12.24", "title": "САЩ разследват БМВ за измами в данните за продажби"}
{"url": "https://www.dnevnik.bg/sport/2019/12/24/4008873_fotogaleriia_nai-dobrite_migove_ot_bulgarskite/", "text": "Любителите на бяганията и ултрамаратоните в България имаха много възможности да се насладят на страстта си през годината. На снимката: Малкото селце Билка в Източна Стара планина беше центърът на състезанието \"Коджа кая\".", "date": "2019.12.24", "title": "Фотогалерия: Най-добрите мигове от българските бягания през 2019 г."}
{"url": "https://www.dnevnik.bg/sviat/2019/12/24/4009534_rumunski_sud_opravda_goliama_banda_za_trafik_na_deca/", "text": "Апелативен съд в румънския град Търгу Муреш оправда 25 души, обвинени за голям трафик на деца към Западна Европа, където са експлоатирани ад просят и крадат, съобщи Би Би Си. Така бе потвърдено решение на съд от април, макар че във Великобритания по същия случай бяха осъдени 120 души за трафик на деца, престъпна небрежност към деца, експлоатиране на деца, пране на пари, измами и др. Сега румънският съд постанови, че прокуратурата не е предоставила достатъчно доказателства. Бърни Гравет, който е ръководил британското разследване, казва, че лично е видял \"камиони\" с доказателства да бъдат изпращани на румънските власти през 2010 г. \"Знач, че имат докадателства. Виждал съм ги с очите си. И въпреки това там не е осъден никой\", допълва той. Според \"Европол\" операцията срещу мрежата за трафик на деца е започнала през 2008 г. в съвместен екип на лондонската и румънската полиция. През 2010 г. в арестите и претърсването на около 30 места участват 300 румънски и британски полицаи, като само на едно от тях са намерени 28 деца на възраст между 3 и 17 години. Оправданите румънци са били сред арестуваните през 2010 г. и бяха обвинени в трафик на над 160 деца, участие в организирана престъпна група и пране на пари. И обвинените, и жертвите им са от ромската общност около села Тъндарей в Югоизточна Румъния. Според британското разследване печалбите са отивали за вдигане на скъпи къщи и луксозен живот на босовете в селото. Правозащитни организации коментираха, че оправдателната присъда от Търгу Муреш е \"огромен провал\" на румънското правораздаване.", "date": "2019.12.24", "title": "Румънски съд оправда голяма банда за трафик на деца"}
{"url": "https://www.dnevnik.bg/sviat/2019/12/24/4009532_britanskata_policiia_ne_nameri_vinovni_za_izmami_v/", "text": "Полицията на Лондонското сити е прекратила без резултат разследването срещу базираната в България фирма OneCoin, смятана в САЩ за огромна финансова пирамида,  съобщи в. \"Таймс\" . Изданието е получило потвърждение от полицията, че не са открити \"достатъчно доказателства в подкрепа на наказателно преследване срещу физически лица, базирани в Обединеното кралство\". Не са повдигнати никакви обвинения, не са издадени никакви заповеди за задържане. Въпреки това, допълва \"Таймс\", се смята, че в измамата с криптовалута, създадена от 39-годишната Ружа Игнатова, от Великобритания са били измъкнати милиони паунди и изпратени към България. Част от операциите на OneCoin са извършвани от Лондон, а цялата схема вероятно е довела до измама за близо 4 млрд. паунда. Специалисти по борба с финансови измами критикуват полицията на Лондонското сити, че \"не е разследвала адекватно, а вероятно и изобщо не е направила нищо\", оставяйки американците да водят в разследването. \"Таймс\" посочва още, че се е оказало, че преди 4 години полицията е оттеглила забраната си средства на OneCoin да бъдат прехвърляни от Великобритания към България. Игнатова е издирвана от ФБР, а преди месец нюйоркски адвокат бе осъден за пране на пари и банкова измама заради операции, свързани с OneCoin. Според американското обвинение OneCoin е \"компания за криптовалута за много милиарди долари, основана изцяло върху лъжа и измама\". Полицията на Лондонското сити казва, че \"споделяме същите убеждения като партньорите ни от правозащитни структури в чужбина\" и че детективите ѝ \"са им предоставяли помощ в разследването на служители на OneCoin и ще продължат да го правят\".", "date": "2019.12.24", "title": "Британската полиция не намери виновни за измами в OneCoin на Ружа Игнатова"}
{"url": "https://www.dnevnik.bg/bulgaria/2019/12/25/4007008_budni_vecher_e/", "text": "Християните по целия свят празнуват днес един от най-светлите семейни религиозни празници - Бъдни вечер. Празникът е посветен на дома, огнището, семейството и на починалите предци. По традиция семейството се събира, за да дочака заедно около празничната трапеза светлия миг на раждането в плът на Божия син, който идва при хората, за да изкупи греховете им. Тази вечер в катедралата \"Св. Александър Невски\" в столицата бе отслужена празнична вечерня и утреня за Бъдни вечер. Трапезата Традицията повелява вечерята да започне с прекадяването на трапезата, стаите, оборите и градината, за да се прогонят злите духове. Стопанинът чете молитва, после разчупва питата с парата и първото парче от нея оставя пред иконата - за Богородица. Вторият къшей е за къщата, а останалите се разпределят на всеки член от семейството. Вярва се, че на когото се падне парата, той ще има най-голям късмет през годината. Според обичая по време на яденето не се става, за да не си тръгне берекетът от къщата. Трапезата не се прибира, защото се вярва, че починалите идват да вечерят и да се погрижат за благополучието на живите.      На Бъдни вечер завършват 40-дневните коледни пости. Върху трапезата се нареждат нечетен брой постни ястия - 7, 9 или 11. Сред тях са пълнени чушки с ориз, сарми, боб, леща, варено жито, баница с тиква, ошав. Според традицията колкото повече са ястията, толкова по-богата ще е годината. Според народната традиция стопанката слага под масата слама, която замества сламата в яслата на новородения Христос. Тя не се изхвърля, а се поставя в градината, под плодните дръвчета, за да раждат повече. Не се изхвърля и пепелта от бъдника – голямо дърво, което гори в огнището цяла нощ, за да се помогне на раждането на новото слънце, на новия Бог, да му даде енергия и светлина. Елхата      Днешната коледна елха замества бъдника - пън от плодовито дърво, който традиционно гори цяла нощ на 24 срещу 25 декември в огнището, за да се помогне на раждането на новото слънце, на новия Бог, да му даде енергия и светлина. По горенето на бъдника се гадае и каква ще е годината. Елхата със запалените свещи символизира този обред. Основните цветове на украсата й са червено, жълто, златно - цветовете на слънцето и на огъня, а запалените свещи са като искрици от горящия бъдник. Тази вечер е начало на празненството, славещо Христовото рождение. Църквата чества и света преподобна мъченица Евгения.     ", "date": "2019.12.24", "title": "Бъдни вечер е"}
{"url": "https://www.dnevnik.bg/video/2019/12/24/4009550_rumuniia_pogubi_cialoto_mi_semeistvo/", "text": "Защо една жена умира пред агент на службите, отказвайки да разкрие кой лекар ѝ е направил аборт. Вижте отговора във  видеорепортажа  на \"Дойче веле\".", "date": "2019.12.24", "title": "Румъния погуби цялото ми семейство"}
{"url": "https://www.dnevnik.bg/analizi/2019/12/25/4006371_bog_sled_minuta_shte_go_vidia/", "text": "                         Малко преди да изпратя моето коледно благопожелание от далечен Токио, сърцето и вниманието ми се спряха на една кратичка история: \"Момиченце, трябва да е някъде около петгодишно, е седнало под коледната елха и рисува в своето блокче. Майката вече е извадила от шкафа кристалните чаши, подредила е красиво коледните ястия. Близки и роднини са заели местата си около масата. Някои вече са долепили двете длани и тихичко пребъдват в благодарствена молитва. Майката подканя момиченцето да се присъедини и сочи с пръст мястото му до нея. В жеста й има много категоричност. То като че ли не я чува. Продължава да рисува. Майката вече нервно със заповеден тон му нарежда \"да спре с тези цапаници\"! То не я чува, държи моливчето и продължава. Тя е ядосана. Истински му е ядосана. Отива до него и докато то нанася още една чертичка в блокчето си, тя наднича, приведена над рамото му: - И какво рисуваш? Какво? – повишава глас тя. - Но къде виждаш тук Бог? – подвиква майката. Спокойно момиченцето продължава да рисува, вече е към края на своята рисунка и без да вдигне глава към нея, отвръща: - След минута ще го видя.\" Пожелавам ви в тези красиви коледни празници, мои приятели и сънародници, всеки един от нас да има куража и постоянството в Да има любовта и увереността в сърцето си, които някои хора от обкръжението ни биха искали да ги тушират и да ни ги отнемат. Многоцветни коледни поздрави и пожелания. Всеки един от нас към мъдростта си да прибави още мъдрост, към разума – разум, към вярата ни – още и още вяра и тя да бъде истинска, силна, неподвластна, за да чуваме тихичките въздишки на хората около нас в беда. С печата в сърцата ни и изписана на него – Любов, да посрещнем Коледа и да продължим напред заедно! Весела Коледа!", "date": "2019.12.24", "title": "\"Бог! След минута ще го видя\""}
{"url": "https://www.dnevnik.bg/sport/2019/12/24/4003495_ali_beili_nai-trudnata_chast_ot_biaganeto_e_momentut/", "text": "Има ли нещо общо между депресията и бягането? За Али Бейли депресията е проблемът, а бягането е решението и я вдъхновява да предприеме стъпки към положителна промяна. \"Аз не съм феноменален атлет или удивителен човек. Аз съм напълно нормална и това, което най-вече правя, е да се уча от живота.\" Така накратко Бейли описа себе си, въпреки че за миналата година е пробягала над 60 състезания. Англичанката, която гостува в България за семинара \"Физкултура\", учи от живота чрез бягането на дълги разстояния. То ѝ вдъхва жажда за нов живот и ѝ помага да види света в действителност, като се откъсне от натиска на социалните мрежи и обществото. Бейли започва да се занимава с бягане преди осем години по препоръка на лекаря ѝ като начин да се справи с депресията. По това време тя живее в Лондон и има престижна работа в музикалната индустрия. \"Работата ми беше много стресираща и ориентирана към постигането на определени цели. Започнах да бягам в ултрасъстезания, посетих много държави, запознах се с нови хора и това ме накара да осъзная, че не е необходимо да живеем по начина, по който го правим, с целия социален натиск\", каза Бейли пред \"Дневник\".      Тя признава, че постепенно бягането я е направила по-спокойна, по-приемаща и по-малко съдеща другите. Най-трудната част по пътя към промяната за Бейли е била да опознае себе си и да осъзнае, че обкръжението ѝ влияе отрицателно. \"Имах представа за себе си, че съм готин човек заради работата, която мислех, че ме определя. Но действително не се харесвах особено, докато не започнах да се срещам с хора от бягането и се сблъсках с голямата им доброта. Започнах да слушам повече, отколкото да говоря.\" \"Трудно е да се откъснеш от посоката, която си мислил, че е добра за теб. Преместих се от Лондон в провинцията. Беше ми трудно, но промяната дойде за добро. Аз съм си същият човек, но вече се справям с нещата по по-добър начин\", разказа Бейли. За нея мотивацията е да провери докъде се простират възможностите на тялото и ума, но никога не би се поставила в опасност. Бейли вярва, че осъществяването на целите започва с една крачка и хората не бива да се страхуват от провала. \"Има дни, в които не искам да изляза навън. Винаги казвам, че най-трудната част от бягането е моментът преди да си обуеш маратонките. Излезеш ли през вратата, тогава можеш да продължиш. Дори да се провалиш, това е нещо, от което се учим. Всичко още от ходенето и говоренето научаваме от грешки. Провалът трябва да бъде празнуван като житейски урок, а не като нещо лошо\", каза Бейли. Англичанката е била най-близо до границата на възможностите си в Панама, където с малко храна и вода е трябвало да се измъкне сама или да успее да повика спешна помощ с хеликоптер. Друго нейно предизвикателство представлява бягане при минус 47 градуса в Монголия. \"Трудното беше да се храня и да пия вода, защото всичко замръзваше. Държах провизиите си близо до тялото си и в спортния сутиен. Преживяването беше странно и забавно. Помня, че хвърлих подхранващ гел на земята и той се разпръсна на милиони парчета\", заяви Бейли. Водена от любопитството си да опознава нови места, англичанката се зарежда от любовта към природата. Според нея най-добрият начин хората да разберат как действията им влияят върху природата е да излязат навън и да видят с очите си. \"Бяхме в планината в България и аз често питах къде са мечките. В такъв момент не искаш да се озовеш в опасност, но в същото време ти е любопитно. От друга стана, крокодилите в Панама изглеждаха невероятни. Ние бяхме в каяци по водата, като те просто можеха да ги обърнат, но нямаше нищо такова. То беше повече чудене, отколкото истински страх. Имаше съвсем други неща, за които да се притесняваш. Удивително е да видиш този свят с очите си и да разбереш какво се случва с природата\", допълни англичанката.", "date": "2019.12.24", "title": "Али Бейли: Най-трудната част от бягането е моментът преди да си обуеш маратонките"}
{"url": "https://www.dnevnik.bg/kultura/2019/12/24/4004732_otkus_ot_semeistvo_palisur_mojete_li_da_i_prostite_na/", "text": "                         Излезе знаменитият роман \"Семейство Палисър\" на Антъни Тролъп. По него е създаден един от най-прочутите сериали в историята на телевизията Съизмерим с \"Гордост и предразсъдъци\", \"Панаир на суетата\" и романите на сестрите Бронте. Такъв е \"Семейство Палисър: Можете ли да й простите?\" на последния голям писател на викторианска Англия – Антъни Тролъп. Книгата е превърната в един от най-прочутите сериали в историята на телевизията, наред с \"Форсайтови\". Романът излиза в поредицата \"Световна класика\" на изд. \"Персей\", а преводът на този огромен като обем и значение роман е на Емил Минчев, претворил на български и други класици като Оскар Уайлд, Ф. Скот Фицджералд, Елизабет Гаскел и У.М. Текери. Това е историята на три желани и амбициозни жени, опитващи се да открият пътя към щастието, без да жертват своята индивидуалност или да изневерят на принципите си. Всяка една от тях търси своето място в задушаващо консервативния свят на Англия от средата на деветнайсети век, съчетавайки копнежите на сърцето си с изискванията на благоприличието и добрите порядки. Двайсет и четири годишната Алис Вавасор не може да реши дали да се омъжи за почтения и уважаван, но твърде праволинеен провинциален джентълмен Джон Грей или за своя избухлив и необуздан братовчед Джордж, който е първата й любов. Тя е сгодена за Грей, но когато заминава за Швейцария с Джордж и сестра му Кейт, между нея и братовчед й припламва искрата на старата им любов. За ужас на благородните си роднини и на разорения си баща, Алис решава да развали годежа си с Грей и да приеме предложението за брак на Джордж, който преследва свои собствени користни цели. Междувременно наскоро овдовялата госпожа Гринаул, леля на Алис, Джордж и Кейт, си играе с чувствата на двама мъже, хвърлили око на огромното й наследство: богатият фермер Чийзакър и бедният, но чаровен капитан Белфийлд. Вдовицата умело манипулира двамата кандидати за сърцето си, настройвайки ги един срещу друг в опит да прецени кой би я направил по-щастлива, без да прахоса богатството й. Другата братовчедка на Алис, непокорната и своенравна лейди Гленкора М’Клъски, е наследница на стар аристократичен род, но се влюбва в красив нехранимайко на име Бурго Фицджералд. Скандализираните й роднини я принуждават да се откаже от мъжа, когото обича, и да приеме предложението за брак на Плантагенет Палисър, богат и уважаван член на парламента, гласен за следващия канцлер на хазната. Но двамата изобщо не си подхождат и лейди Гленкора все още питае чувства към безскрупулния Бурго, който е готов на всичко, за да си я върне. Романът на Антъни Тролъп се отличава с изящен стил и хапливо чувство за хумор, като в същото време е изпъстрен с ярки персонажи, оплетени в сложни и вълнуващи интриги. Повествованието е наситено с реализъм, неочаквани разкрития и мъдри наблюдения върху женската и мъжката психика, улавя и динамиката в отношенията между половете. Увлекателна и поучителна история за любов и алчност, гордост и амбиции от един от най-големите класици на европейската литература. Антъни Тролъп (1815-1882) е бележит английски писател от викторианската епоха, автор на над четирийсет книги. Двете му най-прочути поредици са Барсетширските хроники и шестте романа за рода Палисър. Тролъп е роден в Лондон на 24 април 1815 г. в благородническо семейство, но израства в сравнителна бедност, тъй като баща му пропилява семейното богатство. Няколко години работи за пощенската служба, като пише по време на дългите пътувания с влак, които му се налага да предприема. \"За днешния читател обемът на \"Семейство Палисър: Можете ли да й простите?\" със сигурност е стъписващ. Но потопи ли се в романа, той ще го хареса, убеден съм в това. Защото като цяло Тролъп е най-съвременно звучащият сред викторианските романисти\" – такава е оценката на проф. д.ф.н. Симеон Хаджикосев, който написа предговор към изданието на \"Персей\". Не бяха останали много гости в Мачинг Праяри. Всъщност, без да броим представителите на рода Палисър, гостите в къщата бяха всичко на всичко трима: госпожица Вавасор, господин Бот и една старица, която бе познавала майката на господин Палисър. Минаваше десет вечерта, когато лейди Гленкора обяви, че е дошло време за тяхната разходка. Покани двете госпожици Палисър да се присъединят към тях, но те отказаха, позовавайки се на страха си от нощния въздух и демонстрирайки, че смятат идеята за изключително неразумна. Господин Бот изрази желание да ги придружи, но лейди Гленкора безцеремонно отклони това предложение. - Не, благодаря, господин Бот. Вие бяхте един от онези, които тази сутрин ми изнесоха цяла лекция за вредните последици от тази разходка, така че няма да ви позволя да се присъедините към нея и да й се насладите. - Скъпа моя лейди Гленкора, ако бях на ваше място, не бих излязла навън - рече старицата, оглеждайки се за господин Палисър. - Скъпа моя госпожо Маршъм, ако бяхте на мое място, несъмнено щяхте да го направите - отвърна лейди Гленкора и също погледна към съпруга си. - Мисля, че идеята е глупава - каза строго той. - Ако ни забраниш, разбира се, че няма да излезем - каза лейди Гленкора. - Да ви забраня? Не, няма да ви забранявам. - Хайде тогава! - възкликна лейди Гленкора. Двете с Алис вече се бяха обвили в дълги пелерини и дебели шалове и сега Алис я последва навън. В билярдната зала имаше врата, която извеждаше на голямата тераса, минаваща пред къщата. Именно там завариха Джефри Палисър, въоръжен със своята пура. Истината бе, че на Алис не й се излизаше, но в същото време тя чувстваше, че не може да предаде лейди Гленкора по този начин. Двамата с господин Палисър не бяха станали близки приятели, но той й имаше доверие и сякаш я насърчаваше да прекарва повече време с жена му. Алис искаше да оправдае това предполагаемо доверие и бе почти сигурна, че господин Палисър очакваше от нея да го направи точно сега. Тя бе разменила няколко думи с братовчедка си горе, посочвайки, че съпругът й е против тази идея. - Тогава да се обяви против нея - отвърна лейди Гленкора - и веднага ще се откажа. Но няма да позволя нито на господин Бот, нито на старата госпожа Маршъм да ме разубеждават чрез четене на лекции втора ръка. Разбирам тези хора, скъпа моя. И ако ме предадеш, Алис, никога няма да ти простя - добави тя. Този разговор убеди Алис, че не можеше да се откаже от разходката без да застраши тяхното приятелство. Боеше се да го направи. Но в същото време започваше да се страхува от своята братовчедка - страхуваше се, че някой ден ще бъде принудена да я предаде или да й каже нещо, което тя ще намери за неприемливо. - Когато минем през старата порта, Джефри - говореше лейди Гленкора, докато вървяха един до друг по широката тераса към развалините, - трябва да ни оставиш сами. Ще заобиколим общата спалня и параклиса и ще се върнем през галерията със сводовете. След това ще направим още една обиколка с теб. Отвън е най-красиво на лунна светлина, но преди това искам да покажа нещо на Алис насаме. - Сигурен съм, че ти не се страхуваш и ако госпожица Вавасор също не се страхува - Госпожица Вавасор, която, струва ми се, би ти позволила, в момент като този, да се обърнеш към нея с първото й име, никога не се страхува. - Гленкора, как посмя да кажеш това? - възропта Алис. - Мисля, че е време да се връщаме. Тя се бе ядосала на братовчедка си и дори бе започнала да подозира, че имаше по-високо мнение за нея, отколкото заслужаваше. Казаното от лейди Гленкора й се бе сторило вулгарно. Всъщност вулгарността бе предумишлена и това още повече я подразни. И господин Палисър несъмнено щеше да си помисли, че бе дала съгласието си за предложението, отправено към него. - Да се върнем! - възкликна Гленкора. - В никакъв случай. Продължаваме, като ще го оставим да ни чака тук. Така няма да се обръща към никого с първото му име. Моля те, не ми се сърди - прошепна Гленкора веднага, след като се отдалечиха достатъчно. - Истината е, че ако решиш да го вземеш за съпруг, можеш да го направиш. - Ами ако не реша? - Тогава няма да е станало нищо лошо. Просто ще му кажа. Но, Алис, замисли се. Едва ли някога ще срещнеш мъж, който е по-подходящ за теб. И не си длъжна да решаваш веднага. Не е нужно да казваш нищо. Остави ме аз да му кажа, че ако изобщо си склонна да обмислиш това предложение, би го направила, само след като се срещнете отново в Лондон. Можеш да ми имаш доверие. - Няма да му казваш нищо подобно - отвърна Алис. - Струва ми се, че се шегуваш и ако е така, трябва да знаеш, че това е една много лоша шега. - Не си справедлива към мен. Не се шегувам. Това, което ти казвам, е самата истина. Самият той ми е казал достатъчно, за да имам оправдание за действията си. Алис, замисли се. Това ще означава толкова много за мен, а няма ли да е прекрасно да бъдеш бъдещата майка на херцога на Омниум? - За мен това не би означавало нищо - отговори Алис. - По-малко от нищо. Толкова ми е лесно да устоя на това изкушение, че дори не бих го нарекла изкушение. Моля те, не казвай нищо повече по тази тема, Гленкора. - Щом не искаш, няма. - Не искам. Съмнявам се, че някога съм виждала по-ярка лунна светлина. Погледни очертанията на онзи прозорец на фона на луната. Виждат се по-ясно, отколкото през деня. Стояха съвсем близо до вратата на стария кръстовиден параклис, след като бяха влезли в трансепта през порутен коридор, който едно време бе свързвал църквата с общата спалня. Покривът на църквата липсваше, но стените все още стояха. Малките прозорчета на централния кораб бяха съвършени, а големите прозорци на двата трансепта бяха почти толкова добре запазени. Но от прозореца зад хора не бе останало почти нищо. Горната му част напълно липсваше и се виждаха единствено три вертикални пръчки с различна височина, които преди бяха разделяли крилата. Само това бе останало от стария прозорец, но някой бе добавил каменен трегер или напречна греда, за да предпази резбования камък от двете страни и да спаси рамката от още по-голяма разруха. Трегерът бе скорошна добавка и това бе очевидно, имайки предвид изкусната и елегантна изработка на останалите прозорци, при които дългите и тънки пръчки се издигаха от основата до ажурната украса по средата без подпори и предпазни греди и постепенно се губеха сред извивките, вместо да продължават нагоре до покрива или софита , сякаш иначе не биха могли да останат цели. Изглежда по времето, когато бяха строили приората в Мачинг, още не бе имало подобни слабости в английската църковна архитектура. - Не е ли красиво! - възкликна Гленкора. - Обичам това място! И лунната светлина е студена по един особен начин, който не може да бъде сравнен с никой друг. Този студ те кара да се загръщаш, но без да трепериш. Сякаш смразява сетивата, а не кокалите ти. Но предполагам, че това са глупости - добави тя след кратка пауза. - Не е по-глупаво от идеята, че трябва да разговаряме на лунна светлина. - Не си справедлива. Искам нещата, които казвам на лунна светлина, да бъдат по-поетични и нелепи, отколкото нещата, които други хора казват при същите обстоятелства. И сега ще ти кажа защо винаги се сещам за теб, когато идвам тук нощем. - Но предполагам, че не го правиш често. - Правя го. Или поне го правех през август, когато имаше пълнолуние. Тогава не беше толкова студено и излизах през отворените прозорци. Никой не знаеше къде отивам. Веднъж го накарах да дойде, но не му хареса. Казах му, че част от стената на трапезарията се е срутила и той отиде да я види. Още на следващия ден изпрати зидар. Ако нещо не е както трябва, той незабавно го оправя. Изобщо нямаше да има развалини, ако всички от рода Палисър бяха като него. - За целия свят щеше да е по-добре. - Не, не съм съгласна. Някои неща живеят прекалено дълго. Но сега ще ти кажа. Помниш ли вечерта, когато те изпратих до вкъщи след онази пиеса? - Помня я много добре. Алис имаше причина да я помни, защото, именно в каретата на път за улица \"Кралица Ан\", тя бе отказала да помогне на братовчедка си по отношение на Бурго Фицджералд. - И помниш ли как блестеше луната тогава? - Струва ми се, че да. - Аз помня. Когато завихме на ъгъла на площад \"Кавендиш\", той стоеше там, заедно с един твой приятел. - Какъв мой приятел? - Вече няма значение. - Имаш предвид братовчед ми Джордж? - Да, него имам предвид и о, Алис! Мила моя Алис! Не знам защо те обичам толкова, при положение че ако бе проявила поне малко милост онази вечер, ако бе изневерила на коравосърдечните си принципи за благоприличие, щях да отида при него и това ледено безразличие щеше да бъде избегнато. Тя стоеше съвсем близо до Алис и се разтрепери, докато говореше, така че се загърна още по-плътно с кожената си пелерина. - Студено ти е - рече Алис. - Хайде да се прибираме. - Не, не ми е студено поне не по този начин. Още е рано да се прибираме. Джефри всеки момент ще дойде. Да, трябваше да избягаме онази вечер. Трябваше да го поканиш вкъщи. Е, нищо! Не го направихме и това е. - Но Гленкора не можеш да съжаляваш, че не сме го направили? - Да не съжалявам? Алис, къде е сърцето ти? Нима нямаш такова? Да не съжалявам? Бих дала всичко, което имам на този свят, за да върна времето назад и да му остана вярна. Казаха ми, че ще изхарчи парите ми. Дори да бе изхарчил всичко до последното пени, пак съжалявам. Дори да ме бе обрекъл на бедност, пак съжалявам. Казаха ми, че ще ме използва, ще ми изневерява и дори ще ме бие. Не вярвам, но дори да се бе оказало истина, пак съжалявам. По-добре е да имаш неверен съпруг, отколкото да бъдеш невярна съпруга. - Гленкора, не говори така. Не ме карай да мисля, че нещо би могло да те изкуши да изневериш на брачните си клетви. - Да ме изкуши да изневеря на брачните си клетви? Но, мила моя, аз никога не съм му била вярна. Никога не съм го обичала. Как можеш да говориш така, когато знаеш, че никога не съм го обичала? Те ме наплашиха и ме принудиха да се подчиня, но сега какво съм сега? - Ти си неговата почтена съпруга. Гленкора, изслушай ме. Алис взе ръката й. - Не! - отвърна братовчедка й. - Не. Не съм почтена. Аз съм негова законна съпруга, но законите лъжат! Не съм негова жена. Няма да кажа какво съм. Когато минах под венчилото, аз знаех, че не обичам човека, за когото се омъжвам. Но обичам него. Обичам Бурго с цялото си сърце и с цялата си душа. Бих могла да се хвърля в краката му и да излъскам обувките му без да се почувствам унизена! - О, Кора, не говори такива неща, моля те! Не забравяй какво дължиш на съпруга си и какво дължиш на себе си. Хайде да се прибираме. - Знам, че съм му задължена и ще му се отплатя. Може би, ако му бях родила дете, щях да му бъда вярна. Всъщност съм напълно убедена, дори и животът ми да се превърнеше в мъчение. Но има само едно почтено нещо, което бих могла да направя сега. Да го напусна. Ако го напусна, той ще може да се ожени пак и да стане баща. Нима ще го нараня толкова дълбоко, ако го напусна? Той не ме обича. Самата ти знаеш, че не ме обича. - Сигурна съм, че те обича. - Не е вярно. Не ме обича и ти много добре знаеш това, Алис. Възможно е изобщо да не умее да обича. Може би няма да обикне и втората си съпруга. Но тя ще го дари със син и ще го направи щастлив. Казвам ти, че всеки ден и всяка нощ мисля за мъжа, когото обичам. Нямам за какво друго да мисля. Нямам работа, нямам приятели, нямам човек, с когото да си говоря. Но постоянно разговарям с Бурго в мислите си и той ме слуша. Сънувам, че ме прегръща - О, Гленкора! - Какво? Нима ми завиждаш за това, че ти казвам истината? Прояви желание да станеш моя приятелка. Сега трябва да носиш бремето на това приятелство. Веднага след Коледа заминаваме за Монкшейд и той ще бъде там. Лейди Монк му е леля. - Не трябва да ходиш. За нищо на света. - Лесно е да го кажеш, мила моя, но въпреки това трябва да отида. Казах на господин Палисър, че ще бъде там и той отвърна, че това не е важно. Това бяха точните му думи: \"не е важно\". Чудя се дали разбира какво е да обичаш някого. Чудя се дали някога се е замислял по този въпрос. - Трябва категорично да му заявиш, че няма да ходиш. - Направих го. Бях напълно категорична. Той ми отговори, с онзи господарски тон, който използва, когато реши да се прави на строг съпруг: \"Гленкора, това е неприятност, която трябва да изтърпиш и превъзмогнеш. Искам да отидем в Монкшейд, защото това ще бъде благоприятно за кариерата ми, но не искам там да има човек, от когото се страхуваш.\" Можех ли да му кажа, че ще загуби жена си, ако ме накара да отида? Можех ли да го заплаша, че ще се хвърля в обятията на Бурго, ако ми се отвори такава възможност? Ти си мъдра и практична. Какво трябваше да му кажа според теб? - Според мен трябва да му кажеш всичко, вместо да ходиш в онази къща. - Алис, чуй ме. Знам какво съм и в какво най-вероятно ще се превърна. Мразя себе си и мразя нещото, за което постоянно мисля. Ако ми бяха позволили да избера съпруга си, щях да го обичам десет пъти повече, отколкото себе си, дори и да се отнасяше ужасно с мен. Дори ако единственото хубаво нещо в него беше външността му. Бурго щеше да профука парите ми. Щеше да изхарчи всичко, което бих могла да му дам. Но щеше да остане нещо и постепенно щях да го накарам да ме обикне. Но не и господин Палисър! Алис, ти си много умна. Какво да направя? Алис нямаше колебания относно онова, което трябваше да направи братовчедка й - да спазва брачните си клетви, независимо дали вярва в тях или не. Трябваше да ги спазва, доколкото можеше. И трябваше да бъде искрена със съпруга си и да му признае всичко, или поне достатъчно, за да го принуди да й спести пътуването до Монкшейд. Тя обясни всичко това на лейди Гленкора, докато прекосяваха параклиса. Но братовчедка й бе по-заета със собствените си мисли, отколкото със съветите на своята приятелка. - Ето го и Джефри! - възкликна след малко тя. - Колко дълго го накарахме да ни чака! - Няма нищо - отвърна Джефри. - Не трябваше да ви пресрещам, но се притесних, че сте станали на камък от студ. - Не сме толкова студенокръвни, нали, Алис? - пошегува се лейди Гленкора. - Сега ще обиколим развалините. Но не бива да се бавим, защото ще изплашим двете стари гувернантки - имам предвид госпожа Маршъм и господин Бот, разбира се. Тя прошепна последните няколко думи на Алис, но го направи толкова високо, че Джефри Палисър нямаше как да не я чуе. Алис си помисли, че Гленкора не биваше да използва думата \"гувернантка\", говорейки за когото и да било, и още повече в присъствието на братовчеда на господин Палисър. Направиха пълна обиколка на руините, вървейки по издигнатата чакълена пътека, която ги опасваше. Алис не продума през целия път, защото казаното от Гленкора все още отекваше в мислите й. За нейна изненада, братовчедка й продължаваше да бъбри непринудено, сякаш нищо не гнетеше духа й.", "date": "2019.12.24", "title": "Откъс от \"Семейство Палисър: Можете ли да й простите?\" на Антъни Тролъп"}
{"url": "https://www.dnevnik.bg/bulgaria/2019/12/24/4009552_sniag_v_planinite_idva_s_ponijavaneto_na_temperaturite/", "text": "Въпреки понижаването на температурите в равнинните части на страната няма да завали сняг, но в планините такъв ще има. Това каза тази сутрин по Би Ти Ви Анастасия Стойчева от Националния институт по метеорология и хидрология. Тя допълни, че засега температурите са около и над нормите, а в следващите дни дъждът ще се примесва със сняг, включително и в София. Южно от България в дните между Коледа и Нова година ще премине средиземноморски циклон, който няма да донесе значителни снеговалежи. Температурите ще са доста ниски около 30 декември, тогава в планинските райони те ще бъдат под нулата. Вятърът ще бъде северозападен, с него ще нахлуе студен въздух и ще се усети понижаване на температурите. В Дунавската равнина и на места в Горнотракийската низина ще има силен вятър. Възможно е на места да има заледявания. Градушка се изсипа вчера в Стара Загора и Стойчева обясни, че с понижаването на температурите възможността за градушки не е изключена, макар и те да са по-типични за лятото.", "date": "2019.12.24", "title": "Сняг в планините идва с понижаването на температурите"}
{"url": "https://www.dnevnik.bg/bulgaria/2019/12/24/4009555_otmenena_e_sporna_poruchka_spechelena_ot_svurzano_s/", "text": "В последния работен ден преди празниците е отменена спорна обществена поръчка, спечелена от свързано с Валентин Златев обединение, съобщава \"Сега\". В началото на декември се разбра, че Центърът за развитие на човешките ресурси е сключил договор по програма \"Еразъм+\" със свързвания със Златев консорциум \"Обединение логистика\" за  организиране на близо 200 събития за близо 3 млн. лв . При вече отменената поръчка е определена такава методика, че да класира фирмите на база единични цени за куп теоретични дейности без яснота какви точно събития ще се организират. Така при отделни дейности разликата между най-ниската и най-високата оферта достига 140 пъти, а възложителят отхвърля всички допуснати кандидати освен консорциума \"Обединение логистика\". \"Сега\" пише, че обединението е предложило нереално високи цени, например 190 лв. за осигуряване на екран за прожектиране на презентации за 4 часа при 8 лв. най-ниска оферта или 120 лева за ползването на един лаптоп за 4 часа при 17 лв. най-ниска оферта и т.н.  Очаквано обществената поръчка бе обжалвана. След скандала министърът на образованието Красимир Вълчев разпореди проверка на вътрешния одит на МОН. От решението за прекратяване на поръчката, взето на 23 декември, се разбира, че са допуснати нарушения, които не могат да бъдат отстранени, без това да промени условията, при които е проведена процедурата. Възложителят потвърждава, че в обявлението невярно се твърди, че офертите ще се класират на базата на два показателя - качество и цена, а на практика и двата показателя са ценови. Проверката е установила и други нарушения - докладът за работата на конкурсната комисия не е подписан от всички членове, а в решението за класиране няма разпоредителна част, с която се отстраняват другите кандидати, а е посочен само избраният. Всички документи на профила на купувача пък са публикувани без дати, така че няма как да се установи дали са спазени сроковете по Закона за обществените поръчки за различните етапи на търга.", "date": "2019.12.24", "title": "Отменена е спорна поръчка, спечелена от свързано с Валентин Златев обединение"}
{"url": "https://www.dnevnik.bg/sviat/2019/12/24/4009542_kompleksut_kamchiia_moje_da_stane_sobstvenost_na/", "text": "Съветът за национална сигурност в Москва ще обсъди в присъствието на президента Владимир Путин преминаването на почивния комплекс \"Камчия\" на 25 км южно от Варна в собственост на руската държава. Причината е, че ситуацията около този обект \"деградира\" и има дори проблеми със собствеността му. Това  заяви  външният министър Сергей Лавров по време на изслушвания в горната камара на руския парламент. Сенатори зададоха следния въпрос: \"Не е ли време правителството за постави точка в този спор и да създаде на базата на \"Камчия\" руски хуманитарен център като основна чуждестранна културно-хуманитарна площадка за прокарване на нашите интереси в Европа?\" \"Съгласен към, че това е уникален проект. Ако говорим за \"мека сила\", това е неин идеален образец в най-позитивен смисъл\", отвърна министърът. Договорът за изграждането на Санаторно-оздравителен комплекс \"Камчия\" бе подписан от бившия министър на социалната политика Емилия Масларова през септември 2008 г. и одобрен от правителството на Сергей Станишев. СОК Камчия\" е еднолично акционерно дружество, собственост на правителството на град Москва. За да улесни реализирането на руските инвестиции, тогава Министерският съвет отпусна 7.7 млн. лв. за изграждането на 10.5 км магистрален водопровод. Откриването стана на 9 септември 2010 г. с участието на вече бившият кмет на Москва Юрий Лужков и тогавашния министър председател Бойко Борисов. Но още през февруари 2016 г. Департаментът по конкурентна политика на Москва  обяви  търг за продажба на целия комплекс при първоначална цена от тогавашния еквивалент на около 66.5 млн. евро.      В частта за въпроси и отговори в т.нар. Час на правителството на 20 декември Лавров обясни пред Съвета на федерацията какво е положението около комплекса край Варна, \"радвал се на колосална популярност сред младежта, спортистите и всички, които искат да развиват контактите между хората, гражданите на Русия, България и други страни\". Министърът обясни, че напоследък се били натрупали много негативни тенденции около \"Камчия\". \"Редица здания са затворени, други са дадени под наем. Не е съвсем ясна собствеността, има дългове по кредити, натрупани са доста тревожни фактори.\" След мартенското посещение на премиера Дмитрий Медведев в България външното министерство на Русия е подготвило мерки, сред които и предложение кметството на Москва и правителството в лицето на Министерството на образованието да намерят варианти за смяна на тази собственост във федерална и да се осигури финансиране от държавния бюджет на Русия. През юни са определени и срокове, но бюрократичната машина работи бавно, допълни Лавров. Той каза още на сенаторите, че се подготвя обсъждане на въпроса на оперативно съвещание на Съвета за сигурност с участието на премиера и всички ведомства, които могат да помогнат за реализирането на тази схема. Под председателството на президента ще стимулираме такова решение и се надявам то да се изпълни бързо, защото по наша оценка ситуацията много бързо деградира, поясни Лавров. От въпроса, зададен на правителството, се разбира, че схемата за одържавяване на \"Камчия\" е още от 2015 г., а сенаторите се притесняват, че е \"повече от реална опасността комплексът да бъде изгубен\". Това е първокласна материално-техническа база, която не отстъпва на детския лагер \"Артек\", която може да се използва като площадка за работа със съотечествениците ни в Европейския съюз, се казва още в питането към правителството.     ", "date": "2019.12.24", "title": "Комплексът \"Камчия\" може да стане собственост на руската държава"}
{"url": "https://www.dnevnik.bg/video/2019/12/24/4009560_korab_se_razbi_v_skalite_na_sardiniia/", "text": "Италианският кораб Cdry Blue се разби в скалите на Сант Антиоко в Сардиния и бреговата охрана спаси в неделя 12-те души от екипажа, блокирани на борда от бурното време. Дългият 108 м кораб, пътуващ за Аликанте, се е блъснал в събота вечерта заради ниска видимост.", "date": "2019.12.24", "title": ""}
{"url": "https://www.dnevnik.bg/skorost/2019/12/24/4009564_zvuk_ot_katastrofa_napomnia_kolko_sa_vajni_kolanite_i/", "text": "По празниците, когато хиляди хора се отправят на път, Съюзът на българските автомобилисти (СБА) напомня да не се подценява употребата на предпазни колани и на задните седалки на колата. С кампанията \"Сложи си колана\" организацията напомня колко важна роля може да има коланът при пътен инцидент. \"Последствията от неносенето на колан на задната седалка могат да са същите, както и от това на предните - фатални\", казват от СБА. Специално създаден сайт демонстрира ползите от предпазния колан по неочакван начин - пресъздавайки звуковата среда в автомобила при произшествие. А потребителите могат да съпоставят как звучи една катастрофа на предните и на задните седалки. Може да видите и чуете  тук .", "date": "2019.12.24", "title": "Звук от катастрофа напомня колко са важни коланите и на задните седалки"}
{"url": "https://www.dnevnik.bg/sport/2019/12/24/4009603_tebas_oglavi_ispanskiia_futbol_i_prez_sledvashtite/", "text": "Хавиер Тебас беше преизбран за президент на испанската Ла Лига, съобщи \"Марка\". Той беше единствен кандидат за поста, като това ще бъде негов трети пореден мандат. Той ръководи организацията от 2013 г., когато замени Хосе Луис Астиасаран. Мандатът на Тебас трябваше да изтече през октомври 2020 г. В началото на декември Тебас подаде оставка . Ходът му беше продиктуван от факта, че краят на мандата му и изборите догодина ще бъдат прекалено близо до провеждането на новия търг за телевизионните права на испанския шампионат. Тебас си е поставил за цел да настигне по приходи Висшата лига. Той очаква приходите от  телевизионни права в Ла Лига да достигнат 2 млрд. евро .", "date": "2019.12.24", "title": "Тебас ще ръководи испанския футбол и през следващите четири години"}
{"url": "https://www.dnevnik.bg/analizi/2019/12/24/4009580_nso_dogan_peevski_radev_i_edni_44_miliona_leva/", "text": "Може би не военните, а служителите на Национална служба за \"Охрана\" (НСО) трябва да охраняват границата заедно с полицията при мигрантски натиск - все пак и те са военизирани. Освен това подобна дейност напълно се покрива с чл. 13 от Закона за националната служба за охрана, където са дефинирани основните функции на ведомството с бюджет от 44 милиона лева за 2020 година (около една трета от бюджета на контраразузнаването). Малко над половината от тези 44 милиона са за заплати, другото е за коли, гориво, имоти, които НСО стопанисва. Но какво ще стане, ако мъжете в костюми престанат да возят със служебните мерцедеси българските депутати? Тогава народните избраници ще заприличат на колегите си от Бундестага - ще трябва да вървят пеша от Народното събрание до бившия Партиен дом, където заседават повечето парламентарни комисии, да ползват собствени автомобили или такси (градският транспорт е чудо невиждано), за да се приберат вкъщи, за да вземат дрехите си от химическо чистене, за да отидат на ресторант с колеги и/или сътруднички. А съпругата на президента ще трябва да потърси друг транспорт, когато ѝ се налага да отиде на шопинг. И макар да няма нищо по-естествено от гореизброеното, нищо от това няма да се случи. През 2020 година 44 милиона лева на данъкоплатците ще се харчат за удобства и сигурност на няколкостотин души в най-бедната държава на ЕС. Без разумно оправдание и обосновка защо е необходимо и важно всичко това за националната сигурност. Четири години. Много открити въпроси Дейността на НСО бе уредена преди четири години със закон - след ялови дебати за службите по време на второто правителство на Бойко Борисов. От Реформаторския блок (РБ) лансираха известни идеи по отношение на НСО, но не бяха законодателно уредени. Радан Кънев, тогава лидер на ДСБ и депутат от РБ, се беше възмутил, че НСО, \"остатък от комунистическия режим\", продължава да съществува, макар да няма аналог в нито една демократична държава в Европа. Днес Кънев, вече евродепутат, е значително по-радикален - настоява за закриване на НСО и трансформирането ѝ в - например - звено за противодействие на тероризма. През 2015 година той посочи като добър пример Германия, където службата за борба срещу тероризма се занимава и с охраната на висши политици, докато в България антитерористичното звено разполага със стотина души щат. Подобно схващане има свои дълбоки основания - тероризмът и киберпрестъпността са дефинирани като глобални предизвикателства пред сигурността. Помните ли пробива в Националната агенция по приходите (НАП), при който изтекоха лични данни на над 5 милиона граждани и фирми? Да не забравяме и това: че радикализирането на хора по интернет, както и хибридните заплахи са и българска реалност. И въпреки това държавата отделя едва 5 милиона лева за киберсигурност, почти колкото и за екипа за борба срещу тероризма. Излиза, че за противодействие на най-големите заплахи в 21 век българските управляващи са сметнали, че са необходими четири пъти по-малко средства, отколкото за задоволяването на прищевките им и опазването на собствените им кожи. В българския парламент, оживяващ се от дискусии за размера на партийните субсидии и така единодушен при преназначаване на бивш главен прокурор на нова стрелкова позиция, няма кой да инициира такъв разговор. Той преминава през въпросите от какви реформи се нуждае българската система за национална сигурност в контекста на големите заплахи пред глобалната такава. Например: защо финансовото разузнаване да не бъде извадено от ДАНС, където вегетира като специализирана дирекция? Все пак, с оглед на желаното влизане в Механизма на обменните курсове (ERM II) България е обещала да подобри надзора върху небанковия финансов сектор и изцяло да приложи правилата на ЕС в борбата срещу прането на пари. Което означава: транспониране на четвъртата и петата директива в националното законодателство. Добре охранявани мъже Вместо това НСО влиза в новинарските емисии единствено покрай катастрофите и пътните инциденти, предизвикани от автомобили, шофирани от държавните гардове. Също и покрай шлагера с охраната на почетния председател на ДПС Ахмед Доган и съпартиеца му и депутат Делян Пеевски, както се оказва, един от най-застрашените хора в републиката. И ако американските данъкоплатци са наясно, че за охраната на семейството на президента Доналд Тръмп плащат над 120 милиона долара годишно, то в България всеки опит да се научи колко точно струва НСО да пази Доган и Пеевски удря на опорката \"класифицирана информация\". Популистки по темата се включи тези дни и президентът Румен Радев, обявявайки, че те не трябва да ползват охрана от НСО - не защото нямало заплахи за сигурността им, а защото можели и сами да си платят за гардове. Ноторно известно е, че са състоятелни. В ефира на Дарик радио Радев заяви, че е готов да се откаже от охраната си, както и че е необходимо да се преразгледа списъка за допълнителни охраняеми лица - извън тези, които заемат висши държавни постове. По закон междуведомствена комисия, в която, освен шефът на НСО, влизат председателят на ДАНС, главният секретар на МВР, а при нужда и директорите на военното и цивилно разузнаване, решават кой е застрашен и дали НСО да го охранява. Без гласност. В тази връзка се очаква решение за охрана за новия шеф на КПКОНПИ Сотир Цацаров, ползвал законно гардове на НСО като главен прокурор. Но тъй като и предшественикът му - бившият шеф на Антикорупционната комисия Пламен Георгиев - бе \"обзаведен\" с държавна охрана, лесно за досещане е, че Цацаров ще продължи да бъде пазен. Охрана до гроб за строителите на мирния преход? Благодарение на лидера на ДПС Мустафа Карадайъ стана известно как си партнират ДПС и НСО. Движението за права и свободи осигурява автомобилите за охрана на Доган и Пеевски, а НСО плаща заплатите на охраняващите офицери. Като партия, официално издържаща се от партийната субсидия, и парите за колите, и парите за заплатите излизат от един и същи джоб - този на данъкоплатеца. Защо обаче Доган и Пеевски не си наемат частни охранители? Отговорът се съдържа в чл. 14 от Закона за НСО - никоя частна охранителна фирма няма големите правомощия, дадени на държавните гардове. Карадайъ не пропуска да изтъкне заслугите на Доган като този-комуто-дължим-мирния-преход-към-демокрация-след-възродителния-процес. Очевидно дългът на нацията още не е изплатен и с порцията \"студен резерв\" за милиони за догановия ТЕЦ \"Варна\". Кой да бъде пазен? След Нова година от ДПС ще поискат промени в дейността на НСО. По думите на Карадайъ, ще предложат \"трите институции - премиер, президент и председател на Народното събрание, да бъдат охранявани, но не и техните секретарки, съпруги и съпрузи, портиерки\". Ще поискат и законово да се закрепи партньорството им с НСО - застрашените лица, които могат да си го позволят, да осигуряват средствата за защитата си на НСО. Едва ли в ГЕРБ ще се възпротивят на тези законодателни промени, които на практика са персонални услуги. Те имат стабилно партньорство с ДПС - и искат да са много добре охранявани.", "date": "2019.12.24", "title": "НСО, Доган, Пеевски, Радев и едни 44 милиона лева"}
{"url": "https://www.dnevnik.bg/sviat/2019/12/24/4009588_rusiia_oshte_6_godini_moje_da_niama_korabi_da_dovurshi/", "text": "Русия не разполага с кораби за полагане на тръби за такива подводни проекти, с които да довърши строителството на \"Северен поток 2\" \"Такива съдове, които още днес да пристъпят към работа, няма\", каза днес Алексей Рахманов, директор на Обединената корабостроителна корпорация (ОСК). В интервю за държавната телевизия \"Россия 24\" той обясни, че ако има поръчка, компанията му може да построи такава платформа за около 6 години. Думите му поставят под съмнение изявлението от предишния ден на премиера Дмитрий Медведев, според когото забавянето на газопровода в Балтийско море заради американските санкции може да отнеме няколко седмици до няколко месеца. Още преди влизането на санкциите в сила (това стана незабавно с подписването от президента Доналд Тръмп на бюджета за отбрана на САЩ и засяга и \"Турски поток\") швейцарската Allseas Group S.A. спря работа и изтегли всичките си кораби от района, за да не попадне под ударите на наказателни мерки на Вашингтон. До 60 дни - но най-вероятно доста по-скоро - ще е ясен списъкът с компаниите, участващи в строителството на двата газопровода, за които може да важат санкциите, ако не са прекратили работа по тях. Това бързо оттегляне не дава отговор дали е имало време проектът да бъде замразен подходящо, както се постъпва при лошо време, пречещо за безопасното полагане на тръбите в открито море. На 21 декември московският в.\"Комерсант\" писа, че работата на Pioneering Spirit е спряла на 120-160 км от довършването на първата от двете тръби, а Solitaire е бил по средата на втората тръба на \"Северен поток 2\". В икономическата зона на Дания в Балтийско море са останали само около 5% от дължината на първата тръба. Първоначално се твърдеше, че с довършване поне на този участък може да се заеме \"Академик Черский\", собственост на \"Газпром\". Но той се намира в Далечния изток, може да пристигне след 37 до 45 дни (ако потегли веднага) и се нуждае от одобрение от Дания да оперира в нейната зона. На няколко дни е баржата Fortuna на \"Межрегионтрубопроводстрой\" (МРТС), работеща по-бавно (1.5 км на ден срещу 5 км от двукорпусния и три пъти по-голям Pioneering Spirit и 3 км от Solitaire) и на дълбочина до 200 метра. Тя вече е строила в началния 13-километров участък в руски води на \"Северен поток 2\" и \"Комерсант\" твърди, че е пригодна за последните километри до германския бряг. На 23 декември Германия позволи да се строи и през зимата, което е необичайна практика, но не е известно дали баржата може да работи посред зима в бурните води на Балтика. Оптимистичната прогноза в понеделник бе за още 3 месеца строителство, 1.5-2 месеца запълване на \"Северен поток 2\" с технически газ и тестване до пускането на първата тръба в експлоатация в средата на 2020 г. Във вторник и тази прогноза бе под въпрос. Алексей Гривач зам.-директор по газовите въпроси на Фонда за национана енергийна сигурност, заяви, че Русия може да модернизира и адаптира според датските екологични изиствания наличните два кораба за довършителни работи, което ще отнеме няколко месеца. Той поясни, че баржата Fortuna е трябвало да участва отново, но не в полагането на тръби, а в свързването на германския и датския участъци от проекта. При добра воля от регулаторите разрешение за новата мисия може да отнеме до няколко месеца, казва Гривач. За алтернатива с наемане или направо купуване на кораб от Китай или Южна Корея говори анализаторът по отбраната Дмитрий Жаворонков. Според него, ако \"Газпром\" премине към варианта с поръчване на строителство на такава платформа в тези страни, дори при отсъствие на американски санкции ще са нужни месеци само за съгласуване на проекта, сключване на договор и плащане. Ако се прави в Русия, сроковете ще се удължат още повече, защото \"такова нещо не сме строили\".      Днес Рахманов от ОСК потвърди, че на Русия ѝ е било по-изгодно да наема кораби от глобалния пазар. \"По правило такива съдове се изработват за конкретен проект и рядко излизат на свободния пазар.\" \"Главният въпрос е в друго - ще може ли Русия да построи такъв съд, за да завърши работата? Абсолютно съм убеден, че страната, която е създавала атомни ледоразбивачи и подводници, ще може да направи всичко, нямаме никакви съмнения. Ако има поръчка, незабавно пристъпваме към работа. Вероятно ще са нужни средно година и половина до две за проектиране и 3-4 години за строителство. Но, за съжаление, както винаги всичко ще бъде направено от нулата. Поради това и едва ли ще се вместим в по-кратки срокове\", казва директорът на компанията. Той припомни, ледоразбивачът \"Ленин\" - първият кораб, задвижван с ядрен реактор - бил проектиран и построен именно за такива срокове през 50-те години на ХХ век. Всичко това не означава, че руските газови доставки няма откъде да минат - анализатори посочиха, че за европейските клиенти може да бъде пренасочен газ от \"Северен поток 1\" през газопровода Eugal. Той е построен именно заради \"Северен поток 2\" и трябва да заработи на 1 януари 2020 г. с капацитет от 30.9 млрд. куб. м годишно съгласно плановете на оператора Gascade Gaspransport (контролира се от \"Газпром\" и германската Wintershall Dea). Общо 55 млрд куб. м е капацитетът на петте планирани тръби на този проект, успореден на трасето OPAL - от Грайфсвалд на балтийско море до границата с Чехия. OPAL е с капацитет 36 млрд. куб. м, но заради правилата на единния пазар на ЕС руснаците могат да ползват само половината от него. Пускането на Eugal и при тези условия може да осигури максимално използване на \"Северен поток 1\" до 55 млрд. куб. м годишно, защото останалите 17-20 млрд. куб. м, са за чисто германския газопровод NEL.", "date": "2019.12.24", "title": "Русия още 6 години може да няма кораби да довърши \"Северен поток 2\""}
{"url": "https://www.dnevnik.bg/sviat/2019/12/24/4009619_silno_zemetresenie_e_registrirano_v_arjentina/", "text": "Земетресение с магнитуд 6 е регистритано в провинция Сантяго дел Естеро в северната част на Аржентина, предаде БТА като се позова на геоложката служба на САЩ. Епицентърът на труса бил на около 126 км североизточно от административния център на провинцията, град Сантяго дел Естеро. Земетресението е било на голяма дълбочина 560 км. Няма данни за пострадали и нанесени материални щети.", "date": "2019.12.24", "title": "Силно земетресение е регистрирано в Аржентина"}
{"url": "https://www.dnevnik.bg/sport/2019/12/24/4009609_hiliadi_fenove_na_union_piaha_koledni_pesni_na_stadiona/", "text": "За 17-а поредна година привържениците на \"Унион\" (Берлин) спазиха традицията да се съберат в навечерието на празника и да го отбележат с изпълнение на коледни песни. В спектакъла се включиха 28 500 души. Началото на традицията е поставено през 2003 г. от 89 фенове. Оттогава всяка година в навечерието на празниците привържениците се събират на стадиона и в рамките на 90 минути правят своеобразен коледен концерт. Началото се поставя с изпълнението на клубния химн.", "date": "2019.12.24", "title": ""}
{"url": "https://www.dnevnik.bg/sviat/2019/12/24/4009620_chetirima_libiici_sa_ubiti_pri_raketen_obstrel_blizo/", "text": "Четирима цивилни са убити днес при ракетен обстрел срещу зеленчуков пазар в околностите на либийската столица Триполи, предаде БТА. Силите, лоялни на Правителството на националното съгласие, признато от ООН и базирано в Триполи, обвиниха войските на маршал Халифа Хафтар за бомбардировката на \"граждански обект\" в предградието Таджура. Формированията на Хафтар, които от април водят офанзива срещу Триполи, не коментираха нападението. По данни на ООН, от началото на настъплението срещу либийската столица през април са загинали най-малко 284 цивилни, а 363 са ранени.", "date": "2019.12.24", "title": "Четирима либийци са убити при ракетен обстрел близо до Триполи"}
{"url": "https://www.dnevnik.bg/sport/2019/12/24/4009621_rusiia_planira_da_objalva_nakazanieto_si_v_sporta/", "text": "Русия планира да обжалва наказанието си в спорта пред Арбитражния съд в Лозана. Това заяви председателят на Руския олимпийски комитет Станислав Поздняков. По думите му организацията ще обяви официалната си позиция пред Световната антидопингова асоциация (WADA) на 30 декември. \"Руският олимпийски комитет е пълноправен член на олимпийското движение. Ето защо имаме всички основания да съберем отбор и ще направим всичко по силите ни този тим да се състезава под руския трикольор\", каза Поздняков. Наскоро  Русия получи забрана да организира и участва в големи международни състезания за четири години  заради манипулиране на данните от московската лаборатория. Според забраната страната няма да може да използва знамето, химна и да се изписва името ѝ на олимпийски игри и други спортни събития. Спортистите, които докажат, че са чисти, могат да участват под неутрален флаг.", "date": "2019.12.24", "title": "Русия планира да обжалва наказанието си в спорта"}
