{"url": "https://www.dnevnik.bg/sport/2017/12/23/3103271_deset_ot_lestur_izmuknaha_tochka_ot_junaited_s_gol_v/", "text": "С човек по-малко и гол дълбоко в добавеното време \"Лестър\" се добра до драматична точка срещу \"Манчестър юнайтед\". Двубоят на стадион \"Кинг пауър\" завърши 2:2 в полза на лидера \"Манчестър сити\", който вече има огромен аванс от 13 точки на върха в класирането. \"Юнайтед\" беше на път да върне разликата от 11 точки до градския съперник, след като поведе с 2:1 в 60-ата минута, а Даниел Амарти си изкара два жълти картона между 69-ата и 73-ата минута. \"Червените дяволи\" обаче не успяха да удържат аванса си и преживяха второ голямо разочарование тази седмица след  отпадането от втородивизионния \"Бристъл сити\" за Купата на лигата. Тимът на Жозе Моуриньо започна по-активно мача с \"Лестър\". В началото централният защитник Крис Смолинг имаше чудесен шанс да открие резултата след центриране от корнер, но ударът му с глава премина над вратата. В петата минута Джеси Лингард отправи много опасен изстрел от дистанция, но Каспер Шмайхел направи отлично спасяване с една ръка. \"Лестър\" успя да се справи с началния натиск на \"Юнайтед\" и откри резултата в 27-ата минута при първата си реална възможност за гол. Рияд Марез беше изведен зад защитата, задържа отлично топката, за да изчака включването на Джейми Варди, след което изведе своя съотборник очи в очи с Давид де Хеа. Голмайсторът на домакините насочи топката в далечния ъгъл и отбеляза осмия си гол за сезона. \"Юнайтед\" беше стъписан в първите минути след попадението, но успя да стигне до изравняване преди почивката. В 40-ата минута центриране отляво на Антони Марсиал рикошира в бранител и попадна в Лингард, който върна назад за Мата. Испанецът веднага отправи лек, но чудесно насочен удар с левия крак, който влетя в долния ляв ъгъл на Шмайхел. В 60-ата минута \"червените дяволи\" обърнаха резултата след блестящо изпълнение от пряк свободен удар на Хуан Мата. След попадението гостите поеха инициативата и бяха близо до трети гол в 72-ата минута, но изстрел на Лингард се отби в гредата. Секунди след това Амарти остави \"Лестър\" с човек по-малко след втория си жълт картон в рамките на четири минути. В 80-ата минута Маркъс Рашфорд можеше да реши мача с трети гол, но пропусна, останал сам срещу Шмайхел. \"Юнайтед\" беше наказан за пропуснатите възможности. В четвъртата минута на добавеното време Марк Олбрайтън направи изключително центриране към вратарското поле, където централният защитник Хари Магуайър се измъкна зад отбраната на гостите и отблизо преодоля Де Хеа.", "date": "2017.12.23", "title": "Десет от \"Лестър\" измъкнаха точка от \"Юнайтед\" с гол в 94-ата минута"}
{"url": "https://www.dnevnik.bg/sviat/2017/12/23/3103171_nad_100_sa_jertvite_sled_tropicheska_buria_vuv/", "text": "Над 130 души са загинали от тропическата буря, която вчера премина през южните части на филипинския остров Минданао, информира БТА, позовавайки се на официални данни, цитирани от Франс прес. Няколко десетки все още се водят изчезнали. По-рано бе съобщено за около 90 загинали в свлачищата и големите наводнения, предизвикани от стихията. Над 15 000 души са били принудени да напуснат домовете си. На много места електричеството и комуникациите са прекъснати. Всяка година през Филипините преминават около 20 тропически бури, които носят със себе си големи разрушения.", "date": "2017.12.23", "title": "Над 100 са жертвите след тропическа буря във Филипините"}
{"url": "https://www.dnevnik.bg/bulgaria/2017/12/23/3103175_stolichnata_policiia_izdirva_15-godishnata_viktoriia/", "text": "Столичната полиция издирва 15-годишната Виктория Недялкова. Момичето е напуснало дома си на 21 декември около 17 ч. и от тогава е в неизвестност, съобщава МВР. Тя е висока около 165-170 см. Телосложението ѝ е нормално, косата ѝ е кестенява до раменете, а очите ѝ са кафяви. Момичето е било облечено с черно шушляково пухено яке с качулка, черни ботуши и е носила черно-бял спортен сак. От полицията умоляват всички гражданите, които могат да дадат информация за Виктория Недялкова да се обадят на телефон 112, 02/9825938 или да отидат в най-близкото поделение на МВР.", "date": "2017.12.23", "title": "Столичната полиция издирва 15-годишната Виктория Недялкова"}
{"url": "https://www.dnevnik.bg/sport/2017/12/23/3103176_levski_obiavi_tvurda_podkrepa_za_delio_rosi_i_razdiala/", "text": "Ръководството на \"Левски\" твърдо подкрепя старши треньора Делио Роси, обяви спортният директор на сините Асен Букарев. 57-годишният италианец получава доста критики за колебливите резултати и прагматичния стил на игра, но клубът иска да му даде време да реализира идеите си. \"Нашата идея е да има спокойствие. За пореден път - клубът твърдо стои зад Делио Роси. Цел №1 е клубът да спокоен, да е стабилен, мисленето да е позитивно и да дадем време на всеки, който ръководи клуба, да реализира идеите и потенциала си\", каза Букарев, който днес взе участие в коледния турнир на \"Левски\". Той обяви и първите двама играчи от настоящия състав, на които отборът няма да разчита. Левият бек Мики Орачев ще премине в \"Септември\" (София), а вратарят Александър Любенов ще бъде даден под наем на \"Ботев\" (Враца). Междувременно сините си върнаха от врачани друг вратар - Николай Кръстев, който изкара много силен полусезон при лидера във Втора лига. Букарев не пожела да разкрие каква е ситуацията с планираните входящи трансфери. \"Следим играчи. Като се стигне до преговори и успешното им завършване, ще информираме чрез нашия сайт. До момента няма нищо официално, само разговори.\" По думите му има интерес към част от играчите на \"Левски\", но до момента няма конкретна оферта. Букарев оцени изминаващата година като положителна за сините. \"Предпочитаме да кажем, че е добра година. Не е отлична, но е добра\", обобщи спортният директор. Той добави, че има напрежение на поста, който  пое от Даниел Боримиров в средата на ноември. \"Ситуацията е доста тежка от моя страна, защото атаките са отвсякъде. Не е тайна, че много голяма част от тях идват от синята общност - къде с право, къде без. Напрегнато е\", завърши Букарев.", "date": "2017.12.23", "title": "\"Левски\" обяви твърда подкрепа за Делио Роси и раздяла с двама играчи"}
{"url": "https://www.dnevnik.bg/photos/2017/12/23/3103182_snimka_na_denia_deca_praviat_kartichki_za_koleda/", "text": "Десетки деца посетиха днес Софийската градска художествена галерия. Те правеха Коледни картички. Инициативата бе съвместна на фондация Изиарт и посолството на Испания.", "date": "2017.12.23", "title": "Снимка на деня: Деца правят картички за Коледа"}
{"url": "https://www.dnevnik.bg/gradska_sreda/2017/12/23/3103186_ot_dnes_nova_avtobusna_spirka_shte_ulesniava_dostupa/", "text": "Нова автобусна спирка бе разкрита днес в района на въжената линия \"Симеоново – Алеко\" в София. С нея ще бъде улеснено качването до ски пистите на Витоша, съобщиха от Центъра за градска мобилност. Спирката е в района на паркинга на начална станция на кабинковата въжена линия и ще обслужва автобусни линии 122 и 123. От днес лифтът \"Симеоново-Алеко\" пък ще работи всеки ден. На Коледа и в първия ден от новата година лифтът ще започне работа един час по-късно. Седалковият лифт \"Драгалевци - Голи Връх\" остава в режим на работа събота, неделя и празнични дни.", "date": "2017.12.23", "title": "От днес нова автобусна спирка ще улеснява достъпа до пистите на Витоша"}
{"url": "https://www.dnevnik.bg/bulgaria/2017/12/23/3103185_sofiiskiiat_universitet_e_gotov_na_protesti_zaradi/", "text": "Софийският университет \"Свети Климент Охридски\" може да последва  примера на Българската академия на науките (БАН)  и да започне протести срещу правителството. Причината е решение на кабинета, с което сграда, предназначена за обучение на студенти от висшето училище, се предоставя на Висшия съдебен съвет с мотива \"отпаднала необходимост\". Разпореждането с имота на бул. \"Ал Стамболийски №82 в София  беше гласувано от министрите на 20 декември. \"Засега успях да убедя колегите да не предприемаме нещо драстично, преди решението да е обнародвано, но общото мнение е, че правителството е допуснало сериозна политическа грешка и че ако обучението на студентите е \"отпаднала необходимост\", може и да се съобразим с този обрат в държавната политика и да спрем да ги обучаваме. Ако се стигне до това, няколкото черни знамена в БАН ще изглеждат направо безобидни\", заявява за \" Медиапул \" ректорът на университета проф. Анастас Герджиков. До петък вечерта въпросното решение на правителството все още не беше официално публикувано. От стенограмата на заседанието се вижда, че то е прието без никакво обсъждане. Всъщност сградата не е собственост на университета от ноември миналата година. Тогава след решение на правителството университетът предоставя зданието на болница \"Лозенец\", а целта е в него да се осъществява предклиничната подготовка на студентите по медицина в Софийския университет. Декан на Медицинския факултет е проф. Любомир Спасов, който ръководи и болница \"Лозенец\". Спасов явно е декларирал, че болницата няма нужда от сградата. Теренът, на който е построено зданието, е около 8 дка, а самата сграда е с разгъната застроена площ от 9 400 кв. м. Намира се на кръстовището на ул. \"Опълченска\" и бул. \"Ал. Стамболийски\". Там се е помещавала Софийската техническа гимназия до закриването ѝ през 2010 г. Университетът я получава от правителството през следващата година като в замяна се отказа от претенциите си към галерията на ул. \"Шипка\" 6 в полза на Съюза на българските художници. Идеята е сега сградата и теренът тда се използва от Специализирания съд и прокуратура, които в момента се намират в бившата сграда на Държавната агенция \"Национална сигурност\" на ул. \"Черковна\". Иначе след като учените от БАН заплашиха с протести по време на европредседателството отново с намесата на премиера Бойко Борисов бяха намерени и отпуснати  15 млн. лв. за академията, след което тя се отказа от протести. ", "date": "2017.12.23", "title": "Софийският университет е готов на протести заради отнета сграда"}
{"url": "https://www.dnevnik.bg/sport/2017/12/23/3103157_za_pruv_put_ot_deset_godini_igrach_vkara_nad_50_tochki/", "text": "Звездата на \"Хюстън рокетс\" Джеймс Хардън отбеляза над 50 точки във втори пореден мач. След като  вкара 51 точки на \"Лос Анджелис лейкърс\" в четвъртък , водещият реализатор в НБА заби 51 точки и в коша на другия отбор от Ел Ей - \"Клипърс\". Въпреки това \"ракетите\" загубиха изненадващо двата мача и  отстъпиха първото място в Западната конференция  на шампиона \"Голдън стейт уориърс\". Преди това тексасци се намираха в серия от 14 поредни победи. Хардън е първият играч с 50 и повече точки в два поредни мача от десет години насам. За последно това направи Кобе Брайънт през март 2007 г. Тогава звездата на \"езерняците\" записа серия от четири последователни двубоя с 50 и повече точки. Само още двама играчи са записвали 50+ точки в поредни мачове през последните две десетилетия - Антоун Джеймисън за \"Голдън стейт уориърс\" през декември 2000 г. и Алън Айвърсън за \"Филаделфия 76\" през декември 2004 г. Преди това единствените с подобно постижение след обединението на Aмериканската баскетболна асоциация (АБА) и НБА през 1971 г. са Бърнард Кинг за \"Ню Йорк никс\" в началото на 1984 г. и Майкъл Джордън, който вкарва 50 и повече точки в три поредни мача на \"Чикаго булс\" в плейофите през 1987 г. По информация на ESPN Джеймс Хардън е вторият играч в историята на НБА, загубил два поредни мача, в които отбелязва 50+ точки. През сезон 1961/1962 Уилт Чембърлейн прави три серии от три поредни двубоя с 50 и повече точки, а отборът му губи всяка една от тези девет срещи. Въпреки че вкара 51 точки срещу \"Клипърс\", вечерта не завърши добре за Хардън. Освен че отборът му загуби, той беше изгонен 25 секунди преди края, след като по много нелеп начин получи техническо нарушение. \"Омръзна ми да чувам: \"Допуснах грешка.\" За всеки играч е разочароващо, когато го чуе. Знам, че всички правим грешки, но просто е много изнервящо\", каза Хардън след двубоя. Той вкара 15 от 28-те си стрелби от игра, включително шест тройки от 14 опита, а от наказателната линия сбърка само един от 16-те си изстрела. Ерик Гордън добави 28 точки, а Раян Андерсън се отчете с дабъл-дабъл от 14 точки и 10 борби. \"Хюстън\" имаше доста проблеми с контузии за този мач, като не можеше да разчита на двама от най-важните си играчи - Крис Пол и Клинт Капела. За \"Клипърс\" Остин Ривърс отбеляза рекордните в кариерата си 36 точки. Лу Уилямс добави 32 точки, а Деандре Джордън се отличи с 15 точки и 20 борби.", "date": "2017.12.23", "title": "За пръв път от десет години играч вкара над 50 точки в два поредни мача в НБА"}
{"url": "https://www.dnevnik.bg/bulgaria/2017/12/23/3103193_moratoriumut_vurhu_lekarstvata_beshe_opit_da_se/", "text": "Вицепремиерът Томислав Дончев заяви пред БНР, че мораториумът върху нови лекарства за онкоболни и хора с редки заболявания е бил опит на правителството да се направи реформа и да се ограничат злоупотребите в здравеопазването. Според него обаче темата не е била достатъчно добре обяснена на обществото и заради това се е стигнало до притеснения сред хората. В последния си работен ден за годината  депутатите единодушно отмениха мораториума,  с който през следващата година се спираше изплащането от здравната каса на определени лекарства. Актуализацията на бюджета на касата позволи средства за 32 нови молекули. \"За да вземаш правилни решения в политиката, освен техническото изпитваме на нещата, трябва във всеки един момент да се убедим че притежаваш необходимото доверие. Когато се получи криза на обществото мнение, когато обществото мнение е убедено, че по този начин се ограничават правата на болните, не остава много избор\", уточни Дончев. Вицепремиерът допълни, че изминалата година е била изпълнена с \"остри политически страсти\". Той добави, че няма напрежение в управляващата коалиция, въпреки критиките по някои теми от страна на Валери Симеонов. Според Дончев би било подозрително, ако различните формации в едно управление винаги говорят едно и също. По думите му правомощията на новия антикорупционен орган да иска прилагане на СРС при съмнения за неправомерно забогатяване са нужни. Целта на закона била да се изкорени корупцията и това нямало как да се случи без държавата понякога да влиза в личното пространство. \"В крайна сметка, цялото правораздаване и репресивната роля на държавата е свързана с ограничаване или отнемане на права. По какъв начин иначе да се борим с корупцията. Опитът от последните почти три десетилетия показва, че корупцията със заклинания, с декорации до момента не е преборена. Почти няма световно прилаган способ за борба с корупцията, който да не е изпробван в България\", каза още Томислав Дончев.", "date": "2017.12.23", "title": "Мораториумът върху лекарствата беше опит да се ограничат злоупотребите, заяви Томислав Дончев"}
{"url": "https://www.dnevnik.bg/politika/2017/12/23/3103191_ne_triabva_da_se_govori_ostro_v_svetiniata_narodno/", "text": "В парламента прекалено се изостри говоренето. Стигна се до личностни нападки. Не бива да се говори така в тази светиня, ако мога да кажа, защото там трябва да си говорим за политики, трябва да спорим принципно. В началото на годината протече остра предизборна кампания, която за много политици, като че ли все още не е приключила. Оттам е и ниският рейтинг в последните социологически проучвания. Това каза за предаването \"Годината на бързи обороти\" по \"Хоризонт\" новият председател на парламента Цвета Караянчева. Тя пое ръководството на Народното събрание  в средата на ноември , след като предишният председател Димитър Главчев подаде оставка. До нея се стигна, защото  Главчев отстрани лидера на БСП Корнелия Нинова  от парламентарно заседание. По думите ѝ всички партии трябва да осъзнаят, че това не се харесва на хората. \"Другото е, че периодически срещу Народното събрание хвърчат и обвинения от други институции, а то не правиме усилия да защитим е дейността си. Острите конфликти обаче отблъскват хората. Искам да посъветвам както себе си, така и колегите - да забравим предизборната лексика, защото нови избори не се задават\", коментира още Караянчева. Вчера и премиерът Бойко Борисов заяви, че  няма кой да замести това управление и това го знае всяко дете . Караянчева отрече да черпи увереност от думите на почетния председател на ДПС Ахмед Доган, че сегашното управление няма алтернатива и изтъкна, че многократно е декларирала, че управляващата коалиция е \"абсолютно стабилна\". Повече за думите на Доган вижте  тук . \"А какво всъщност каза господин Доган по-различно от това, което ние говорим и това което всички знаем\", отвърне Караянчева запитана дали речта на Доган е била и флирт с ГЕРБ. \"Това са техни вътрешнопартийни работи. Ако те имат различия с господин Карадайъ, трябва да си ги уточнят. Аз мисля че всички знаем, и опозицията разбира се, че вотът (повече за искания от опозицията вот на недоверие към правителството за корупция - четете  тук ) не се внася, за да предизвика нови избори, а колкото да прикове обществото внимание в един дебат, в който опозицията ще напада, а управляващите ще разказват какво са направили през изминалите 8 месеца. Това че г-н Доган каза на глас нещо, което всички знаят, не прави речта му \"уникална\". Той зададе въпроса, който всички си задаваме: \"Какво ще стане, ако вотът мине? Какво мнозинство ще управлява\". Цялата опозиция си задава този въпрос!\", допълни председателят на парламента. Тя се ангажира с прогноза дали и ДПС ще участва във внасянето на вота на недоверие и как ще гласуват представителите на опозиционната партия. Изтъкна, че от ГЕРБ не са \"привърженици на компроматната война и черния пиар\" и в дебата по вота ще изложат като аргументи постиженията си от изминалите 8 месеца. За отпадането на мораториума върху иновативните лекарства, Караянчева заяви, че предложението е било на експерти, но темата е била политизирана. От думите ѝ се разбра, че според нея е трябвало да остане мораториума след като това е било мнението на експертите, но общественото недоволство е променило решението на депутатите. Тя не можа да отговори конкретно на въпроса какво означава за разделението на властите в страната факта, че парламентът е подкрепил на два пъти забраната на иновативните лекарства, дори след президентското вето, но всичко се е променило след едно  изказване на премиера в Брюксел.  Караянчева допълни: \"Мисля че ние лошо обяснихме на хората какво точно искаме да направим. Не мога да разбера защо гъвкавостта, която ГЕРБ показва се възприема като слабост. Не отчетохме политическите реалности в България. Изнесохме този дебат на политическо ниво, а трябваше да остане на експертно. Мисля, че аргументите, които изложихме в зала в подкрепа на това предложение на министър Ананиев, бяха достатъчно ясни и точни. Нито един онкоболен няма да остане без лечение, както опитаха да изкарат от опозицията. Стигна се дотам обаче, че когато се намесят политическите аргументи, експертните аргументи отиват на заден план. Гласувах за подкрепа на този т.нар. \"мораториум\", защото повярвах на експертите. Имаше включително обвинение, че някакви митични комисии ще се правят на Господ и ще решават кой да живее и кой не. Винаги отпускането на лечение за тежки заболявания като рак или нелечими на този етап заболявания са минавали през комисия от специалисти, за да се определи кое е най-правилното за пациента. В гласувания от нас закон се предвиждаше точно такава практика. Въпросът обаче беше твърде, твърде политизиран. От един милиард бюджет на НЗОК през 2009 г., сега сме на 4 милиарда. Имаме наливане на едни средства и, ако трябва да се направи реформа, тя трябва да се почне от някъде. Но ако има страхове на хората, ние сме тези, които трябва да ги предотвратим, трябва да успокоим и трябва да отговорим на този призив\".", "date": "2017.12.23", "title": "Не трябва да се говори остро в светинята Народно събрание, обяви Цвета Караянчева"}
{"url": "https://www.dnevnik.bg/sport/2017/12/23/3103196_barselona_otkaza_real_ot_bitkata_za_titlata_s_razgrom/", "text": "Барселона\" уби надеждите на \"Реал\" за защита на титлата след убедителна победа в първото \"класико\" за сезона в Примера дивисион. Каталунците спечелиха с 3:0 на стадион \"Санятго Бернабеу\" и се откъснаха с 14 точки пред шампионите. С голове на Луис Суарес, Лионел Меси и Алейш Видал \"Барселона\" постигна 14-ата си победа в първенството и събра 45 точки от 17 мача. Каталунците са единственият отбор без загуба в Испания, като имат аванс от девет точки пред втория \"Атлетико\" (Мадрид) и 11 пред третия \"Валенсия\". \"Реал\" е четвърти с 31 точки, но е изиграл мач по-малко заради  участието си в световното клубно първенство. Зинедин Зидан реши да потърси повече стабилност в центъра на терена и пусна Матео Ковачич на мястото на Иско. Каземиро, Тони Кроос и Лука Модрич бяха останалите трима в полузащита, а Кристиано Роналдо и Карим Бензема поведоха атаката на \"Реал\". \"Барселона\" започна със схема 4-4-2, като Суарес и Меси бяха на върха на атаката, а Андрес Иниеста, Иван Ракитич, Серхио Бускетс и Паулиньо действаха в халфовата линия. Домакините започнаха малко по-активно, а Роналдо прати топката във вратата във втората минута, но попадението правилно беше отменено заради засада. Несъществуваща такава беше вдигната пет минути по-късно на откъсващия се Суарес. Като цяло първото полувреме не предложи много интересни ситуации. \"Реал\" пресираше здраво и не позволяваше на \"Барселона\" да установи траен контрол върху топката, а двамата вратари нямаха много работа преди почивката. Девет минути след началото на втората част Суарес откри резултата. Той се разписа отблизо след скоростна атака с отличен пробив през центъра на Серхио Бускетс и подаване отдясно на Сержи Роберто. Уругваецът отбеляза десетия си шампионатен гол за сезона. В 63-ата минута Дани Карвахал беше изгонен с директен червен картон, след като изби с ръката от голлинията удар на Паулиньо. Меси реализира отсъдената дузпа и отбеляза 15-ото си попадение за сезона. Аржентинецът вече има 15 гола в гостувания на \"Реал\" и общо 25 в 37-те си двубоя срещу мадридчани, като и двете постижения са рекордни. Въпреки че остана с човек по-малко \"Реал\" създаде добри възможност да се върне в мача, но Марк Андре тер Стеген направи няколко солидни спасявания. Най-близо до гол беше Гарет Бейл, който десетина минути преди края получи отлично подаване от Лука Модрич в наказателното поле, но с десния крак не успя да преодолее германския вратар на \"Барселона\". В 85-ата минута влезлият като резерва Нелсон Семедо пропусна чудесен шанс да вкара трети гол за каталунците, след като беше изведен очи в очи с Тер Стеген, но стреля покрай вратата. Все пак в добавеното време друга резерва - Алейш Видал, направи 3:0 само минута след появата си на терена.", "date": "2017.12.23", "title": "\"Барселона\" отказа \"Реал\" от битката за титлата с разгром на \"Бернабеу\""}
{"url": "https://www.dnevnik.bg/sviat/2017/12/23/3103200_upravliavashtata_partiia_v_rusiia_podkrepi/", "text": "Управляващата в Русия партия подкрепи официално кандидатурата на президента Владимир Путин на предстоящите догодина избори за държавен глава. На конгрес в столицата Москва \"Единна Русия\" очаквано застана зад Путин, който се кандидатира като независим за изборите на 18 март, съобщава БТА. Управляващата в Русия партия иска \"крайната победа\" на президентските избори да е на Владимир Путин, заяви по-рано председателят на партията и премиер на страната Дмитрий Медведев. В словото си той каза, че сега, а и в бъдеще, формацията ще даде на Путин \"цялата възможна подкрепа\". Медведев посочи още, че съпартийците му \"отдавна и твърдо са определили на кого ще окажат подкрепа\". На конгреса самият Путин призова за борба с корупцията и равнодушието към проблемите на хората. С рейтинг от над 80 процента се очаква руският президент да бъде преизбран лесно при гласуването на 18 март. На изборите Путин ще се изправи срещу няколко други кандидати, сред които номинираните днес Павел Грудинин от комунистическата партия и телевизионната водеща Ксения Собчак от партия \"Гражданска инициатива\", както и издигнатият преди няколко дни председател на Либерално-демократическата партия Владимир Жириновски.", "date": "2017.12.23", "title": "Управляващата партия в Русия подкрепи кандидатурата на Владимир Путин за президент"}
{"url": "https://www.dnevnik.bg/politika/2017/12/23/3103197_zadkulisieto_e_v_moskva_i_bivshata_bkp_borisov_cacarov/", "text": "Според лидера на \"Движение 21\" Татяна Дончева премиерът Бойко Борисов, главният прокурор Сотир Цацаров и депутатът от ДПС Делян Пеевски \"не са задкулисието, те са фигурите, инсталирани на сцената\". А \"задкулисието в България трябва да бъде търсено в Москва и в кръговете около бившата комунистическа партия. Коментарът ѝ бе пред телевизия Би Ай Ти. \"Борисов, Цацаров и Пеевски не са задкулисието. Това са фигурите на сцената. И въпреки, че Пеевски не се появява в парламента, той е лице, той е институционално излъчен\", коментира тя. \"Задкулисието е Москва и кръговете около бившата комунистическа партия. Когато говорим за задкулисие там трябва да търсим - в старите ръководни фигури истинското задкулисие. Те не са едно цяло, те са различни фигури, имат различни мнения и отношения, но политическият картел у нас се ражда от техния общ произход - от средите на бившата БКП\", заяви още Дончева. По думите ѝ тези обвързаности могат да бъдат намерени в двете основни партии - ГЕРБ и БСП. \"Те в ляво са известни - старите партийни фамилии в ляво заеха сериозни позиции и те са добре наместени около Корнелия Нинова. Като сложите към това децата на по-късните фамилии в лицето на Добреви и други и ще разберете за какво става дума\", обясни тя. В ГЕРБ също има ясно очертани среди, свързани с тодорживковското крило, се разбра още от думите ѝ. \"Бойко Борисов е ясен защо - бил му е охрана, Влади Горанов е свързан с Иван Саздов, който е гуруто на Бойко Борисов; Лили Павлова - внучка на отряда Чавдар, Ивайло Московски - син на бившия заместник на Стефан Нинов в Плевенския окръжен съвет; Цецка Цачева от село Драгана, която пред очите ми стана партиен член в първи курс\", даде за пример Дончева. \"България има проблем с фашизацията си\", коментира още лидерът на \"Движение 21\". Според нея \"това, което се е наблюдавало в ранния фашизъм, когато привидно излъчени държавни органи могат да кажат днес, че искат да вземат собствеността на една група хора, защото това трябва да стане, утре си харесват собствеността на друга група хора - и нея я вземат, се случва и у нас\". И добави, че опозицията в България не се интересува от тези процеси. \"Нима не помните позицията на БСП, когато чрез държавните институции се направи опит да бъде открадната частна собственост в ЕМКО и Дунарит, провъзгласена от конституцията за свещена? И сега нея не я интересува дали с абсолютно превратно  използване на институция като КОНПИ  държавата може да ви заличи бизнеса и конкуренцията ви да влезе в него\", допълни тя, визирайки запора върху имуществото на съиздателя на \"Дневник\" и \"Капитал\" Иво Прокопиев. И докато Корнелия Нинова не се интересува от тези процеси, можем да кажем, че Бойко Борисов ги ръководи, допълни още лидерът на \"Движение 21\"", "date": "2017.12.23", "title": "Задкулисието е в Москва и бившата БКП, Борисов, Цацаров и Пеевски са само лицето му, обяви Дончева"}
{"url": "https://www.dnevnik.bg/sport/2017/12/23/3103202_vuzhodut_na_evertun_pri_alurdais_produlji_s_tochka/", "text": "Евертън\" спечели точка при домакинството на \"Челси\" и записа шести пореден мач без загуба във Висшата лига. \"Карамелите\" се пребориха за нулево равенство срещу шампионите и продължиха възхода си под ръководството на Сам Алърдайс. Откакто Роналд Куман беше уволнен през октомври, тимът на Ливърпул записа четири победи и две равенства, като другото дойде в градското дерби. В четири от тези шест мача \"Евертън\" не допусна гол, а днес отново демонстрира огромното подобрение в защита при Алърдайс. \"Челси\" завърши мача с 68% владение на топката, отправи 25 удара, осем от които точни, изпълни седем корнера и направи 49 центрирания в наказателното поле на съперника. Шампионите обаче така и не успяха да пробият солидната отбрана на домакините. Вратарят Джордан Пикфорд също направи отличен мач и се прояви с добри спасявания в редките случаи, когато стената пред него се пропука. Най-близо до гол бяха Педро и Еден Азар, който водеше атаката в отсъствието на Алваро Мората. Няколко опасни удари на испанеца и белгиеца бяха отразени от Пикфорд, който направи спасявания срещу шестима играчи на съперника. \"Челси\" пропусна възможността да излезе на второто място в класирането и да отворят голяма разлика пред конкурентите в битката за топ 4. Сините остават трети с 39 точки, като имат четири точки аванс пред \"Ливърпул\" и пет пред \"Арсенал\". Тимът на Антонио Конте изостава с две точки от \"Манчестър юнайтед\" и с 13 точки от лидера \"Манчестър сити\", които в този кръг играят съответно с \"Борнемут\" и \"Лестър\".", "date": "2017.12.23", "title": "Възходът на \"Евертън\" при Алърдайс продължи с точка срещу \"Челси\""}
{"url": "https://www.dnevnik.bg/sport/2017/12/23/3103203_voleibolistkite_na_marica_zashtitiha_kupata_na/", "text": "Волейболистките на \"Марица\"  спечелиха Купата на България за втори пореден път след обрат в здрава битка с \"Левски\". Пловдивчанки защитиха трофея след победа с 3:1 гейма (23:25, 25:16, 26:24, 25:20) в зала \"Иван Вазов в Стара Загора. \"Марица\" триумфира в надпреварата за трети път в последните четири години и общо четвърти в историята си. Тимът, воден от Иван Петков, завоюва трето отличие за 2017 г. През май пловдивчанките спечелиха третата си купа, а през април станаха шампиони за трети пореден път. Страхотната година за отбора беше допълнена от  влизане в групите на Шампионската лига. Десислава Николова беше най-полезна за победата срещу \"Левски\" с 19 точки. Тя реализира 13 от 36-те си атаки, записа четири аса и направи две блокади. Симона Димитрова добави 14 точки, а Нася Димитрова и Радосвета Тенева записаха по 12. За \"Левски\" страхотен мач изигра Моника Кръстева, която отбеляза 23 точки. Тя реализира 43% от атаките си и направи четири блокади. Вангелия Рачковска завърши със 17 точки.", "date": "2017.12.23", "title": "Волейболистките на \"Марица\" защитиха Купата на България"}
{"url": "https://www.dnevnik.bg/sviat/2017/12/23/3103205_fatah_prizova_palestincite_kum_ulichni_protesti_na/", "text": "Движението Фатах на палестинския президент Махмуд Абас реши \"да отбележи коледните празници с активизиране на уличните акции срещу израелската окупация\". Това заяви членът на ръководния орган на формацията Мохамед Лахам, съобщава БТА. \"Призоваваме привържениците на Фатах и целия палестински народ в периода на коледните ваканции да проведат \"ден на гнева\", каза той. Днес във Витлеем се състоя улично шествие, оглавено от активисти, преоблечени като Дядо Коледа. Израелските сили за сигурност използвали гранати със сълзотворен газ, за да разпръснат демонстрантите. Броят на палестинците, загинали в сблъсъци с израелските сили за сигурност на Западния бряг и в ивицата Газа след решението на американския президент Доналд Тръмп да признае Ерусалим за столица на Израел, достигна 11 души. Днес е починал 28-годишен мъж от Газа, ранен преди седмица, съобщиха представители на здравните власти в анклава.", "date": "2017.12.23", "title": "Фатах призова палестинците към улични протести на Коледа"}
{"url": "https://www.dnevnik.bg/analizi/2017/12/23/3095871_2017_-_godina_na_bezprecedentna_cenzura_nevijdana_ot/", "text": "- С низ от скандали без ефект. В тях бяха замесени ключови фигури от редиците на управляващите, но не успяха да доведат до дестабилизирането на властта. Обществото изглежда е претръпнало, все по-рядко се впечатлява от прояви на наглост. Липсва решителна и безкомпромисна реакция срещу безпардонността.  - По-скоро виждам градация от ключови думи: \"борш\", \"суджук\", \"Калиакра\", \"Виноградец\", \"кум\", \"мумия\", \"ало, ало\"... Следва продължение.  - Изместват дебата, в който се опитва да ги въвлече опозицията. Целта е да не се говори за: корупцията; бедността; безпрецедентната по своя мащаб цензура, невиждана през последните близо 30 г.; засилващия се натиск срещу журналисти и медии; подслушването на магистрати.  - Те са аватарът на властта. У дома, във вътрешнополитически план, Борисов е оставил вицепремиера Валери Симеонов да бъде едва ли не главното медийно лице на кабинета. За себе си, както предположих в началото на този трети мандат на ГЕРБ, Борисов е избрал да бъде доброто ченге, класната, която да бъде строг, но справедлив арбитър. Любопитното е, че министър-председателят все по-често иска да играе тази роля и на терена на външната политика. Целта е прозрачна: аватарът, който по природа е невъздържан и не се притеснява да говори какво му падне, обира критиките; Борисов, реалният титуляр на управлението, който на този фон изглежда извор на здрав разум – лаврите. Министър-председателят играе новата роля на \"дипломат и геополитик\" /по израз в медиите/ с променлив успех. Подобряването на отношенията с Македония е стъпка в правилната посока. Но практическите, реалните ползи за България от договора за приятелство, сътрудничество и добросъседство, подписан на 1-ви август в Скопие, не са особено осезаеми, не впечатляват с нищо. Широко пропагандираните \"успехи\" на Борисов в политиката, водена спрямо Турция и Западните Балкани трудно издържат на критична оценка. - В отделни случаи опозицията (в и извън парламента) успя да зададе конкретни въпроси и постави на дневен ред неудобни за управляващите теми, например: \"Хасковогейт\", \"Емко\", \"Дунарит\" и т.н. Но, подчертавам отново, тези теми и разговорът за тях в публичното пространство не успяха на разклатят сериозно властта. Както показаха забатачените преговори за вота на недоверие, лагерът на опозицията в парламента е твърде скромен, за да доведе до големи сътресения. БСП очевидно не е достатъчно силна сама. ДПС е управляваща партия, която иска да мине за опозиционна. Липсва и последователна \"Воля\" за противопоставяне на спорните политики на кабинета.  - ГЕРБ винаги е била, е, и ще бъде партията на Бойко Борисов.  - Опитва се да се представи като партия на левите хора в България, но много от тях не я припознават като такава. До голяма степен продължава да бъде авангард на партийната аристокрация от времето преди 1989 г. и нейните наследници.  - Не е партия, а корпорация. От създаването й през 1990 г. до днес, Ахмед Доган е безапелационният лидер, мажоритарният собственик.  - Сбъдна се прогнозата, че г-н Радев ще се опита да бъде активен, самостоятелен властови център. Но за мен той не направи нищо запомнящо се, с което решително да разшири електоралната си база, да увеличи популярността си. Изглежда, че за момента неговите опоненти успяват добре да го парират. Радев тепърва ще трябва да развива и доказва политическите си умения.  - Не. - И да, и не. От една страна, редица макроикономически показатели дават основания за умерен оптимизъм: доходите се повишават; годишният икономически ръст за 2017г. е около 4%; анализите сочат, че инфлацията в България е под контрол, с нива между 1–1.5%; безработицата спада – в момента е на толкова ниско равнище, казват икономисти, колкото последно е била преди 9 години. Но дали това се усеща реално от отделните стопански субекти, от обикновения човек? Известно е, че статистиката може да бъде използвана манипулативно. Пример. В Северна Корея решили да \"правят\" мотопеди; произвели два и отбелязали 200% ръст на продукцията в сравнение с предходната година. По данни на НСИ (представени през август тази година), България е на опашката по ръст на икономиката в региона. Икономиката на България е нараснала с 3.6% през второто тримесечие на 2017г. в сравнение със същия период за 2016г. На годишна база най-висок ръст отбелязва Румъния – 5.7%, но по-добре от България са също Латвия (4.8%), Чехия (4.5%), Полша (4.4%). България остава страната с най-ниските доходи в ЕС и най-високите равнища на корупцията в публичния сектор. Свободата на словото е със затихващи функции. Трансферите, които получава почти всяко домакинство от роднини живеещи в чужбина, често се оказват решаващи, за да може да върже двата края (по различни оценки, около 1.5 млн. българи живеят извън страната, а много хора в трудоспособна възраст продължават ежедневно да я напускат). Накратко, в редица отношения България остава аутсайдер, обитаващ, във всеки смисъл на думата, периферията на ЕС.", "date": "2017.12.23", "title": "2017 - година на безпрецедентна цензура, невиждана от 30 години"}
{"url": "https://www.dnevnik.bg/sviat/2017/12/23/3102971_vmro-dpmne_izbira_nov_lider_sled_ostavkata_na_gruevski/", "text": "Генералният секретар на македонската консервативна ВМРО-ДПМНЕ Християн Мицковски е единственият кандидат за председател на партията, управлявала от 2006 г. до тази пролет, след като Никола Груевски  се отказа от поста , пишат агенция МИА и медиите в страната. Позициите на Груевски, който подаде оставка по-рано този месец, бяха силно разклатени от  съкрушителната загуба на местните избори  тази есен. След процес на кандидатиране, който ВМРО-ДПМНЕ дълго (до четвъртък след обяд) държеше в тайна, обаче партията обяви, че Мицковски, според някои източници лично одобрен от Груевски, е единственият, решил да участва в надпреварата. Сайтът \"Локално\" отбеляза с язвително заглавие, че консерваторите \"са пред тежък избор: Християн или Мицковски?\" На 16-ия конгрес на консерваторите - извънреден - във Валандово те ще изберат и останалите членове на ръководството, което претърпя няколко промени, откакто партията предаде властта на премиера Зоран Заев след дълга политическа криза. Ключови досега депутати като бившия външен министър Антонио Милошоски и Илия Димовски няма да присъстват на конгреса - те дори са искали той да бъде отложен, тъй като вярват, че в партията е нужна повече прозрачност и реални алтернативи за лидерство, ако ВМРО-ДПМНЕ ще опита да е градивна опозиция на социалдемократите на Заев. Изборът ще започне вечерта.", "date": "2017.12.23", "title": "ВМРО-ДПМНЕ \"избира\" нов лидер след оставката на Груевски, кандидатът е само един"}
{"url": "https://www.dnevnik.bg/analizi/2017/12/23/3101688_predkoledno/", "text": "Беше наскоро. Минавах по \"Съборна\", кръстопътна улица на няколко столични храма, когато буквално ме преряза усещането, че нещо не е както преди. Озърнах се, влязох в близкото стъклено магазинче, взех си кафе и на излизане видях кашоните край контейнерите за боклук. Нови, струпани като опаковани подаръци. Тогава осъзнах кое липсва. – Какво стана с бездомницата, дето спеше отсреща? Сещате ли се, къщичката от кашони? Жената зад касата учудено ме погледна, сви рамене. – Изчезна. – Отдавна ли? – заразпитвах аз. – Сигурно я помните, толкова време бе тук. – Може и да има година. А на вас за какво ви е? – Просто се сетих за нея. – Само проблеми създаваше. Голяма проклетия. Млъкнах. Продавачката укорно ме изгледа като човек, дето не вниква в тегобите на околните. Нямаше смисъл да настоявам. А и бездомницата от \"Съборна\" си бе дама с характер. Спомням си я от средата на 90-те, по Виденово време. Ругаеше и пустосваше наред. Явно бе жертва на несправедливост, изхвърлила я на улицата. Чувал съм я да се заканва някому, с вдигнат към небето юмрук. Често минавах оттам, ала никога не я видях да проси. Как я караше в картонената си обител, измайсторена от самата нея, за мен си остава загадка. Макар и миниатюрна, съвсем дребничка на ръст, сигурно трудно се побираше вътре. С времето картонената конструкция се увеличи, скрепена с някакви върви. А лятно време, седнала отпред, тя пушеше цигара след цигара и начумерено гледаше минувачите. Съществуването ѝ бе нерада, един вид протест. Затова и домът от кашони непрестанно се местеше напред-назад по улицата. Не в посока към храма \"Света Неделя\", а в обратната – там, където доскоро се помещаваше Висшият съдебен съвет. И от къщичката продължаваше да надига глас. Без някой да ѝ обръща внимание. Докато ненадейно не влезе в новините. Един ден – в мандата на Георги Първанов – конструкцията от кашони изникна пред президентството. Вече не си спомням сюжета – беше ли се развикала по Първанов (а тя не си поплюваше), или пък се прие като скандално в мандата на \"социалния президент\" подобно лице на нищетата да започне да олицетворява местоработата на държавния глава. Съответните институции се заеха със случая и картонената къщичка изчезна. За кратко. За да изникне наново от другата страна на \"Съборна\", на гърба на президентството, там, където някога се помещаваше \"Детмаг\", а днес един свръхлуксозен магазин. Сякаш по силата на чудо, без което нашият свят би затънал в калта на неизменното. Бездомницата пак припалваше цигара след цигара, пак хокаше всички и никого. Сетне, щом новият магазин отвори врати, се върна от \"своята страна\" на улицата. Постоянството е част от аурата на една градска легенда. Всеки град има своите си лица, чиято гримаса е повече от нелицеприятна истина. Чрез самото си съществуване тези бездомни, юродиви и дори стряскащи фигури ни принуждават да се вгледаме в опакото огледало на собствения ни свят. И без да го съзнаваме, сме обвързани с тях чрез нерушима верига. Джордж Оруел я нарича в едно есе \"закон на антиномията\": дори ролите да се преобърнат, връзките между действащите лица си остават едни и същи. Лице и опако. Лъжа и истина. Милост и коравосърдечие. Рой искрици в мрака. Затуй и нечии ругатни могат да са за общо добро: днес злото е в безразличието. Както и отказът да изберем е избор. Когато за последно видях жената от \"Съборна\", тя вече не хокаше никого. Лицето ѝ бе по особен начин успокоено и просветлено. Попита мога ли да ѝ услужа с два лева, които прие с достойнство. Знам, че винаги е отказвала на социалните служби да бъде настанена някъде, дори зимно време. Албер Камю твърди, че в наши дни ни остава само един избор: да бъдем оптимисти, които плачат, или песимисти, които се смеят. Не мога да реша с болка или с усмивка да сложа точката на тази история. Оставям я с отворен финал. Току-виж жената от картонената къщичка се появи отново.", "date": "2017.12.23", "title": "Предколедно"}
{"url": "https://www.dnevnik.bg/evropa/2017/12/23/3102673_zavrushtaneto_na_karles_puchdemon/", "text": "Испанското правителство го свали от длъжност и го принуди да избяга в Белгия, но Карлес Пучдемон, убеден сепаратист, поведе отново битка за запазване на властта в Каталуня и спечели неочаквана победа на регионалните избори. (повече за резултатите от изборите можете да четете  тук ) \"Испанската държава беше сразена\", ликуваше той във вечерта на предсрочните регионални избори, на които сепаратистите си върнаха абсолютното мнозинство начело с неговата листа \"Заедно за Каталуния\". Неговата листа, разбира се, не е водеща, изпреварена е от либералите от \"Сиудаданос\", които обещават да го отдалечат от властта, но тя изпревари друга сепаратистка партия - \"Републиканска левица на Каталуния\", опровергавайки допитванията. Издигнат до върха на управлението в Каталуня в началото на 2016 г. с обещанието да поведе областта към независимост, Карлес Пучдемон удържа на думата си. Той свика референдум за самоопределение, забранен от Конституционния съд, и подкрепи на 27 октомври декларацията за независимост на каталунския парламент. Само два дни по-късно обаче Пучдемон замина за Брюксел, отказвайки да влезе в противоборство с държавата, която малко по-рано го бе уволнила. \"Антисепаратисткият печат го обяви за страхливец, но ако той има някакъв недостатък, това по-скоро е безразсъдната му смелост\", писа в каталунския в. \"Вангуардия\" неговият приятел Антони Пучверд. Заминавайки от Испания за Белгия, 54-годишният бивш журналист с гъста кестенява коса като каска пренесе каталунския конфликт в сърцето на Европейския съюз и продължи битката си от Брюксел, втвърдявайки междувременно тона срещу ЕС, който окачестви като съюз на \"упадъчните\" страни. Съюзът обаче беше непоклатим, демонстрирайки безрезервната си подкрепа за водача на испанското консервативно правителство Мариано Рахой. \"Твърда глава\" По отношение на избирателите, стратегията на Пучдемон да се представя \"като легитимния премиер на Каталуня в изгнание\" му се отплати с победа, която според него \"никой не може да оспорва\". Макар да е преследван от правосъдието в Испания за бунт и противодържавна дейност, той би могъл да направи опит да се върне и да поеме риска да бъде незабавно хвърлен в затвора като своя вицепремиер Ориол Жункерас. Вечерта на победата си той си позволи да изиска от испанското правителство да освободи затворниците и да прекрати поетото от Мадрид управление над областта. Причините за тази решимост са загатнати в биография, написана от друг приятел на Пучдемон, Карлес Порта, през 2016 г. В нея той е описан като \"почтен и жилав\" човек, \"сепаратист откакто се помни\", с характер на \"бегач на дълги разстояния\". Той има тази \"добродетел (или недостатък): твърдоглав е\". За момент Пучдемон сякаш се поколеба ден преди провъзгласяването на независимостта на 27 октомври, предлагайки на съюзниците си по-скоро да се свикат нови регионални избори, отколкото да се обявява независима република, за да се избегне челен сблъсък с Мадрид. Само за часове обаче той даден заден ход, уверявайки, че правителството на Мариано Рахой не е предложило необходимите \"гаранции\". \"Хората в лагера му го обвиниха в предателство, а той не желаеше да бъде гробокопачът на партията\", каза източник, участвал в пазарлъците. В крайна сметка депутатите гласуваха, със сериозно изражение, декларацията за независимост. Часове по-късно Мариано Рахой на практика суспендира самоуправлението на областта, което се случва за първи път от падането на диктатурата на Франсиско Франко. Словенският пример Роден в Амер, село на стотина километра от Барселона и нейните елити, Карлес Пучдемон говори френски, английски и румънски - родния език на съпругата му, с която имат две дъщери. Син и внук на сладкари, до встъпването си в длъжност като каталунски премиер, той е кмет на град Жирона - крепост на национализма с 98 000 жители. Преди това Пучдемон ръководи националистическия ежедневник \"Пунт\" и основава каталунска информационна агенция, все така съчетавайки журналистиката с дейността на политически активист в националистическата и консервативна партия \"Демократична конвергенция за Каталуня\". От 1991 г. нататък той се интересува от независимостта и дори пътува до Словения, за да проучи процедурата за отцепване след забранен референдум за независимост и кратка война. В последвалите години, Пучдемон отстоява стратегия за разширяване на \"социалната база\" на сепаратизма, която се основава на ненасилието, вдъхновявайки се от Ганди: \"Не бива да се бърза. Нещата трябва да се правят както трябва\", казал той според Карлес Порта. Неговите критици го упрекват, че е направил точно обратното: повел е Каталуня към разрив, забравяйки една преобладаваща част от избирателите и излагайки на опасност сплотеността и икономическия напредък на областта./БТА/", "date": "2017.12.23", "title": "Завръщането на Карлес Пучдемон"}
{"url": "https://www.dnevnik.bg/sport/2017/12/23/3102870_real_sreshtu_barselona_kolednoto_klasiko_s_igrachi_za/", "text": "Реал\" (Мадрид) и \"Барселона\" се срещат в мач, който ще е своеобразен предколеден подарък за привържениците. След двубоите през лятото за Суперкупата на Испания и един приятелски мач в САЩ, двата тима се изправят един срещу друг в \"класико\" с огромен заряд. Те влизат в коренно противоположна ситуация. \"Реал\" се нуждае от задължителен успех, за да се върне в борбата за титлата, след като изостава с 11 точки от каталунците, които са начело (белите са с мач по-малко). \"Сантяго Бернабеу\" в Мадрид ще стане арена на 237-ия мач между двата най-големи клуба в Испания. При победа \"Барселона\" може да направи голяма крачка към спечелването на титлата и да си върне за двете загуби през лятото. Най-очакваният мач в света ще бъде предаван пряко в 171 страни на шест континента. Двубоят е днес от 14.00 ч., а в българския ефир ще се предава по Sport+ HD. Мач за 1 милиард евро \"Класико за милиарди\" - така най-големият спортен вестник в Испания \"Марка\" определи четвъртото издание на \"класико\" за последните пет месеца. Сумарно играчите на двата отбора струват близо 1 милиард евро. На толкова са изчислени предполагаемите 22-ма, които ще започнат срещата. Сред тях според данните на \"Марка\" най-скъпи са Меси (90.8 млн.) и Роналдо (86.6). Двубоят на \"Сантяго Бернабеу\" ще бъде вълнуващ и заради начина на излъчване. Двете звезди на отборите Лионел Меси и Кристиано Роналдо ще бъдат следени през всички 90 минути от специални камери. Отделни камери ще има и за двамата треньори Ернесто Валверде и Зинедин Зидан, уточняват от испанската федерация като посочват, че за целта ще използват за първи път по време на мач технологията Intel 360°, позволяваща на зрителите да изживеят мача като футболистите, благодарение на виртуално представяне. Формата \"Барселона\" влиза в \"класико\" с увереността на водач в класирането. Каталунците записаха втория си най-успешен старт в историята, а след 16 мача имат 13 победи и три равенства. След спада във формата в края на ноември и началото на декември, когато записа две равенства поред, \"Барселона\" се върна към победите, като вкара шест гола в два мача, без да допусне нито един. \"Реал\" е на другия полюс, редувайки силни и слаби изяви. Шампионът е в серия от четири поредни победи, но две от тях дойдоха на световното клубно първенство. В Ла Лига \"Реал\" няма две поредни победи от края на октомври, а в последните си пет двубоя е с три победи и две равенства. Освен това мадридчани пазят лоши спомени от последния си шампионатен мач с \"Барселона\" на собствения си стадион. Тогава каталунците спечелиха с 3:2 с късен гол на Меси. В исторически план обаче \"Реал\" разчита на тотална доминация на собствения си стадион. Белите са с 52 победи и 19 загуби на \"Бернабеу\". Треньорите \"Барселона\" не е фаворит\", каза треньорът на каталунците Ернесто Валверде. Специалистът, който пое отбора през лятото, за първи път ще се изправи срещу \"Реал\" в шампионатен мач, но вече има за какво да си връща, след като отборът му изгуби спора за Суперкупата на Испания. \"Наша победа няма да реши спора за титлата, защото има още много мачове до края на сезона и след \"класико\" има къде да се печелят или губят точки. През август ситуацията беше различна, така че във футбола винаги нещата се променят динамично\", каза още треньорът на \"Барселона\". Колегата му Зинедин Зидан също се опита да свали напрежението от отбора си. Френският специалист, който спечели осем трофея за по-малко от две години, откакто води отбора, не коментира точковата разлика. \"Винаги сме готови за такива мачове, всички в отбора мислят за срещата. Това е дерби, важно и за класирането, и аз се надявам, че ще спечелим. Няма допълнителна нервност от това дали изоставаме на осем, 11 или 25 точки\", каза Зидан. В задочния спор между двамата треньори 45-годишният французин има предимство срещу далеч по-опитния си колега. Зидан все още няма загуба от Валверде. В досегашните пет официални мача Зидан има пет победи. Три бяха постигнати срещу предишния тим на баска - \"Атлетик\" (Билбао), а две в изминалите мачове за Суперкупата на Испания.", "date": "2017.12.23", "title": "\"Реал\" срещу \"Барселона\": коледното \"класико\" с играчи за 1 млрд. евро"}
{"url": "https://www.dnevnik.bg/photos/2017/12/23/3087292_fotogaleriia_kulturnite_subitiia_na_2017/", "text": "На снимката: Кадър от \"Сляпата Вайша\", номинираната за \"Оскар\" анимация на Теодор Ушев.", "date": "2017.12.23", "title": "Фотогалерия: Културните събития на 2017"}
{"url": "https://www.dnevnik.bg/sviat/2017/12/23/3103118_za_purvi_put_oon_evakuira_v_italiia_bejanci_ot_libiia/", "text": "За първи път ООН евакуира в Италия бежанци от центрове за задържане в Либия, предаде БНР като цитира Би Би Си. Първата група от около 160 мигранти от Триполи е пристигнала на летище край Рим със самолет на италианските военновъздушни сили.Това стана след международните критики към Италия, че помага на либийската брегова охрана да спира мигрантите през Средиземно море.  ООН за първи път евакуира бежанци директно от Либия за Европа. По оценки на Върховния комисариат в центрове за задържане в Триполи има около 18 хиляди души. ООН има намерение да евакуира близо 10 хиляди догодина.", "date": "2017.12.23", "title": "За първи път ООН евакуира в Италия бежанци от Либия"}
{"url": "https://www.dnevnik.bg/bulgaria/2017/12/23/3103119_po_praznicite_parkiraneto_v_siniata_i_zelenata_zona_v/", "text": "Днес паркирането в зоните за почасово платено паркиране в столицата е безплатно. Това важи и за осемте празнични дни около Коледа и Нова година, съобщи Центърът за градска мобилност. Синята и зелената зона ще може да се използват безплатно на 23, 25, 26, 27 и 30 декември 2017 г., както и на 1 януари 2018 г. В списъка се включват още 24 и 31 декември - неделни дни, когато зоните за почасово платено паркиране по принцип не работят.", "date": "2017.12.23", "title": "По празниците паркирането в синята и зелената зона в София е безплатно"}
{"url": "https://www.dnevnik.bg/detski_dnevnik/2017/12/23/3099773_otkus_ot_ognivoto_na_hans_kristian_andersen/", "text": "Излезе първият том на \"Събрани приказки и разкази\" – пълната колекция от произведенията на Ханс Кристиан Андерсен, съобщиха от издателство \"Ентусиаст\". Преводът е на Петър Милков Петров – първият преводач на Андерсен от датски на български език. Вилхелм Педерсен, чиито илюстрации красят новото издание на събраните съчинения на Андерсен, е първият художник, илюстрирал приказките на датския разказвач. През 1849 г. била публикувана поредица от пет тома с творбите на разказвача и 125 рисунки на Педерсен. В Дания и до ден днешен те се смятат за неразделна част от приказките на Андерсен. Макар да са публикувани и препубликувани десетки пъти, творбите на Андерсен не са издавани в директен превод от датски допреди малко повече от 20 години. Това открива преводачът Петър Милков Петров, докато разглежда къщата музей на Андерсен в родния му град Оденсе. Там, в безброй стаи, на дълги полици от пода до тавана били наредени книги на Андерсен от Дания и от цял свят на 125 езика. Имало и няколко български издания, но за негова изненада всички те били преведени и адаптирани през други езици: от руски, немски, френски, английски, но не и от датски на български. Ето защо в средата на 90-те години Петров превежда текстовете и публикува събраните 156 приказки и разкази на Андерсен в издание, което днес е библиографска рядкост. Новият сборник на \"Ентусиаст\" събира 45 приказки и разкази, а останалите предстои да бъдат поместени в два тома, които ще излязат през 2018 г. Скъпи читателю, Иска ми се най-напред да обърна внимание на едно предубеждение по отношение на приказката като литературна форма: приказките от времето на Ханс Кристиан Андерсен – средата на 19. век, не са само за деца. Да не забравяме, че днес ние имаме несравнимо повече възможности за културен допир с околния свят: радио, телевизия, кино, интернет. Преди два века единственият начин за културно обогатяване е книгата, а най-достъпната литературна форма – приказката. По онова време приказката съдържа много повече елементи на други литературни жанрове: тя прилича на басня (у Андерсен това виждаме например във \"В патешкия двор\"), на пътепис (като например \"Бисерната огърлица\"), на историческо четиво (\"Вятърът раз- казва за Валдемар До и неговите дъщери\" или \"Епископът на Бьорлум и неговият роднина\"), на разказ или новела (\"Ледената девица\") или на традиционна приказка (\"Огнивото\"). Казано с други думи, приказката е основен локомотив на литературната форма като цяло. Единственото занимание вечер, след ден, изпълнен с труд и перипетии, е четенето на книга. Седнало пред газената лампа или пред огнището, семейството, състоящо се често от три или четири поколения, с огромен интерес слуша и поглъща всичко, което му се поднася от четящия – и възвишено-поетични феерии, като \"Малката русалка\", и близки до земята наивно-хумористични истини, като в \"Глупавия Ханс\". Има по нещо за всеки – и за децата, и за родителите им, и за тези, чийто живот наближава края си. А и децата по времето на Андерсен не са като днешните. По онова време те са възприемани в много по-голяма степен от днес като миниатюрни възрастни. От малки са включвани в семейните задължения: гледат по-невръстните си братчета и сестричета и много 10 рано са изпращани на работа наравно с големите. Затова и приказките, предназначени конкретно за тогавашните деца, ни се струват толкова по-различни от днешните. Те са по-реалистични, по-жестоки, по като... за възрастни! Такива са приказките и на другите световноизвестни майстори на жанра – например Братя Грим, с които Андерсен се опитва да се запознае в Берлин. Когато Андерсен пристига в немската столица, той се среща с по-големия от двамата – Якоб. Когато обаче Якоб го пита кой е и какво е писал – той не е чувал нито за Андерсен, нито за неговите приказки, Андерсен се чувства неудобно и си отива засрамен. След две седмици Якоб Грим пристига в Копенхаген и от пристанището отива право при Андерсен и стиска ръката му – сега вече той знае кой е датският му колега – не само творец като него самия, но и един от най-големите творци на своето време! Това е една историческа перспектива на приказките на Андерсен. Има и други перспективи, например литературно-техническото му майсторство, което му позволява да изгражда по няколко пласта в една приказка, така че тя да въздейства на различни групи от слушатели. Класически пример в това отношение е историята в \"Грозното пате\": басня за това, че въпреки трудностите и несгодите всеки от нас носи нещо много красиво в себе си, или автобиографичен разказ за самия Ханс Кристиан, син на беден обущар и сирак, чиято майка едва свързва двата края с пране по чужди къщи, който не само стига до високите кръгове на датското общество, но е по- четен гост и из цяла Европа – грозното пате, което се преобразява в изящен лебед. Ханс Кристиан е автор с голямо и разнообразно творчество – романи, пътеписи (Андерсеновата сентенция \"Да пътуваш, е да живееш!\" обрисува собствения му живот – той пътува често и задълго), театрални пиеси, поезия, автобиографии. И приказки! Приказки, които по своята разказна структура и невероятно богатия си език се сравняват с най-великите примери на световната литература и култура. Втората най-превеждана книга в света след Библията е именно \"Събрани приказки и разкази\" на Андерсен. Преди малко повече от 20 години попаднах някак случайно в датския град Одензе и посетих къщата музей на писателя. Там, в безброй стаи, на дълги полици от пода до тавана са наредени книги на Андерсен – и датски издания, и преводи на над 125 езика от цял свят. Естествено, исках да видя преводите на Андерсен на български език. Имаше няколко, но за моя изненада – всичките през други езици: от руски, немски, френски, английски, и нито един – от датски на български. Реших, че е време този пропуск да се поправи. Преводът на \"Събрани приказки и разкази\" мина през много трудности и премеждия, които отнеха години, но през 1996 г. на бял свят се появи за първи път в директен превод от датски на български език най-великото произведение на Ханс Кристиан Андерсен – сборникът му от 156 приказки и разказа. Истина е също така, че преводите през трети езици са ограничавали достъпа на българската литературна публика до цялостното приказно творчество на Андерсен. И само това, което руският или немският, или английският преводач е решил, че е подходящо за руската, немската или английската публика, е било достъпно и за българския читател. Сега издателство \"Ентусиаст\" предлага на взискателната читателска публика в България второ издание на всичките 156 приказки и разказа и така дава възможност на българския читател спокойно да открие своя любим шедьовър в този сборник от три тома – може би това е \"Яката\" или \"Торният бръмбар\", или \"Парцалите\", а може би \"Спътникът\"! В първия том на това издание е включена и приказката \"Лоена- та свещ\", открита наскоро в Датския държавен архив и преведена за първи път на български език. Преводът на това произведение е и един от първите в света! Често си мисля, че нашият роден великан на словото Иван Вазов прилича на Андерсен по мястото си в българската литература: по своя обхват – автор на поезия, пиеси, романи, и по своето неимоверно богато езиково разнообразие, по своето проникновение и житейска мъдрост. Мисля, че спокойно бих могъл да перифразирам Вазовото: \"И мойте песни все ще се четат\", като кажа: \"Приказките на Ханс Кристиан Андерсен винаги ще се четат\". Огнивото  Един войник се зададе по селския път, марширувайки – раз, два! раз, два! – с голяма раница на гърба и със сабя на кръста; беше ходил на война и сега се връщаше вкъщи. По пътя срещна грозна стара вещица, чиято долна устна висеше чак до гърдите. – Добър вечер, войниче! – каза тя. – Каква хубава сабя и каква голя- ма раница имаш, ти си истински войник! Затова ще получиш колко- то пари пожелаеш! – Благодаря ти, стара вещице – каза войникът. – Виждаш ли онова голямо дърво? – попита вещицата и посочи едно дърво недалеч от тях. – То е съвсем кухо в средата. Качи се там горе, влез в хралупата и се спусни надълбоко в дървото. Ще те вържа през кръста с въже, за да мога да те изтегля обратно, щом ми извикаш. – Какво ще правя в това дърво? – запита войникът. – Ще си вземеш пари! – отвърна вещицата. – Ще познаеш, че си стигнал до дъното на дървото, когато се озовеш в голямо светло преддверие със стотици лампи. После ще забележиш три врати – можеш да ги отвориш, ключовете са в ключалките. Ако влезеш през първата врата, насред стаята ще видиш голям сандък, а отгоре му – куче; очите му са големи като чаени чаши, но ти не се плаши! Ще ти дам синята си престилка, постели я на пода, пристъпи смело, вземи кучето, постави го на престилката, отвори сандъка и вземи пари колкото си искаш. Те са медни; ако пък искаш сребърни, влез в другата стая; там обаче седи друго куче с очи като воденични колела. Но ти не се плаши, постави го на престилката ми и греби от парите. Ако пък искаш злато, вземай колкото можеш да носиш, само че трябва да влезеш в третата стая. Тук обаче върху сандъка с парите седи куче с очи като Кръглата кула*. Вярвай ми, това е истинско куче. Но ти не се плаши: постави го на престилката и то нищо няма да ти стори. Вземи от сандъка толкова злато, колкото искаш! – Не изглежда трудно – каза войникът. – Но на теб какво да доне- са, стара вещице? Защото не мога да си представя, че нищо не искаш! – Не! – отвърна вещицата. – Нищичко не ща, само едно старо ог- ниво, което баба ми забрави, когато слезе долу последния път. – Добре, давай въжето – каза войникът. – Ето го – извади въжето вещицата, – ето ти и синята ми престилка. Войникът се покатери на дървото, спусна се в хралупата и се озова, както бе казала вещицата, в едно голямо преддверие, където горяха стотици лампи. Отвори първата врата. Ооо! Там седеше кучето с очи като чаени чаши и го гледаше вторачено. – Красавец – каза войникът. Постави го върху престилката на вещицата и си напълни джобовете догоре с медни пари; след това затвори сандъка, премести кучето обратно и влезе в следващата стая. Ааа! Там седеше кучето с очи като воденични колела. – Не се втренчвай толкова в мен! – каза войникът. – Ще те заболят очите! Постави го върху престилката на вещицата и като видя толкова сребърни пари в сандъка, изхвърли всички медни и напълни и джобовете, и раницата си само със сребро. После влезе в третата стая. Там го чакаше страшното куче с очи като кръгли кули, които се въртяха. – Добър вечер – поздрави войникът и козирува, защото такова куче никога не беше виждал. След като го поразгледа, той го премести на пода и отвори сандъка: Боже Господи! Колко много злато! Можеше да купи целия Копенхаген, захарните прасенца на сладкарката и всички оловни войници, камшици и люлеещи се кончета в целия свят! Това бяха наистина много пари! Войникът веднага изхвърли всички сребърници от джобовете и раницата си и вместо тях натъпка злато; всички джобове, раницата, фуражката и ботушите му бяха пълни, така че едва можеше да върви. Сега вече наистина имаше пари! Постави кучето обратно на сандъка, отвори вратата и извика през хралупата: – Дърпай, стара вещице! – Взе ли огнивото? – попита вещицата. – Вярно! – каза си войникът. – Съвсем забравих. Върна се и го взе. Вещицата го издърпа и той застана на селския път – джобовете, ботушите, раницата и фуражката му бяха пълни с пари. – Какво ще правиш с това огниво? – попита той. – Не е твоя работа – отвърна вещицата. – Нали си получи парите. Дай ми сега огнивото! – Дрън-дрън! – каза войникът. – Казвай веднага какво ще правиш с него, или ще измъкна сабята и ще ти отрежа главата. – Няма да кажа! – отвърна вещицата. И тогава войникът є отсече главата. Тъй свърши тя, а войникът завърза всичките пари в престилката, метна я като бохча на рамо, сложи огнивото в джоба си и се запъти към града. Градът бе чуден, войникът отседна в най-хубавия хан, поръча си най-скъпата стая и храната, която обичаше, защото сега бе богат и разполагаше с толкова много пари. Прислужникът, който му лъскаше ботушите, си помисли, че беше смешно толкова богат господин да носи такива стари ботуши. На следващия ден войникът си купи и ботуши, и нови дрехи. Сега той стана изискан господин и хората му разказаха за живота в града, за краля, както и за красотата на кралската дъщеря. – Къде мога да я видя? – попита войникът. – Никъде не можеш да я видиш – беше отговорът. – Тя живее в голям меден дворец, заграден с много стени и кули! Никой, освен кралят, не може да ходи при нея, защото е предречено, че ще се омъжи за най-прост войник, а на краля това не му харесва. – Ех, да можех да я видя! – помисли си войникът, но това, разбира се, никой не можеше да му позволи. Войникът заживя весело, ходеше на театър, разхождаше се в Кралската градина и раздаваше на бедните много пари. Той все още помнеше какво е да нямаш никакви пари. Сега бе богат, обличаше се красиво и имаше много приятели, които казваха, че е много добър, че е истински кавалер, и на войника това му харесваше. Но тъй като всеки ден харчеше, а не печелеше нищо, накрая остана с малко пари и се наложи да се премести от хубавото си жилище в мъничка стаичка чак на тавана, сам да си лъска ботушите, да ги кърпи с губерка, а и никой от приятелите му не идваше на гости, тъй като трябваше да се изкачват толкова много стълби. Беше тъмна вечер. Войникът нямаше пари за свещ, но си спомни, че заедно с огнивото, което бе взел от кухото дърво, имаше и едно парченце восък. Той го намери, но когато удари огнивото и от кремъка изскочиха искри, вратата се разтвори и кучето с очи, големи като чаени чаши, което бе видял долу под дървото, застана пред него и каза: – Какво ще заповяда господарят? – Чудна работа – каза си войникът, – интересно огниво; значи, мога да си пожелая каквото и да било! Донеси ми пари! – обърна се той към кучето и хоп!, то изчезна и почти мигновено се върна с една голяма торба, пълна с пари в устата си. Войникът разбра колко хубаво бе това огниво! Удареше ли с него един път, появяваше се кучето от сандъка с медните пари, удареше ли два пъти, пристигаше онова със сребърните пари, а щом удареше три пъти, дотичваше кучето, което имаше злато. Войникът се премести отново в хубавото си жилище, облече се пак красиво и всичките му приятели веднага си спомниха за него и отново го за- обичаха. Един ден той си помисли колко е нелепо, че не може да види принцесата. Всички твърдяха, че е невероятно красива, но какво от това, след като никога не напускаше големия меден дворец с многото кули. Не беше ли възможно все пак да я види? Войникът удари огнивото и кучето с очи колкото чаени чаши се появи. – Вярно, че е посред нощ – каза войникът, – но много ми се иска да видя принцесата поне за минутка! Кучето изчезна през вратата и преди войникът да се усети, видя четириногото да се връща с принцесата, заспала на гърба му. Беше толкова красива, че не можеше да остане незабелязана: това беше истинска принцеса и войникът не се сдържа и я целуна. Веднага след това кучето върна принцесата в замъка. На сутринта, докато кралят и кралицата пиеха чай, тя им разказа за странния си сън с куче и един войник. Тя бе яздила кучето, а войникът я бе целунал. – Хубава история – каза кралицата. На следващата нощ една стара придворна дама щеше да бди над принцесата, за да разбере историята наистина ли е била сън, или нещо друго. Войникът умираше от желание да види отново принцесата, така че през нощта кучето пак пристигна, грабна я и хукна с всички сили, но старата придворна дама нахлузи чифт гумени ботуши и се спусна след тях. Като видя, че изчезнаха в една голяма къща, тя взе парче тебешир и нарисува на вратата голям кръст. След това отиде да си легне, а кучето се върна с принцесата. То обаче забеляза, че на вратата имаше кръст, взе тебешир и нарисува кръстове на всички врати в града. Това си беше голяма хитрост: придворната дама не можеше да намери къщата на войника, тъй като сега на всички врати имаше кръстове. Рано сутринта пристигнаха кралят и кралицата, старата придворна дама и всички офицери, за да видят къде бе ходила принцесата. – Там е била! – каза кралят, като видя първата врата с кръст. – Не там, а там, скъпи съпруже! – каза кралицата, която бе забелязала друга врата с кръст. – И тук има, и там има – завикаха всички, като показваха кръстове на вратите. И така те разбраха, че нищо нямаше да намерят. Кралицата обаче бе много умна жена, тя можеше и други неща, освен да се вози в карета. Взе голямата си златна ножица, наряза копринен плат на парчета и уши малка спретната торбичка; напълни я с дребни елдени зърна, завърза я на гърба на принцесата и след това сряза в нея малка дупчица, така че зрънцата да се ръсят по пътя. През нощта кучето пристигна отново, грабна принцесата на гръб и хукна с нея при войника, който толкова я обичаше, че нищо не желаеше повече от това да е принц, за да може да я вземе за жена. Кучето изобщо не забеляза как зърната се поръсиха по пътя от замъка, та чак до прозореца на войника, където то се покатери заедно с принцесата. На сутринта кралят и кралицата видяха къде е била дъщеря им, и войникът бе затворен в тъмницата. Сега вече я загази. Ех, че беше тъмно и скучно, а на всичко отгоре на следващия ден щяха да го обесят. Не беше шега работа, а и огниво- то беше забравил в хана. На сутринта той видя през решетките на едно малко прозорче, че хората бързат към края на града, за да гледат как ще го бесят. Чу и барабаните, видя и маршируващи войници. Хора тичаха насам-натам; един обущарски чирак с кожена престилка и чехли се носеше в такъв галоп, че единият му чехъл излетя към стената, откъдето войникът гледаше през решетките. – Ей, чираче, не бързай – извика войникът, – бесенето няма да за- почне, преди аз да дойда. Би ли отишъл до къщата, където живеех, да ми донесеш огнивото? Ще ти дам четири скилинга. Но си плюй на петите! На чирака много му се искаше да спечели тия четири скилинга и запраши за огнивото, донесе го на войника и така, сега ще ви разкажа какво стана. На края на града беше издигната голяма бесилка, а около нея се бяха струпали войници и сто хиляди души. Кралят и кралицата седяха на красиви тронове точно срещу съдията и Кралския съвет. Войникът стоеше вече горе на стълбата, но тъкмо преди да му надянат примката на шията, той извика, че всеки престъпник, преди да понесе наказанието си, има право на едно безобидно желание. На него толкова много му се иска да изпуши лула тютюн за последен път на тоя свят. Кралят не пожела да му откаже, войникът извади огнивото да запали, чатна го един, два, три пъти и всичките кучета се появиха, кучето с очи колкото чаши, онова с очи колкото воденични колела и третото – с очи колкото Кръглата кула. – Помогнете ми да не ме обесят! – заповяда войникът и кучетата се спуснаха към съдиите и Кралския съвет, грабнаха един за краката, друг – за носа, и ги хвърлиха толкова нависоко, че като паднаха, те се пръснаха на парчета. – Аз не ща! – извика кралят, но най-голямото куче хвана и него, и кралицата и ги подхвърли след всички други; войниците се изплаши- ха, народът завика: – Войниче, стани ни крал и вземи красивата принцеса! След това те качиха войника в кралската карета, трите кучета танцуваха и викаха \"Ура!\", момчетиите свиреха с пръсти, а войниците отдаваха чест. Принцесата излезе от медния замък и стана кралица, което много й хареса! Сватбата продължи осем дни, а кучетата бяха поканени на трапезата и се кокореха с големите си очи.", "date": "2017.12.23", "title": "Откъс от \"Огнивото\" на Ханс Кристиан Андерсен"}
{"url": "https://www.dnevnik.bg/photos/2017/12/23/3085890_fotogaleriia_karla_bruni_na_50_g/", "text": "Днес манекенката, певица и първа дама на Франция (2008-2012) Карла Бруни навършва 50 години. Бруни е родена на 23 декември 1967 г. в много богато, но и много музикално семейство. Баща й Алберто Бруни Тедески (1915-1996) е композитор на италиански опери, както и един от собствениците на концерна за автомобилни гуми \"Пирели\".", "date": "2017.12.23", "title": "Фотогалерия: Карла Бруни на 50 г."}
{"url": "https://www.dnevnik.bg/sport/2017/12/23/3103131_oshte_11_ruski_sportisti_poluchiha_dojivotni_nakazaniia/", "text": "Международният олимпийски комитет (МОК) наложи доживотни наказания на още 11 руски спортисти. Те са признати за виновни в нарушаване на антидопинговите правила по време на зимните олимпийски игри в Сочи през 2014 г. Наказаните са ски бегачите Никита Крюков, Александър Бессмертних и Наталия Матвеева, състезателите по фигурно пързаляне Иван Скобрев и Артьом Кузнецов, бобслеистите Людмила Удобкина и Максим Белугин, хокеистките Татяна Бурина и Ана Шчукина и състезателите по спускане с шейни Татяна Иванова и Алберт Демченко. Те са дисквалифицирани от състезанията, в които са участвали, резултатите им са анулирани, а медалите им се отнемат, съобщи дисциплинарната комисия на МОК. Наказанията влизат в сила, считано от игрите в Сочи през 2014 г. Демченко спечели два медала от домашната олимпиада, а Иванова, Крюков и Бессмертних завоюваха по едно сребърно отличие. Четиримата и останалите седем наказани нямат право повече да участват в олимпийски игри. С последните санкции общият брой на руските участници в Сочи, които получиха доживотни наказание, достигна 43. Другите трима са били разследвани, но са оправдани, съобщиха от МОК. Наказанията са следствие от повторния анализ на допинг пробите от Сочи, който олимпийският комитет започна след разкритията за държавно спонсорирана система за използване, разпространение и прикриван на допинг.", "date": "2017.12.23", "title": "Още 11 руски спортисти получиха доживотни наказания"}
{"url": "https://www.dnevnik.bg/bulgaria/2017/12/23/3103133_komisiiata_za_potrebitelite_dade_suveti_kak_da_se/", "text": "Много хора ще отсъстват от домовете си за по-продължителен период от време заради струпването на повече почивни дни около Коледа. За да се намали консумацията на електрическа енергия, Комисията за защита на потребителите даде няколко съвета как да се спести от сметките за ток. Основната препоръка е преди път всеки да прегледате всички уреди и да оставите включени само тези, които е наложително да работят. В случай, че сте решили да прекарате празничните почивни дни у дома, експертите имат няколко бързи и практични съвета как да пестите енергия от осветлението, отоплението и при приготвянето на храната за празниците. Ето съветите на комисията за пестене на електрическата енергия: Празникът предполага още светлина – от полилеите и настолните лампи до електрическите украси. И все пак, не оставяйте осветлението включено там, където не се ползва. Гасете лампите, когато излизате от стаята за по-дълго. Имайте предвид и това, че енергоспестяващите крушки използват 75% по-малко енергия от останалите, но твърде честото включване и изключване скъсява живота им. Повечето дни у дома обикновено допълнително товарят сметките ни за отопление. Има няколко прости правила, за да спестите. От КЗП препоръчват да дръпнете завесите рано сутрин, за да влиза повече слънце, както и да се затворят всички прозорци и врати. Когато ползвате отоплителен уред, неговият размер трябва да съответства с размера на помещението. Ако затворите вратите към хладните стаи като кухни, бани и перални помещения, можете да намалите със 75% загубата на топлина в дома си. Посрещнето на Бъдни вечер и Коледа у дома най-вероятно ще бъде свързано с приготвянето на повече ястия за празничната трапеза. Има трикове, с които да се спести както електрическа енергия, така и време. Можете да намалите разхода на ток, като планирате преди да сготвите замразени храни. Специалистите препоръчват да извадете храната от фризера предната вечер и да я оставете да се размрази в хладилника. В случай, че трябва да варите вода, използвайте точно толкова, колкото ви е нужно. Ако е необходимо по-малко количество, електрическият чайник е най-добрият избор, тъй като на него му трябва по-малко ток в сравнение с котлоните. Когато готвите на котлон, използвайте този, който най-точно съвпада с диаметъра на тенджерата или тигана. При готвене на по-малки количества, ползвайте малки готварски уреди като електрически тиган, например. Те се нуждаят от до 3 пъти по- малко енергия. В тенджерите под налягане храната се приготвя около 3 пъти по-бързо. Ако можете, гответе най-вече с поставен капак – по-бързо и ефективно е, твърдят от КЗП. Поставянето на капак и използването в максимална степен на тенджери под налягане позволява икономия на електроенергия до 20 на сто, отчитат експертите. При готвене на фурна, спестете енергия и от подгряването й. Храната, чието приготвяне отнема повече от час, може да бъде сложена в студена фурна. Докато готвите, старайте се да не отваряте фурната прекалено често – всеки път тя ще губи от 50 до 100°С от температурата си. За всички ястия, изискващи готвене повече от 45 минути, можете да изключите фурната 10 минути преди оставащото време. Тя ще задържи температурата си, стига да не я отваряте. Така ще спестите до 20 на сто от сумата, която се заплаща за електроенергията, използвана за нейната работа. И още нещо – можете да намалите фурната с 20°C, когато приготвяте ястия в керамични или стъклени съдове. Тези материали задържат по-добре топлината, затова с тях е нужна по-малко енергия.", "date": "2017.12.23", "title": "Комисията за потребителите даде съвети как да се пести електрическа енергия в празничните дни"}
{"url": "https://www.dnevnik.bg/razvlechenie/2017/12/23/3103114_kolednite_praznici_v_televizionniia_efir/", "text": "е приготвила селекция от комедийни и празнични филми, сериали, детски програми, циркови спектакли и концерти от всякакво естество - от естрада, през поп до класическа музика. Всеки един от дните има различен концерт. На 23-ти е Хилда Казасян и Биг бенда на БНР. През деня на 24 декември националната телевизия ще излъчи концерт на Искра Радева, Йорданка Христова, Маргарита Хранова и дует \"Ритон\", а вечерта - спектакълът, посветен на 50 години на сцена на групата \"Щурците\". На 25-ти БНТ ще излъчи \"Българската Коледа - благотворителен спектакъл под мотото \"В подкрепа на спасения детски живот.\" На следващия ден ще има концерт на Орлин Горанов и приятели. А в неприсъствения 27 -ми декември е спектакълът на Роси Кирилова - 35 години на сцена. Сред детските филми е анимацията Мадагаскар. Семейните филмови заглавия включват \"Моисей\", \"Коледна сватба\", \"Декемврийска булка\".  На 23-ти срещу 24-ти БНТ ще излъчи награждавания с 5 \"Оскар\"-а. \"Златен глобус\" и БАФТА филм на Мартин Скорсезе \"Изобретението на Хюго\". Би Ти Ви На 24-ти декември Би Ти Ви ще излъчи коледната комедия \"Четири Коледи\" и \"Определено може би\". На Коледа по традиция по обяд зрителите ще мога да видят \"Сам вкъщи\", а вечерта английската романтична комедия \"Наистина любов\". На следващия ден - 26-ти декември Би Ти Ви ще излъчи филмът \"Снежанка и ловецът\". На 27-ми зрителите ще могат да видят английския филм \"Въпрос на време\". Нова телевизия Другата национална телевизия е заложила на много филми. На 23-ти декември телевизията ще излъчи приключенския филм \"Макс\" и екшън-комедията \"Холивудски ченгета\". На 24-ти декември през деня зрителите ще могат да видят романтичната комедия \"Ваканцията\", а вечерта ще има концерт от участниците от \"X Factor\", след което следва комедията \"Колкото толкова\". На Коледа зрителите ще могат да видят \"Дъщерята на Дядо Коледа 2\", както и \"Българската Коледа - благотворителен спектакъл под мотото \"В подкрепа на спасения детски живот\". В деня след Коледа телевизията ще излъчи анимацията \"Замръзналото кралство\". На последния неприсъствен 27 декември зрителите ще могат да видят приключенския екшън \"Костенурките нинджа\". ", "date": "2017.12.23", "title": "Коледните празници в телевизионния ефир"}
{"url": "https://www.dnevnik.bg/sport/2017/12/23/3103135_marsel_hirsher_dostigna_49_pobedi_v_svetovnata_kupa/", "text": "Австриецът Марсел Хиршер спечели 49-ата си победа в Световната купа по ски алпийски дисциплини. Носителят на големия кристален глобус за последните шест години триумфира в четвъртия слалом за сезона, който се състоя в Мадона ди Кампилио. Хиршер спечели в италианския зимен център след изключително оспорвана битка с швейцареца Лука Аерни и норвежеца Хенрик Кристоферсен. Тримата бяха разделени само от пет стотни от секундата в крайното класиране. Австриецът даде най-доброто време в първия манш - 48.46 секунди. Руснакът Александър Хорошилов се нареди втори с пасив от 0.23 сек. Аерни допълни тройката с изоставане от 0.37 сек., а Кристоферсен беше пети на 0.49 сек. Швейцарецът и норвежецът направиха страхотен втори манш и бяха на път да откраднат победата от големия фаворит. Хиршер обаче успя да удържи преднината си. Той финишира с общо време 1:39.79 мин. като изпревари Аерни с четири стотни и Кристоферсен с пет стотни. Много силно второ преминаване по трасето направи и швейцарецът Даниел Юле, който завърши четвърти с изоставане от седем стотни. Хорошилов не успя да се възползва от добрата си позиция в първия манш, след като не успя да завърши втория. Хиршер спечели четвъртата си победа за сезона и общо 22-а в дисциплината слалом. С 49-те си спечелени състезание в Световната купа той заема четвъртото място във вечната класация. 28-годишният австриец изостава с една победа от италианеца Алберто Томба и с пет от сънародника си Херман Майер. Рекордьор с 86 победи е шведът Ингемар Стенмарк. С днешния успех Хиршер излезе начело в генералното класиране за Световната купа. Той събра 534 точки след 13 от 37-те състезания за сезона. Кристоферсен е втори с 500 точки, следван от сънародниците си Аксел Лунд Свиндал с 374 и Шетил Янсруд с 345. В битката за малкия кристален глобус в слалома води Хиршер с 320 точки и аванс от 35 точки пред Кристоферсен. Матс Олсон е трети със 198 точки, а четвърти е Алекси Пинтюро със 180.", "date": "2017.12.23", "title": "Марсел Хиршер достигна 49 победи в Световната купа"}
{"url": "https://www.dnevnik.bg/zdrave/2017/12/23/3103134_obiaven_e_turg_za_kupuvane_na_400_lineiki_i/", "text": "Управляващият орган на Оперативна програма \"Региони в растеж\" 2014 – 2020 г. обяви процедура за купуване на 400 линейки и модернизация на спешните центрове, съобщи пресцентърът на регионалното министерство. Бенефициент на безвъзмездната финансова помощ на обща стойност 163.5 млн. лв. е Министерство на здравеопазването. В рамките на крайния срок на процедурата - 30 март 2018 г., Министерството на здравеопазването ще кандидатства за закупуване на 400 линейки, оборудвани със съвременна медицинска апаратура, и за обновяване на 27 центъра за спешна медицинска в областните градове с техните 170 филиала и 6 изнесени екипа. С изпълнението на проекта се очаква цялостно реформиране на спешната медицинска помощ, с което ще се подобри значително качеството на здравната услуга и ще се осигури по-ефективна здравна инфраструктура. \"Всички лица на територията на България ще имат равнопоставен достъп до медицинска помощ при спешни състояния в съответствие с най-добрите европейски практики и изисквания за своевременност, достатъчност, качество и безопасност\", се казва още в съобщението на регионалното министерство. Насоките за кандидатстване са обявени на  интернет страницата на оперативната програма . ", "date": "2017.12.23", "title": "Обявен е търг за купуване на 400 линейки и модернизация на Спешната помощ за 163.5 млн. лв."}
{"url": "https://www.dnevnik.bg/citat_na_deniia/2017/12/23/3103158_citat_na_denia_bulgariia_vinagi_e_bila_mashteha_za/", "text": "България винаги е била мащеха за българите в чужбина, но със сегашното управление мисля, че ставаме и баща, и майка. Това заяви вицепремиерът Валери Симеонов пред \"Фокус\". Повод за коментара му стана откриването на нова въздушна линия по маршрута София – Одеса. Той припомни, че  лично се е ангажирал  с това и изрази задоволство, че това се е случило. \"Нашата работа е малко повече да обръщаме внимание на тези общности, защото те генерират едни истински българи, носители на традиционните български ценности, които, за съжаление, в България започнаха да поизбледняват\", каза още Симеонов.", "date": "2017.12.23", "title": "Цитат на деня: България винаги е била мащеха за българите в чужбина, но сега е и баща, и майка"}
{"url": "https://www.dnevnik.bg/kultura/2017/12/23/3095157_otkus_ot_decata_na_diktatorite_na_jan-kristof_brizar_i/", "text": "Да се родиш в семейство на диктатор – наказание или благословия? Голяма част от историята на XX век може да бъде разказана през делата на диктаторите. Обожавани и ненавиждани, те слагат своя отпечатък върху съдбите на цели народи. Но какви са били в дома си и как са отглеждали децата си? Журналистът Жан-Кристоф Бризар и историкът Клод Кетел хвърлят различен поглед върху историята на XX век, проследявайки живота на децата на някои от най-известните диктатори на изминалото столетие в книгата си \"Децата на диктаторите\". XX век – векът на световните войни и на диктаторите, определили съдбите на редица нации във всички краища на планетата. Немалка част от историята на миналия век е тясно свързана, дори писана, от деспотични диктатори, чиито имена все още всяват страх у милиони хора по света, а някои от наследниците им управляват с желязна ръка и днес. Едновременно боготворени и ненавиждани, диктаторите оставят трайния си отпечатък върху съдбите на цели народи, но дали са така жестоки и безкомпромисни у дома? Какви са били спрямо децата и семейството си? Как са отглеждали и възпитавали отрочетата си? Отговори на тези въпроси получаваме от децата – законни или извънбрачни – на Йосиф Сталин, Бенито Мусолини, Франсиско Франко, Мао Дзъдун, Николае Чаушеску, Аугусто Пиночет, Фидел Кастро, Саддам Хюсеин, Муамар Кадафи, Башар ал-Асад, Александър Лукашенко, Франсоа Дювалие, Мохамед Реза Пахлави, Ким Ир Сен и последвалите го Кин Чен Ир и Ким Чен Ун, Жан-Бедел Бокаса, Жозеф-Дезире Мобуту (по-известен като Мобуту Сесе Секо) и Хосни Мубарак. В книгата \"Децата на диктаторите\" журналистът Жан-Кристоф Бризар и историкът Клод Кетел публикуват историите на тези привилегировани очевидци на изключителни исторически събития. Бризар и Кетел се обръщат към различни специалисти по съответните диктатури – историци, геополитолози и опитни репортери, за да оформят отделните глави в изданието. Мнозина от тях са живели във въпросните страни и все още често ги посещават. Те или разглеждат жизнения път на всички деца на даден диктатор, или избират някое конкретно дете в зависимост от мястото му в семейството и отношенията с баща му. За да съберат информация от първа ръка, понякога т.нар. автори на книгата се срещат с близки на семейството на диктатора – както поддръжници, така и противници. Действителните истории на децата на тези диктатори – как са живели, докато бащите им са диктували живота на нациите си, а и след това, когато вече не са били привилегировани, дори напротив – със сигурност ще изненадат мнозина. Това, което не бива да забравяме, е, че голяма част от тези деца са още живи и са наши съвременници. Защото миналото е още тук, а как гледаме на него, до голяма степен определя настоящето и бъдещето. В предговора на изданието съставителите обобщават: \"Тези деца са били привилегировани очевидци на исторически събития. Споделяли са личните мигове на хората, опитали да оформят XX век по свой вкус. Кой по-добре от тях би могъл да предложи нов поглед към мъжете, често представяни като чудовища\", допълвайки: \"едновременно вкоренени в миналото и решително обърнати към настоящето, съдбите на тези мъже и жени рядко са разглеждани задълбочено. Но повечето от тях още са живи и не крият мнението си.\" Книгата е в превод от френски език на Гергана Стойчева. Корицата е дело на Фиделия Косева. Жан-Кристоф Бризар е известен репортер, специалист по геополитика от близо двадесет години. Работил е за \"Нешънъл Джиографик\" десетина години, от 2008 г. прави репортажи и документални филми за френската телевизия най-вече за диктатурите (Китай, Северна Корея, Туркменистан, Либия, и т.н.). Клод Кетел е историк, бивш научен директор на Мемориала в Кан. Наскоро публикува \"Десантът в Нормандия for Dummies\" (Le Debarquement pour les Nuls – 2014) и \"Ужасяващият доктор Петио, луд или виновен?\" (L’Effrayant Docteur Petiot, fou ou coupable? –2014). Откъс от \"Децата на диктаторите\", Жан-Кристоф Бризар и Клод Кетел (съставители) Странният клан на Кастро oт Хакобо Мачовер Фидел Кастро се противопоставя на преврата на генерал Батиста през 1952 г. Хвърлен е в затвора, после освободен след по-малко от две години. Избира изгнанието заедно с по-малкия си брат Раул. През декември 1956 г. се връща тайно на острова, за да свали диктатурата. След две години партизанска война Фидел Кастро прогонва Батиста и взима властта през януари 1959 г. През 1960 г. САЩ налага ембарго срещу Куба. Фидел Кастро национализира всич ки големи компании и забранява свободната търговия. Възцаряват се бедност и оскъдица, а емиграцията към Съединените щати достига своя пик. През юли 2006 г. здравето на Фидел се влошава и в крайна сметка той подава оставка през февруари 2008 г. от поста на държавен глава, който преминава към Раул. Фидел Кастро се е женил два пъти и е имал много любовници. Приписват му над десет деца – както законни, така и извънбрачни... В началото си животът на Фидел Кастро е хаотичен и оставя у него трайни следи. Майка му е много набожна, но не и образец на добродетели и вярност. Баща му е жесток и необразован мъж от Галисия, забогатял в Куба. Малкият Фидел се ражда, докато майка му все още е само любовница на баща му и негова готвачка. Така че Фидел е копеле, трябва да бъде скрит, за да се избегне скандал. Дори го дават в друго семейство, далеч от хорските очи. Баща му го припозна ва едва през 1943 г., когато младежът е 17-годишен. Затова не е чудно, че Фидел има някои задръжки по отношение на семейството. \"Фидел е нашият баща\", вика Раул Кастро пред събралите се офицери през юни 1989 г., тридесет години след кубинската революция... Това е наистина е образът, който Лидер Максимо иска да се запечата в съзнанието на народа и на света: единствената му спътница е кубинският народ и неговите деца са кубинците, разбира се. Фиделито, раздвоен между баща си и новото си семейство Фидел все пак опитва семейния живот. През 1948 г. се жени за Мирта Диас Баларт, момиче от семейство, което става много влиятелно при режима на Батиста. На следващата година вече е горд баща на момченце – Фиделито. Но Мирта, омъжила се за Фидел преди началото на борбата му срещу диктатурата, изобщо не споделя революционните убеждения на мъжа си. През юли 1953 г. за нападението на казармите Монкада в Сантяго де Куба, при което има десетки загинали, Фидел е осъден на петнадесет години затвор. Помилван е през 1955 г., едва след деветнайсет месеца. На конгреса на Кубинската република само един глас е против помилването, дадено от Батиста – гласът на Рафаел Диас Баларт, влиятелен член на правителството и... шурей на Фидел! Ето защо не е изненада, че Мирта подава молба за развод през 1953 г. Лесно получава попечителство над детето, от което Фидел бързо се е отегчил, и се премества временно в Маями с него. Фидел не е съгласен, иска да вземе сина си повече от страх от политическото влияние на семействотона съпругата си, отколкото от истинска бащина любов. Нещастният Фиделито преживява три отвличания: родителите му се редуват да го отмъкват. Първо Фидел иска от бившата си съпруга да му даде детето за седмици. Тя се съгласява – голяма грешка! Фидел отказва да го върне. Но вместо да се занимава с него, предпочита да го повери на близки приятели. Отчаяна, Мирта също организира отвличане. През 1956 г., по време на разходка в парк в Мексико, трима въоръжени мъже отвличат детето и го предават на майка му. Накрая Фидел го взима за постоянно през 1959 г., след като партизанската война и революцията приключват. Фидел вижда голямо бъдеще за Фиделито. Естествено, кубинският лидер позира с него пред фотографите. Дори си играят с войничета в апартамента, който Кастро заема в хотел \"Хилтън\" (сега хотел \"Хабана либре\") в столицата малко след идването си на власт. Но скоро започва да го крие и детето почти не се появява в медиите. Особено след като през януари 1959 г. Раул, полубратът на Фидел, е посочен за официален наследник, в случай че Фидел бъде застинат от нещастие. Според Хуан Санчес Рейналдо, бивш офицер от личния ескорт на Команданте, Фиделито живее повече при Раул, когото чувства по-близък от Фидел. Именно под името Хосе Раул момчето е изпратено да учи в университета \"Ломоносов\" в Москва. Неколцина служители на КГБ са натоварени с безопасността му. Когато се прибира у дома, Фиделито е назначен за директор на Комисията по атомна енергия. Но бързо е уволнен по неизвестни причини – баща му извършва тайни маневри. Накрая синът е поставен под домашен арест в края на 90-те години. Повече от четиридесет години Фиделито, законният голям син, наследникът, за когото мечтае всеки добър диктатор, е заложник на баща си. Може би защото се е осмелил да поддържа отношения с майка си, която е в изгнание в Мадрид от 1959 г., но след 2006 г., след заболяването на Фидел, посещава Куба за дълги периоди? И все пак на 65 години Фиделито остава това, което винаги е бил: добър син, смазан от бащината фигура на Лидер Максимо. Без да таи гняв, той продължава безрезервно да идеализира всемогъщия си баща. Дори се опитва да му подражава физически, като си пуска брада. И се въздържа от всякаква критика. Невъзможно е да се каже дали всичко това е искрено, или Фиделито просто иска да си спести проблеми... Алина, трън в петата на Лидер Максимо Докато е все още с първата си съпруга Мирта, Фидел среща Нати Ревуелта, която вече е омъжена. От страстната им и тайна любов през 1956 г. се ражда Алина Фернандес, която Фидел не припознава. \"Копеле като мен\" и \"възвишена и далечна фея\" по думите на самата Алина. Невъзможна двойка, смазана от изискванията на властта, в чиято сянка расте. Съпругът на Нати, доктор Фернандес, се съгласява да осинови детето, но скоро заминава в изгнание в САЩ, за да избяга от режима. За да се увери, че детето наистина му е дъщеря, Фидел праща една от своите полусестри да го разгледа. Бенките и родилно петно зад коляното потвърждават, че Алина е Кастро. След като се уверява, Фидел отива от време на време да я вижда, но тя не знае, че й е баща. Когато става десетгодишна, бавачката разкрива истината и майка й може само да потвърди признанията: тя е дъщеря на Фидел. \"В този момент почувствах облекчение, че не съм дъщеря на \"гусано\", на \"червей\", както поддръжниците на Кастро наричаха изгнаниците – казва Алина. – Не може да се каже, че Фидел беше баща, когото виждах рядко. Постоянно го гледахме по телевизията...\" – добавя саркастично тя. Всъщност Кастро вижда дъщеря си от време на време, в зависимост от настроението си. Забравя я, после внезапно си помня за съществуването й и се появява по своя собствен начин. Един ден решава да й подари нещо за рождения й ден: с рязък жест й връчва кукла със своя образ, облечена в маслиненозелени дрехи! Но не целува Алина – никога няма и да я целуне. Въпреки че Алина вижда рядко истинския си баща, все пак има право на редки привилегии. Част от следването й е в във Франция, в пансиона в Сен Жермен ан Ле, когато майка й е изпратена в Париж като дипломат в кубинското посолство. Там научава френски и все още го говори идеално. Щом се връща в Хавана, Алина постъпва в училище, в което учат децата на номенклатурчиците. Чувства се неудобно в това училище за привилегировани, в тази атмосфера на преструвки до такава степен, че бунтарката съобщава на баща си от висотата на четиринадесетте си години намерението си да напусне страната. Фидел, разбира се, й отказва това право. Но тя твърдо е \"решила да не живее в затворено и изолирано мяс то, без книги, без свободна преса, без дрехи, без въображение, без пари, заобиколена от шпиони и където трябваше да чакаш три часа на тротоара, за да получиш къшей хляб\", както казва в едно интервю. Алина моли за помощ Раул, полубрата на Фидел, \"винаги на разположение на семейството\". Постепенно в душата на момичето се настанява съмнението. Съученици, прия тели и познати понякога й дават писма, които да занесе на баща си. Любопитната Алина накрая прочита посланията до Фидел и тогава открива всички оплаквания на острова. \"Хората мислеха, че съм пратеница. Това беше другата страна на монетата.\" Накрая неизбежното се случва – майка й Нати изпада в немилост. Колкото и да се придържа към Партията и да работи неуморно в министерствата на режима, тя е отхвърлена. \"Кастро се отнасяше към нея много по-добре, когато беше курвата на брадатковеца, отколкото когато се превърна в бившата изгора на Командате\" – пише Алина през 1998 г. в автобиографията си (\"Фидел, баща ми\"). Тогава трудно понася \"двойния стандарт\" в собственото си семейство, който отчита съществуването й, но пренебрегва майка й. Наистина в очите на всички Алина остава \"дъщерята на\". Въпреки че, неспособен на каквато и да е емоция, на какъвто и да е жест на привързаност към Алина, както и към всички останали свои деца, Фидел я кара да го нарича Команданте и в никакъв случай татко. Алина добре си е научила урока – днес го нарича Кастро! В продължение на години Алина, непризнатата дъщеря, прави всичко възможно да събуди бащиния инстинкт на Фидел. Напразно. Колкото и лудории да прави, Кастро не реагира. Но все така противоречиво Фидел е ревнив и със собственическо чувство към дъщеря си. През 1980 г., когато Алина се влюбва в мексикански дипломатичес ки съветник и иска да пътува по света с него, баща й остава непреклонен – тя никога няма да напусне страната с \"чужденец\". Много се страхува и че тя никога няма да се върне. Тогава тя се омъжва тайно за своя мексиканец. Но след няколко седмици съпругът, уплашен, постоянно наблюдаван от тайните служби на Кастро, бяга от Куба. Алина, изцяло подвластта на отсъстващия, но всемогъщ баща, изпада в редица нервни сривове и страда от анорексия – до такава степен, че скоро вече тежи не повече от 40 килограма. Алина се възстановява бавно. Работи като манекенка в Хавана. И през 1993 г. най-накрая се осмелява да направи немислимото. Качва се тайно, с перука и с испански акцент, на борда на самолет на авиокомпания \"Иберия\" в посока Мадрид. Бягството й е внимателно подготвено от организация на изгнаници в Испания, както и от бившия политически затворник Армандо Валадарес, който е успял да напусне острова след повече от двадесет години зад решетките. Дъщерята на Алина Мумин напуска Куба по-късно след международна кампания в нейна защита. След години на изгнание Алина се премества в Маями, в сърцето на Малката Хавана, историческия квартал на антикастризма. От Маями, където живее и до днес, тя редовно се появява в пресата и по радиото. Изразява категорично позицията си срещу режима и пътува по света, за да настоява за демокрация в страната си. Не се колебае да обвинява баща си и чичо си за тиранията, която налагат над кубинците. От всички деца на Фидел тя единствена се е осмелявала и продължава да се осмелява да въстава срещу своя родител! Алина все пак се връща в Куба през лятото на 2014 г., за да навести умиращата си майка. За това е критикувана от някои от изгнаниците – наистина безброй са онези, които така и не са получили разрешение да се върнат, за да видят за последен път родителите си в края на живота им.", "date": "2017.12.23", "title": "Откъс от \"Децата на диктаторите\" на Жан-Кристоф Бризар и Клод Кетел"}
{"url": "https://www.dnevnik.bg/skorost/2017/12/23/3100638_modelite_na_mini_shte_se_predlagat_s_avtomatik_s_dva/", "text": "Автомобилите МИНИ от моделите хеч с три врати, хеч с пет врати и кабрио ще се предлагат и със седемстепенната автоматична трансмисия с два съединителя, съобщиха от компанията. Тя се отличава с екстремно бързи превключвания, висок комфорт при смяна на предавките и оптимизираната ефективност. Трансмисията се комбинира с подбрани двигатели като алтернатива на серийната шестстепенна механична скоростна кутия. Управлението на скоростната кутия с два съединителя се извършва с оформен по нов начин скоростен лост. То е електронно и след избиране на режима на шофиране, лостът се връща в изходната си позиция. Паркинг-спирачката пък се включва чрез натискане на бутона Р. От позиция D чрез придвижване на селектора наляво може да бъде активиран режимът S (от \"спорт\"). Какво представлява и как работи Конструктивният принцип на скоростната кутия с два съединителя е взет директно от моторните спортове. Също като на състезателната писта тя осигурява динамични ускорения, тъй като при възходящото превключване няма прекъсване в подаването на мощност. Дори при постоянно натиснат педала на газта, управлението на трансмисията избира моментите на превключване за части от секундата и то, по начин по който след смяната на предавката винаги са на разположение идеалните обороти на двигателя за добро ускорение. Това е възможно благодарение на специфичната конструкция на скоростната кутия с два съединителя. Тя съчетава две отделни трансмисии в един корпус. Основният елемент са двата охлаждани с масло съединителя, от които единият отговаря за четните предавки (2, 4, 6), а другият за нечетните (1, 3, 5, 7), както и за предавката за заден ход. По време на шофиране единият от двата съединителя е винаги затворен, а другият отворен. При възходящо респективно низходящо превключване те се активират последователно, като отварянето на първия съединител става успоредно със затварянето на втория. Ако например МИНИ ускорява на трета предавка, подаването на мощност се извършва чрез съответния съединител и трансмисията на нечетните предавки. В същото време управлението на трансмисията вече е осигурило включването на следващата необходима предавка – в случая четвърта – на трансмисията, отговаряща за четните предавки. За възходящо превключване е необходимо само отваряне на съединителя на трета предавка и затваряне на този за четвърта. И двете се извършват едновременно, без прекъсване на подаването на мощност и за толкова кратък период, който при механична скоростна кутия би бил достатъчен най-много за натискане на педала на съединителя. Интелигентно превключване За да може винаги да е готова с подходящата за следващото превключване предавка, електронното управление на новата скоростна кутия с два съединителя постоянно анализира желанията на водача и ситуацията на пътя. Оценяват се положението на педала на газта, оборотите на двигателя, скоростта и режима на шофиране. Повишеният спрямо серийната механична шестстепенна скоростна кутия брой на предавките се отразява положително както на спортния дух, така и на комфорта на возене. Седемте предавки на скоростната кутия с два съединителя позволяват по-голям диапазон от предавателни числа и намаляват промените на оборотите между отделните предавки. В режим S превключванията на предавките се извършват при по-високи обороти на двигателя, като при него във всеки един момент може да се мине и към ръчно управление. Чрез късо движение на скоростния лост напред се превключва низходящо, при леко дърпане на лоста, се включва следващата по-висока предавка. Свързаността на управлението на трансмисията с опционалната навигационна система адаптира стратегията на превключването към ситуацията на пътя. Така например, при приближаване до остър завой или кръстовище, своевременно се превключва низходящо, за да може за намаляването на скоростта да се използва спирачният ефект на двигателя. При преминаване през два следващи бързо един след друг завоя, включената по-ниска предавка се задържа, с което се предотвратяват ненужните превключвания, а на излизане от завоя винаги е на разположение идеалната за ускорение предавка. Също като при конвенционалните автоматични трансмисии с хидротрансформатор, скоростната кутия с два съединителя има и функция \"пълзене\", която позволява потегляне без натискане на педала на газта. За пълно ползване на инерцията Автоматичната скоростна кутия позволява и безмоторно движение. При него двигателят се отделя от задвижването, когато водачът отнеме газта. По този начин колата може да се движи по инерция, с обороти на празен ход, при минимален разход на гориво, без скоростта му да бъде намалявана от спирачния ефект на двигателя. В зависимост от оборудването на автомобила с навигационна система респективно асистиращи системи активирането на функцията за безмоторно движение може да се адаптира още по-прецизно към ситуацията на пътя. Ако например въз основа на данните от навигационната система или от камерите се разпознае необходимост от спиране, тъй като автомобилът се приближава към кръстовище или движещ се отпред автомобил, функцията за безмоторно движение не се активира, за да може спирачният ефект на двигателя да се използва за намаляването на скоростта.", "date": "2017.12.23", "title": "Моделите на МИНИ ще се предлагат с автоматик с два съединителя"}
{"url": "https://www.dnevnik.bg/sport/2017/12/23/3103153_bulgarskite_shtangi_okonchatelno_biaha_globeni_s_250/", "text": "Спортният арбитражен съд в Лозана наложи окончателна глоба от 250 хиляди долара на Българската федерация по вдигане на тежести (БФВТ) заради допинг скандала от 2015 г., когато  целият национален отбор беше хванат с допинг. Решението идва след три дела и близо тригодишна съдебна битка между българските щанги и Международната федерация по вдигане на тежести (IWF). Съдът в Лозана удовлетвори частично искането на двете страни, след като преди това два пъти се произнасе в полза на българската федерация. Първоначално международната федерация наложи глоба от 500 хиляди долара за 11-те положителни допинг проби за анаболния стероид станозол. Освен това българските щангисти не бяха допуснати до летните олимпийски игри в Рио де Жанейро. Българската федерация обжалва с твърдението, че треньорите и състезатели нямат вина Три независими проверки в лабораториите в Хамбург и Кьолн показаха, че станозолът е попаднал в тялото на българските щангисти заради замърсена партида на хранителната добавка \"Трайбест\".  В началото на 2016 г. съдът в Лозана отмени глобата, тъй като тя е била наложена от президента на IWF Tамаш Аян, а той няма такива правомощия. Забраната за участие в Рио обаче остана. Международната федерация веднага наложи нова санкция от 500 хиляди долара, но съдът в Лозана отново я отмени. От БФВТ съобщиха, че съдът е уважил само частично аргументите, че българските щангисти са станали жертва на чужда небрежност.", "date": "2017.12.23", "title": "Българските щанги окончателно бяха глобени с 250 хиляди долара"}
{"url": "https://www.dnevnik.bg/kultura/2017/12/23/3103165_viatur_rabota_i_poshtalyonut_vzeha_nai-golemite/", "text": "Анимационният филм \"Вятър работа\" и документалният \"Пощальонът\" взеха двете най-големи награди от фестивала \"Златен ритон\".  След година отсъствие Националният филмов център възобнови  през 2017 г. фестивала, който е единственият, предназначен конкретно за документално и анимационно кино. Журито с председател Павлина Желева - кинокритик и продуцент и членове - режисьорите Андрей Слабаков, Владимир Андреев и Настимир Цачев и художникът Вихра Григорова присъдиха голямата награда \"Златен ритон\" за най-добър анимационен филм на \"Вятър работа\" за концептуалната и артистична визия и общочовешкото послание. Филмът е продуциран от \"Канцелария филм\" ООД, сценарист е Христо Ганев, а режисьор и художник-постановчик - Анри Кулев. Голямата награда \"Златен ритон\" за най-добър документален филм отиде при \"Пощальонът\", който е продукция на Making Movies OY (Финландия), Еlemag Pictures (Германия) и \"Соул Фууд\" (България). Призът бе заради детайлното и задълбочено проследяване еволюцията на главния герой в сложния и противоречив съвременен свят. Фестивалът се проведе от 16 до 22 декември в Пловдив с участието на общо 90 филма. Повече четете  тук .", "date": "2017.12.23", "title": "\"Вятър работа\" и \"Пощальонът\" взеха най-големите награди на фестивала \"Златен ритон\""}
{"url": "https://www.dnevnik.bg/skorost/2017/12/23/3103170_ot_sofiia_kum_provinciiata_potegliat_nad_300_hiliadi/", "text": "Засилен предпразничен трафик се очаква днес на магистралите \"Хемус\" и \"Тракия\", на изходите на София, както и на международния път Е-79, съобщава Би Ти Ви. По данни на \"Пътна полиция\" за Коледа само от столицата към различни части на страната поемат над 300 000 автомобила. Към обяд в цялата страна движението по пътищата е спокойно, информира телевизията. Няма задръствания или тапи, уверяват от полицията. Спокойно е и на граничните пунктове. По-интензивен е само трафикът на \"Капитан Андреево\". Пред \"Фокус\" шефът на столичната Пътна полиция Тенчо Тенев заяви, че очаква 100 хил. автомобила да напуснат днес София. Допълва, че до момента не са установени сериозни нарушения на пътя, а трафикът постепенно се засилва. От МВР съобщават, че работят при пълна мобилизация, като има екипи на всички ключови места. Патрулите ще са с пуснати сигнални лампи, за да се забелязват отдалеч и да респектират нарушителите. От пътната агенция заявиха, че са спрели всички ремонти на големите автомагистрали, така че да не затрудняват движението по празниците. От неделя пътната полиция акция срещу превишената скорост и употребата на алкохол и наркотици. От там съветват шофьорите да спазват по-голяма дистанция и да карат със съобразена скорост.", "date": "2017.12.23", "title": "От София към провинцията потеглят над 300 хиляди коли"}
{"url": "https://www.dnevnik.bg/sport/2017/12/23/3103155_shampionut_goldun_steit_uoriurs_izleze_nachelo_v_nba/", "text": "Шампионът \"Голдън стейт уориърс\" записа единадесета поредна победа и излезе начело в Западната конференция на Националната баскетболна асоциация (НБА). \"Войните\" спечелиха със 113:106 срещу \"Лос Анджелис лейкърс\" у дома. В същото време досегашният лидер \"Хюстън рокетс\" претърпя неочаквано домакинско поражение със 118:128 срещу другия отбор от Ел Ей - \"Клипърс\". \"Голдън стейт\" записа 26-ата си победа от 32 мача през сезона и вече е отборът с най-добри показатели в цялата лига. \"Хюстън\" има 25 спечелени срещи при същия брой загуби - шест. Другият отбор, достигнал 25 победи, е лидерът в Източната конференция \"Бостън селтикс\" (26-9). Кевин Дюрант беше най-полезен за успеха на \"Голдън стейт\" срещу \"Лейкърс\". Той завърши с 33 точки, седем асистенции, седем борби, четири чадъра и две откраднати топки, като вкара девет от 20-те си стрелби от игра и 12 от 13-те от наказателната линия. Страхотен мач изигра и новобранецът Джордън Бел, който отново получи титулярно място в отсъствието на контузения Заза Пачуилия. 22-годишното крило записа първия си дабъл-дабъл в НБА - 20 точки и 10 борби, като се отчете с два ключови коша в последните 2:45 минути. Дреймънд Грийн, който пропусна последните четири мача на \"войните\" заради контузия, се завърна с 13 точки, 11 борби и седем асистенции. Клей Томпсън добави 16 точки, а Омри Каспи се включи от пейката с десет точки за 19 минути. Възстановяващият се от контузия в глезена Стеф Къри направя загрявка с отбора, но пропусна седми пореден двубой. За \"Лейкърс\" поредния си силен мач изигра новобранецът Кайл Кузма. Той завърши с 27 точки и 14 борби при 60% успеваемост в стрелбата от игра (9 от 15), включително три тройки от шест опита. Другият новобранецът в титулярния състав на \"езерняците\" - Лонзо Бол, добави 24 точки, пет асистенции и пет борби. \"Лейкърс\" допусна 19-а загуба за сезона от 30 мача и заема единадесетото място в Западната конференция. Тимът от Ел Ей изостава с пет победи от осмия \"Ню Орлиънс хорнетс\", който затваря зоната за плейофите. \"Езерняците\" се изправиха срещу шампиона на НБА за втори път в последните четири дни. Предишната среща беше много по-драматична и завърши 116:114 след продължение.", "date": "2017.12.23", "title": "Шампионът \"Голдън стейт уориърс\" излезе начело в НБА след 11-а поредна победа"}
{"url": "https://www.dnevnik.bg/sviat/2017/12/23/3103173_naselenieto_na_zemiata_shte_dostigne_76_mlrd_dushi_v/", "text": "Населението на света се очаква да достигне близо 7.6 милиарда в началото на следващата година. Това обявиха от Германската фондация за световното население, съобщава БТА. Институтът очаква хората на Земята да станат 7 591 541 000 на 1 януари. През последната година световното население се е увеличило с 83 милиона. Броят на хората в Африка се очаква да нарасне особено бързо в идните десетилетия. Според прогнозите населението на континента ще се удвои от 1.26 на 2.53 милиарда до 2050 г.", "date": "2017.12.23", "title": "Населението на Земята ще достигне 7.6 млрд. души в началото на 2018 г."}
{"url": "https://www.dnevnik.bg/sviat/2017/12/23/3103206_obilni_snegovaleji_v_gurciia_zatrudniavat_dvijenieto/", "text": "Във връзка с обилните снеговалежи в Гърция, движението на автомобили е затруднено в отделни части на страната, информира българското външно министерство. Това засяга участъци в окръзите: - Драма, Родопи, Флорина, Пелас и Арта на област Западна Македония - Тракия, Арголида, Аркадия в област Пелопонес, Етолия и Ахея в област Ахарне - Евия, Фтиотида, Евритания в Централна Гърция - Кардица и Магнисия в област Тесалия. В района на столицата Атина ситуацията е под контрол с изключение на затворени участъци на ул. \"Пендели\" в посока Неа Макри. Поради лоши метеорологични условия, към момента, са затворени пристанищата в Рафина и Лаврио, а един кораб от пристанище Пирея до Цикладите е отменен. За някои по-малки пристанища рейсовете се осъществяват след решение на капитана на плавателния съд. Към момента остават затворени периферни пътища, като основните пътни артерии може да се считат за нормално проходими в зимни условия. Засега в посолството в Атина не са са постъпвали сигнали от български граждани за възникнали проблеми във връзка с пътната обстановка. Очакванията на метеоролозите са за влошаване на времето през следващите часове.", "date": "2017.12.23", "title": "Обилни снеговалежи в Гърция затрудняват движението на автомобили в някои части на страната"}
{"url": "https://www.dnevnik.bg/sviat/2017/12/23/3103235_za_deset_meseca_emigrantite_sa_pratili_15_mlrd_leva_v/", "text": "Само за 10 месеца - до края на октомври, българите зад граница са пратили близо 1.5 млрд. лв. на близките си в страната, информира Investor.bg на база на данните за платежния баланс на Българска народна банка (БНБ). Точната сума от януари до края на октомври 2017 г. е 750 млн. евро. За сравнение за същия период на миналата година емигрантите са изпратили с 10 млн. евро по-малко - 740 млн. евро. Само за октомври към България са били преведени малко над 71 млн. лв. От началото на година най-слабият месец е бил август, когато паричните преводи на работниците в чужбина са 66.2 млн. евро. Най-много средства идват от българите в САЩ, Испания и Гърция. Данните на БНБ обаче отчитат само парите, изпратени по банков път и чрез дружества за парични трансфери. Не е известни сумите, които влизат в страната в брой или какви стоки, купени зад граница, идват в България.  Средствата, които емигрантите пращат на семействата си тук, до преди няколко години надвишаваха многократно размера на преките чуждестранни инвестиции в страната, припомня сайтът. Сега тенденцията леко се обръща. От януари до октомври в българската икономика са влезли чуждестранни инвестиции в размер на 855,5 млн. евро, показват предварителните данни на БНБ. Те намаляват с над 6.2% в сравнение със същия период на миналата година, когато бяха 912.8 млн. евро.", "date": "2017.12.23", "title": "За десет месеца емигрантите са пратили 1.5 млрд. лева в България"}
{"url": "https://www.dnevnik.bg/sport/2017/12/23/3103240_siti_produlji_da_tvori_istoriia_sus_17-a_poredna/", "text": "Манчестър сити\" продължи да твори история в английския футбол след бляскаво представяне и разгромна домакинска победа с 4:0 срещу \"Борнемут\". \"Гражданите\" записаха 17-ата си поредна победа във Висшата лига и събраха 55 точки от 57 възможни. \"Сити\" се откъсна с цели 14 точки пред най-близкия си преследвач - \"Манчестър юнайтед\", който тази вечер гостува на \"Лестър\". Авансът на лидера пред шампиона \"Челси\" вече е 16 точки, а \"Ливърпул\" и \"Арсенал\" изостават съответно с 35 и 34 точки. \"Гражданите\" правят най-добрия старт на сезона и най-дългата победна серия в историята на английския футбол серия. Освен това те достигнаха рекордно бързо границата от 60 гола във Висшата лига и имат рекордно добра голова разлика след 19 изиграни мача - 60:12. \"Сити\" стана вторият отбор в историята на английския елит, който достига границата от сто гола за една календарна година. Небесносините имат два мача на разположение, за да подобрят рекорда на \"Ливърпъл\" - 106 гола през 1982 г. Серхио Агуеро беше избран за играч на мача срещу \"Борнемут\", след като отбеляза два гола и направи изключителна асистенция за Рахим Стърлинг. Влезлият като резерва Данило реализира четвъртото попадение. Агуеро откри резултата в 23-ата минута на двубоя на \"Етихад\". Домакините отнеха топката в близост до наказателното поле на съперника, а Фернандиньо направи страхотно центриране за Агуеро, който се измъкна зад защитата и с глава преодоля вратаря Асмир Бегович. \"Сити\" почти не даваше възможност на гостите да разиграват топката и едва в края на полувремето се наложи Едерсон да се намесва. Вратарят излезе много предвидливо, за да пресече извеждащо подаване към Калъм Уилсън. Осем минути след почивката Стърлинг уби интригата в мача с втори гол. Давид Силва намери Агуеро пред дъгата на наказателното поле, а аржентинецът с едно докосване направи брилянтен извеждащ пас за Стърлинг. Английският национал пусна топката под плонжа на Бегович и отбеляза 12-ото си попадение за сезона. В 79-ата минута Бернардо Силва достави отлично центриране от левия фланг към вратарското поле, а Агуеро изпревари закъснелия с излизането си Бегович и прати топката в мрежата с глава - 3:0. Шест минути по-късно Данило оформи крайния резултат. Той се разписа само четири минути след влизането си в игра, след като беше изведен зад защитата от Стърлинг и с изстрел с левия крак по земята намери близки ъгъл на вратата. \"Борнемут\" записа трета поредна загуба и седми последователен мач без победа във Висшата лига. \"Черешките\" се озоваха в зоната на изпадащите с 16 точки от 19 мача. С по-лош актив са само \"Уест бромич\" (14 т.) и \"Суонзи\" (13 т.). \"Нюкасъл\", който започна кръга сред изпадащите, сложи край на серия от девет поредни мача без победа. \"Свраките\", които записаха четири загуби в предишните си четири двубоя, спечелиха драматична победа с 3:2 при гостуването на \"Уест хем\".", "date": "2017.12.23", "title": "\"Сити\" продължи да твори история със 17-а поредна победа и 100 гола през 2017 г."}
{"url": "https://www.dnevnik.bg/photos/2017/12/23/3103239_snimka_na_denia_evoljuciiata_na_edna_zvezda/", "text": "Това, което прилича на цветна феерия в космоса, е кадър от телескопа Хъбъл. Снимката беше разпространена от НАСА и е образ на звездата NGC 6326. Кадърът показва планетарна мъглявина. Това е сравнително кратка фаза от еволюцията на 95% от звездите (включително и Слънцето), при която червените гиганти се превръщат в бели джуджета. Тези космически обекти се виждат като малки пръстеновидни или дископодобни светли мъглявини, трудно различими от другите звезди, характерни с прости очертания и резки краища.", "date": "2017.12.23", "title": "Снимка на деня: Еволюцията на една звезда"}
{"url": "https://www.dnevnik.bg/bulgaria/2017/12/23/3103244_ako_es_poiska_ot_bulgariia_zdravi_institucii_borisov/", "text": "Според лидера на Движение \"Да, България\" Христо Иванов, ако Брюксел поиска изграждане на здрави институции в България, т.е. настоява за реални реформи, това неизменно ще доведе до слизане на премиера Бойко Борисов от власт. По думите му ЕС трябва да осъзнае, че неговата сигурност започва от българските граници.  \"Ние сме коридор, винаги сме били коридор, населението на тези земи винаги е било коридор. Целта на всяка, образно казано, империя е била то да пази проходите на въпросната империя. Или иначе казано - имперската поща да мине, и оттам нататък какво правят хората тук - просто да внимават да е тихичко, може да смърди, но да е тихо\", обясни Иванов в коментар пред телевизия Би Ай Ти. Според него обаче европейският политически елит е дезориентиран. \"Няма голяма световна империя, стъпила на тези територии, чието разпадане да не е започнало именно от Балканите. Така че ЕС трябва се събуди и да разбере, че сигурността на съюза се осигурява на нашите граници. Става дума за това да има институции, с които могат да се правят общи политики по сигурност и да се споделя класифицирана информация. Ясно е, че в момента с България не може да се споделя класифицирана информация и го знам, защото съм бил и министър и вицепремиер\", допълни Иванов. По думите му Брюксел трябва да разбере, че трябва да отстоява именно тук своя периметър на сигурност. \"Европа трябва да поиска от България здрави институции, което неизменно ще доведе до бързото сваляне на Борисов\", коментира Иванов. Според него пътят към това ще мине през промяна на политическата ситуация. \"Ако има променена ситуация, под което имам предвид – ако Брюксел има настояване за реални реформи\" ще стане ясно, че \"Пеевски не може да играе тази роля, която има в България\". \"Това неизменно ще доведе до слизане на Борисов от власт, защото те са скачени съдове\", допълни бившият правосъден министър. Той обаче мисли, че реформите трябва да бъдат поискани от ЕС и НАТО.", "date": "2017.12.23", "title": "Ако ЕС поиска от България здрави институции, Борисов ще падне от власт, обяви Христо Иванов"}
{"url": "https://www.dnevnik.bg/video/2017/12/23/3103245_video_produljenieto_na_mjuzikula_mamma_mia_izliza_na/", "text": "Десет години след успеха на екранизацията на мюзикъла   на 27 юли 2018 г. екран излиза неговото продължение. Този път действието се развива и преди, и след историята, разказана в първия филм, а от песните на АВВА са добавени няколко нови. Първият видео клип на   бе разпространен в петък и разкрива, че освен Аманда Сейфрид, Мерил Стрийп, приятелките ѝ Кристин Барански и Джули Уолтърс, както триото Колин Фърт, Пирс Броснан и Стелан Скарсгорд участват още Лили Джеймс (като младата Донна, героинята на Стрийп) и Шер. Ново е и мястото на снимките - хърватският остров Вис (Иса или Лиса), макар във филма да си остава версията, че това е гръцкият остров Калокаири. Десетилетия наред - между 50-те и края на 80-те години на миналия век, Вис е почти безлюден, тъй като на него е имало база на югославската армия. Това е съхранило природата и чара му, включително закътаният в дълбок скалист залив Стинива с малък плаж, обявен през 2016 г. за най-добрият в Европа.", "date": "2017.12.23", "title": null}
{"url": "https://www.dnevnik.bg/sviat/2017/12/23/3103251_hristiian_mickovski_beshe_izbran_za_predsedatel_na/", "text": "Християн Мицковски беше избран за председател на ВМРО-ДПМНЕ на днешния извънреден конгрес на опозиционната македонска партия, който се проведе във Валандово. От общо 438 делегати гласуваха 428, като 376 подкрепиха него, а десет бюлетини бяха невалидни, съобщава БТА. Той беше единственият кандидат за председателския пост. Досега беше генерален секретар на ВМРО-ДПМНЕ. Християн Мицковски е относително нов в партията и обществеността. Той е професор в Машинния факултет в Скопие, назначен бе за директор на електрическата компания ЕЛЕМ, а от 2015 г. до смяната на властта бе съветник на премиера Никола Груевски по въпросите на енергетиката. Той заменя на лидерския пост именно Груевски. Той подаде оставка по-рано този месец.", "date": "2017.12.23", "title": "Християн Мицковски беше избран за председател на ВМРО-ДПМНЕ"}
{"url": "https://www.dnevnik.bg/biznes/2017/12/23/3103250_v_bulgariia_niama_bebeshki_hrani_sus_salmonelni/", "text": "Въпреки че в България не е внасяно адаптирано мляко, което да съдържат салмонелни бактерии, френската компания \"Лакталис\" (Lactalis) и българският ѝ представител са решили да изтеглят три продукта, стигнали българския пазар.  Целта на мярката е осигуряване на безопасността  на консуматорите и предприемане на максимални предпазни мерки. Това са продукти, произведени от фабрика Creon след 15 февруари 2017г. До българския пазар са стигнали следните продукти: 1. Селиа Девелоп 1 (CELIA Develop 1), опаковка 900г, партиди 17С0012605, 17С0012908 и 17С0013428; 2. Селиа Девелоп 2 (CELIA Develop 2), опаковка 900г, партида 17С0012907; 3. Селиа Девелоп 3 (CELIA Develop 3), опаковка 900г, партиди 17С0012963 и 17С0013648. Потребителите, които имат от тези продукти могат да ги върнат на търговеца, от който са ги закупили, уточняват от Българската агенция по безопасност на храните. На 10 декември 2017 г. френските власти  забраниха продажбата на мляко за бебета и още няколко бебешки храни, произвеждани от компанията \"Лакталис\" за Франция и чуждестранни пазари. В България нямаше доставени засегнати партиди. Забраната бе предприета, поради установено наличие на салмонела в храните. Френското министерство на икономиката и финансите публикува списък с над 600 партиди, които бяха забранени за консумация.", "date": "2017.12.23", "title": "В България няма бебешки храни със салмонелни бактерии, но \"Лакталис\" изтегля всичките си продукти"}
{"url": "https://www.dnevnik.bg/photos/2017/12/23/3103243_fotogaleriia_maniiata_po_diado_koleda_zavladia_sveta/", "text": "Хора, облечени като Дядо Коледа, тичат по време на коледно състезание във Венеция.", "date": "2017.12.23", "title": "Фотогалерия: Манията по Дядо Коледа завладя света"}
{"url": "https://www.dnevnik.bg/sviat/2017/12/23/3103255_sud_osvobodi_ukraina_ot_56_mlrd_dulg_kum_gazprom/", "text": "Арбитражният съд в Стокхолм взе окончателно решение в спора между \"Газпром\" и украинската \"Нафтогаз\", според което Украйна няма да връща на руския гигант 56 млрд. долара по клаузата \"вземаш или плащаш\" за договора за периода 2009-2017 година. Освен това Украйна няма да плаща на Русия за газа, който тя е доставяла на контролираните от подкрепяните от Москва сепаратисти в части от Донецка и Луганска области. За периода от януари 2015 г. до края на юни 2017 г. става дума за близо 1.2 млрд. долара, съобщи на 30 юни Алексей Милер, ръководител на \"Газпром\". Съдът постановява също, че вместо 41.8 млрд. куб. м руски газ годишно, Украйна ще е длъжна да закупува 5 млрд. куб. м през 2018 г. и 2019 г., колкото е преценено, че е фактическата необходимост, а не колкото е записано в договора. От ноември 2015 г. \"Нафтогаз\" спря за купува директно от \"Газпром\" и премина към закупуване на газ от европейски доставчици, част от който са т.нар. реверсивни доставки на руски газ. Сега Стокхолмският арбитраж определя, че украинците трябва да купуват от Русия над 10 пъти по-малко от обема от 52 млрд. куб. м газ, които бяха записани в договора през 2009 г. В действителност \"Нафтогаз\" спря да купува тези количества още при президента Виктор Янукович. През 2014 г., когато Москва анексира Крим и започна кризата в Източна Украйна, намалението бе вече над 44% спрямо 2013 г. Затова при подаването на иска \"Газпром\" определи на 37 млрд. долара украинския дълг и глоба за периода 2012-2016 година. Текстът на решението по иск от 2014 г., заемащо близо 700 страници, още не е публикуван и затова информацията за него идва от компаниите, като и двете го тълкуват като победа. Украинците твърдят, че общият ефект за тях е спестяване на 75 млрд. долара, но крайният резултат ще стане известен в края на февруари 2018 г. Тогава в Стокхолм се очаква решението по втори иск, засягащ преноса на руски газ през Украйна. \"Газпром\" изтъква, че правилото \"вземаш или плащаш\" не е отменено, а само е променен срокът за действието му - за оставащите две години до края на 2019 г., както и че \"Нафтогаз\" е задължен да плати над 2 млрд. долара за вече доставен газ. На украинците е отказано преразглеждане на цената за газа в периода май 2011 - април 2014 година. Освен това не е удовлетворено искането на \"Нафтогаз\" да се анулира клаузата за предплащане на горивото за същия период, по което бяха преведени 14 млрд. долара. Руската страна смята за своя победа и това, че спрямо договора няма да действа нито украинското, нито европейското антимонополно законодателство. Това означава, че няма как да бъдат изпълнени заплахите на Киев да си компенсира средства като сложи ръка върху активи на \"Газпром\" в Украйна. Най-големият риск за \"Газпром\" е, че в Стокхолм е създаден прецедент на европейски съд за преразглеждане клаузите на действащ договор и се дава основание и на други държави да поискат същото за собствените си договори с руснаците. Решението на арбитражния съд може да се оспорва пред апелативен съд в Швеция. Двете компании не са съобщавали дали ще се възползват от такава възможност, която ще удължи процеса с още няколко месеца.", "date": "2017.12.23", "title": "Съд освободи Украйна от $56 млрд. дълг към \"Газпром\""}
{"url": "https://www.dnevnik.bg/istorii_na_denia/2017/12/23/3103256_nai-chetenoto_v_dnevnik_seks_porno_i_milicionerskata/", "text": "1.  Да ни е честита новата милиционерска държава  - 19 162 прочитания 2.  Франция спаси \"порно на 232 години\", като го обяви за национално богатство  - 17 962 прочитания 3.  Който иска секс в Швеция, ще трябва изрично да пита партньора, предвижда законопроект  - 17 703 прочитания 4.  Кои университетски специалности носят най-високи заплати (графика)  - 15 669 прочитания 5.  Спряхме работа заради един некадърник на държавен пост, обяви шефът на \"Свилоза\"  - 12 885 прочитания 6.  Игнажден е, започват коледните празници  - 12 473 прочитания 7.  Данъчен служител е прострелян в автомобила си в София (допълнена в 15:19 ч.)  - 12 083 прочитания 8.  \"Тойота\" поема ускорен курс към електромобили  - 11 825 прочитания 9.  Полицейските синдикати са на път да издействат увеличение на заплатите и на шефовете си (допълнена)  - 11 580 прочитания 10.  Брюксел въвежда строг контрол върху цигарите  - 11 409 прочитания", "date": "2017.12.23", "title": "Най-четеното в \"Дневник\": Секс, порно и милиционерската държава"}
{"url": "https://www.dnevnik.bg/sviat/2017/12/23/3103236_predi_kraia_na_2018_g_shveicariia_triabva_da_spre/", "text": "Швейцария трябва да спре субсидирането на износа на един от най-известните си продукти - шоколада, преди края на 2018 година, за да изпълни решение на Световната търговска организация, предаде ДПА, цитирана от БТА.  Правителството още отсега търси начини този продукт да не стане недостъпен в чужбина. Берн обмисля мерки за намаляване на разходите за суровините за производителите. \"Ако всички въври по план, не вярвам цените на шоколада да се повишат\", заяви пред ДПА Урс Фюрер, президент на асоциацията на производителите на шоколад в Швейцария.", "date": "2017.12.23", "title": "Преди края на 2018 г. Швейцария трябва да спре субсидирания износ на шоколад"}
