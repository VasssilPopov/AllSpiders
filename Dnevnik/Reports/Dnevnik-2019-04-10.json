{"url": "https://www.dnevnik.bg/sport/2019/04/10/3417782_purva_pobeda_na_old_traford_dobliji_barselona_do/", "text": "Барселона\" спечели първа победа като гост на \"Манчестър юнайтед\" в своята история и се доближи до полуфиналите на Шампионската лига. Автогол на Люк Шоу в 12-ата минута даде аванс на каталунците преди реванша на \"Олд трафорд\" на 16 април. \"Барселона\" имаше две равенства и две загуби в досегашните си четири официални мача срещу \"Юнайтед\" на \"Олд трафорд\". Успехът тази вечер запъти испанския шампион към първо участие в полуфиналите на Шампионската лига от 2015 г., когато спечели за пети път най-силния клубен турнир. \"Юнайтед\" игра агресивно и имаше добри моменти в хода на мача. Тимът на Оле Гунар Солскяр обаче беше прекалено беззъб във финалната третина на терена и завърши без точен удар за цялата среща. За пръв път от 2005 г. \"червените дяволи\" записват двубой без изстрел във вратата на съперника в Шампионската лига. Тогава рекордьорът по титли на Англия отстъпи с 0:1 срещу \"Милан\" в осминафиналите. \"Барселона\" също сътвори твърде малко в атакуващ план, но имаше късмет да поведе рано. В 12-ата минута Меси се измъкна зад защитата вляво от врата и центрира към далечната греда за Суарес. Уругваецът стреля с глава, топката се отби в Люк Шоу и се озова в мрежата. Тимът на Ернесто Валверде подходи прагматично след ранното попадение и опита да контролира мача с продължително владение на топката. Каталунците показаха слабости, но футболистите на \"Манчестър юнайтед\" така и не се възползваха. \"Беше много трудно. Трябваше да положим много усилия, за да спечелим. През първото полувреме ни натиснаха сериозно, през второто - също. Трябваше да играем солидно в защита. Вкарахме ранен гол, Филипе Коутиньо можеше да отбележи втори през първото полувреме. След почивката също имахме едно-две положения. Малките детайли решиха мача\", каза централният защитник на \"Барселона\" Жерар Пике, който беше избран за играч на мача. \"Ранният гол ни даде спокойствие. След това опитвахме да играем, но имаше сериозен натиск както от играчите на \"Юнайтед\", така и от трибуните. След като видяхме какво се случи на ПСЖ, няма как да се чувстваме сигурни (за класирането за полуфиналите). ПСЖ постигна още по-добър резултат тук (2;0), но видяхме какво стана в Париж. Всичко се случва във футбола. \"Манчестър юнайтед\" е велик клуб и винаги може да те обърне. Трябва да сме много концентриране\", каза още бившият играч на \"червените дяволи\". В другата среща, която се игра по същото време, \"Аякс\" и \"Ювентус\" също оставиха развръзката за реванша след равенство 1:1 в Амстердам. Кристиано Роналдо изведе \"старата госпожа\" напред в последната минута на първото полувреме, а Давид Нерес изравни секунди след почивката. Роналдо, който успя да се възстанови навреме за мача, отбеляза 125-ия си гол в Шампионската лига. Това се случи точно 12 години след като португалецът се разписа за пръв път в най-силния клубен турнир в света. Попаденията на петкратния носител на \"Златната топка\" в директните елиминации вече са 64. Той има повече, отколкото втория и третия в класацията взети заедно - Лионел Меси (42) и Томас Мюлер (21).", "date": "2019.04.10", "title": "Първа победа на \"Олд трафорд\" доближи \"Барселона\" до полуфиналите"}
{"url": "https://www.dnevnik.bg/sviat/2019/04/10/3417625_migrantskite_kervani_kum_sasht_privliakoha_i_nova/", "text": "Исел Рохас отложил мечтата си да напусне Куба, когато САЩ прекратиха щедрата имиграционна политика към жителите на острова. Но видял по кубинската телевизия репортаж за мигрантските кервани, насочващи се от Централна Америка към САЩ миналата година и съзрял нова възможност. Една януарска сутрин той се събудил и казал на съпругата си, че най-после е готов. След петнайсет дни вече е заминал. \"Ако те могат да го направят, защо и ние да не можем?\", каза Рохас, 48-годишен земеделец от източния град Олгин, спомняйки си сцените с млади мъже и семейства масово пътуващи към мексиканско-американската граница. Сега Рохас чака да кандидатства за убежище в САЩ в мексиканския граничен град  Сиудад Хуарес , който се е превърнал в магнит за кубинските мигранти. Политическите репресии и мрачната икономическа перспектива продължават да са основният мотив, привеждан от кубинците за имигрирането им от намиращия се под комунистическо управление остров, враг на САЩ в епохата на студената война. Но някои в Сиудад Хуарес казват, че новините за потоци от мигранти също ги мотивират, като оставят впечатлението, че САЩ приемат мигранти. От началото на миналата година  мигрантските кервани  станаха честа мишена на американския президент Доналд Тръмп, който подкрепя по-строга имиграционна политика. Критиците му казват, че изявленията на президента за \"керваните\", включително поредица от гневни послания в \"Туитър\", по някаква ирония са увеличили групите с мигранти и са направили реклама на даването на убежище, като възможен начин да се получи законен статут. \"Човекът, провокирал репортажа и повдигнал въпроса с керваните, е Доналд Тръмп\", каза Тонатиу Гийен, ръководител на Националния институт по миграцията на Мексико по местното радио миналата седмица. Присъединяването на кубинци към тези потоци увеличава натиска за вече препълнените мигрантски центрове и  граничните власти в Мексико и САЩ . Повече от 100 00 души са били заловени или са се представили пред властите през март, съобщи в петък Белия дом, като отбеляза, че това е най-големият брой за цяло десетилетие. Тръмп заплаши да затвори границата, или да наложи мита на Мексико като ответна мярка. Нещо повече, някои казват, че по-твърдата линия на Тръмп към отношенията с Куба е допринесла за усещането на отчаяние на икономически слабия и строго контролиран остров. Белият дом и кубинското правителство засега не бяха намерени за коментар. Институтът по миграция на Мексико също отказа да коментира. \"Третирани като всички останали\" Подобно на Рохас, много кубинци, достигнали Северно Мексико през последните месеци, са се придвижвали в по-малка група, а керваните не са фактор за онези, които са напуснали Куба. Но керванът от 2600 мигранти, който понастоящем е спрян от властите в Южно Мексико, най-големият тази година, включва десетки кубинци. Мексикански имиграционни служители казаха, че в петък са върнали със самолет близо 60 кубинци обратно в родината им. В Сиудад Хуарес, кубинците съставляват от 75 до 80 процента от близо 3600 мигранти, намиращи се в града, каза Енрике Валенсуела, директор на държавната комисия за населението. Срокът за чакане за убежище е около два месеца, казват директори на мигрантски центрове. Перипетиите илюстрират новата реалност: кубинците повече не се радват на същите предимства, който някога са имали в американската имиграционна система. \"За първи път тази година кубинците са третирани като всички останали\", каза Уилфредо Алън, базиран в Маями адвокат, работещ с кубински мигранти, и добави: \"Специалната вратичка за кубинците вече е затворена\". През 2017 г.  американският президент Барак Обама  сложи край на политиката \"мокър крак, сух крак\", която позволяваше на кубинци, стигнали до американска земя да останат, но заловените в морете бяха връщани в родината им, което доведе до намаляване на имиграцията от острова. През първите пет месеца на фискалната 2019 г. 6289 кубинци се явиха на граничните пунктове на мексиканско-американската граница без документи за самоличност. Този брой е на път да надхвърли двойно общия брой за цялата фискална 2018 г. според данни на служба \"Митници и гранична охрана\" на САЩ. Въпреки че  кубинците  като цяло имат малко по-добри шансове за получаване на убежище от централноамериканците, защото разказите им за политическо преследване често са по-убедителни, успехът не им е гарантиран, каза Алън. Алън пресмята, че само 20 до 30 процента от кубинските му клиенти ще преодолеят процедурата. Това послание не е стигнало до онези в Сиудад Хуарес, много от които са продали колите, фирмите и домовете си, за да финансират пътуването. Някои от тях буквално са заложили всичко на карта. \"Те казват, че сме с предимство, че (САЩ) ще ни приемат под една или друга форма\", каза Рохас, който е продал почти половината от добитъка си, и добавя: \"Те винаги ни приемат\". Нов маршрут Онези кубинци, които са имали късмета да получат американска виза, например, за да се видят със семействата си, могат да заминат напълно законно и могат да кандидатстват за временно пребиваване след като прекарат една година в САЩ. За повечето обаче, стигането до САЩ не е лесна задача. Дори преди политиката \"мокър крак, сух крак\" да бъде спряна, кубинците започнаха да изнамират нови маршрути, като летят до страни от Централна и Южна Америка с облекчени визови изисквания, а след това се насочват на север. Само няколко страни като Гвиана не изискват визи за кубинци. Миналата година Панама облекчи режима на пътувания за кубинци, пристигнали да пазаруват, като създаде още един изход за мигранти от острова за достигане до Централна Америка. Много от тях са разтревожени от дългите срокове за изчакване на одобрение, казват директори на мигрантски центрове, и са все по-загрижени за безопасността си, след съобщения за изчезвания на кубинци в Мексико. Единици напускат центровете, казаха 10 мигранти в интервюта. Експерти не очакват в обозримо бъдеще притокът на  кубински мигранти  да отслабне. Обама улесни пътуванията на американци до острова, което доведе до създаване на нови предприятия. Но тези пари секнаха, след като Тръмп затегна правилата, каза Педро Фрейре, адвокат, който изучава американско-кубинските отношения. Нещо повече, постепенното отваряне на частния сектор в Куба отприщи съпротива от страна на консерваторите, което създава главоболия за дребния бизнес, каза Фрейре. Достигането до САЩ ще е краят на дълги перипетии за Рейналдо Рамирес, 51-годишен строителен предприемач от западния град Хагуей Гранде. От 2006 г. той се опитва седем пъти и все не успява да стигне Флорида с лодка, включително в деня, в който Обама отмени политиката \"мокър крак, сух крак\". Новият маршрут е не по-малко труден. След като долетя в Гвиана през септември Рамирес и съпругата му трябваше да прекосят пеша Дариенския район - отдалечен участък от джунгла между Панама от Колумбия. След първия опит панамските власти ги депортираха в Колумбия и те се принудиха да повторят прехода. Рамирес пристигна в Сиудад Хуарес преди около три седмици, а стотици кандидати за убежище са пред него на опашката. Но той усеща, че е близо до целта си. \"Почти постигнах целта си, американската си мечта\", каза той. /БТА", "date": "2019.04.10", "title": "Мигрантските кервани към САЩ привлякоха и нова вълна кубинци"}
{"url": "https://www.dnevnik.bg/politika/2019/04/10/3417726_cvetan_cvetanov_stana_neshtaten_parlamentaren/", "text": "Бившият председател на парламентарната група на ГЕРБ Цветан Цветанов вече е нещатен парламентарен сътрудник на парламентарната група, се вижда от сайта на парламента. В графата \"Област, в която са привлечени за консултанти\" пише: \"Заместник-председател на ПП ГЕРБ\". \"Сътрудниците имат право на достъп до Народното събрание и предвид досегашните му ангажименти като председател на парламентарната група и като все пак заместник-председател на партия ГЕРБ има нужда и възможност да посещава заседанията на парламентарната група и да обсъждаме текущи въпроси\", обясни пред \"Дневник\" председателят на групата на ГЕРБ Даниела Дариткова. Тя уточни, че това не е платена длъжност. Цветан Цветанов подаде оставка като  председател на парламентарната група на ГЕРБ   и като депутат след публикация за новия му апартамент в столичния квартал \"Изток\",  купен от \"Артекс\" на по-ниски от пазарните цени . Той обаче запази поста си на заместник–председател на ГЕРБ. ", "date": "2019.04.10", "title": "Цветан Цветанов стана нещатен парламентарен сътрудник на ГЕРБ"}
{"url": "https://www.dnevnik.bg/sviat/2019/04/10/3417727_reporteri_bez_granici_poiska_brjuksel_da_naznachi/", "text": "Неправителствената организация \"Репортери без граници\" призова Брюксел да назначи еврокомисар, който да отговаря за свободата, независимостта и плурализма на медиите и да мобилизира институции в защита на журналистите. В последния си годишен доклад тя писа, че  \"Журналистите никога преди не са били подлагани на такова насилие и тормоз , както през 2018 г.\", а преди това – че  свободата на медиите ерозира  в цяла Европа. Идеята за новия комисар е той да може да приема сигнали и да реагира бързо при натиск срещу медиите; да се грижи за фундаментални елементи на медийната свобода, за да предотврати това големи корпорации да подкопават медийното многообразие; както и да има право да налага индивидуални санкции върху лица, отговорни за сериозни нарушения на свободата на словото и застрашаващи безопасността на журналистите, по аналогия с американския механизъм \"Магнитски\". \"Репортери без граници\" поиска и създаване на законодателство, което да държи онлайн платформите отговорни за опазване на свободата на изразяване. Освен това организацията призова бъдещия европарламент да гласува директива за борба с \"наказателните\" съдебни дела срещу журналисти, които се повдигат с идеята да доведат до автоцензура пред страха от дълги и скъпи съдебни битки.", "date": "2019.04.10", "title": "\"Репортери без граници\" поиска Брюксел да назначи еврокомисар по свободата на медиите"}
{"url": "https://www.dnevnik.bg/bulgaria/2019/04/10/3417735_obshtina_varna_e_osudena_da_plati_23_hil_lv_za_smurtta/", "text": "Общинската администрация във Варна носи косвена отговорност за смъртта на четири жени и две деца само в една от къщите в кв. \"Аспарухово\", който през юни 2014 г. беше пометен от опустошително наводнение. Това съобщава сайта \"Морето.нет\", позовавайки се на решение на Районния съд във Варна. Според него общината е виновна за това, че не е изпълнила задължението си за почистване на деретата в района, което е станало причина за образуването на водна вълна, довела до трагедията. С решението си съдът определя, че местната администрация трябва да плати на собственичката на къщата обезщетение в размер на 23 хил. лв. за това, че в разрушената й къща наред с другите жертви В деня на наводнението в къщата дъщерята и внуците на собственичката празнували завръщането си от чужбина заедно с приятели и техните деца. Внезапно нахлулата водна маса изтласкала всички до тавана на стаята, в която се намирали всички. Според ищцата, в чиято полза се е произнесъл съдът Община Варна, като собственик на дерето, до което се е намирал домът й не се е погрижила да почисти високата му част от нанесените пръст, отпадъци и растителност, довели до силно намалената му проходимост. В някои свои участъци дерето било напълно заличено и трудно различимо от околните терени. Освен това пак според решението на съда местната администрация е допуснала възникването на поземлени имоти, Това също били фактори, довели до пълната невъзможност на дерето да изпълнява отводнителните си функции и да се създадат предпоставки за причинените вреди. При падналия силен дъжд на 19 юни 2014г. всички тези препятствия препречили естествения път на повърхностните води, което довело първоначално до събиране на голямо количество вода във естествено образуваните огромни вирове, а малко по-късно до преливането й, при което се е образувала огромна вълна, която е премахнала оградите и зидовете на постройките. Съдът е установил, че ищцата по делото разполага с нотариален акт за собствеността си въпреки, че имотът й е бил построен без строително разрешение и необходимите книжа. По тази причина се посочва, че общината е осъществила бездействие по упражняване на контрол върху незаконно изградените постройки и не е предприела действия по събарянето им. \"Това поведение на ответната община също е действие на виновно неизпълнение на задълженията за осигуряване поддръжката на отводнителното съоръжение.\", се казва още в решението. То може да бъде обжалвано пред Окръжен съд.", "date": "2019.04.10", "title": "Община Варна е осъдена да плати 23 хил. лв. за смъртта на 6 от жертвите на наводнението през 2014 г."}
{"url": "https://www.dnevnik.bg/bulgaria/2019/04/10/3417729_tokut_shte_poskupne_s_do_3_ot_juli/", "text": "Увеличението на цената на тока през юли ще бъде в рамките на годишната инфлация, която е около три или малко над 3 процента, прогнозира председателят на Комисията за енергийно и водно регулиране (КЕВР) Иван Иванов, цитиран от БТА. По думите му то ще е много далеч от исканото от електроразпределителните дружества и както в предишните години, така и сега исканията им няма да бъдат удовлетворени. В края на март дружествата внесоха в КЕВР заявките си, които надхвърлят 4%. По същия начин КЕВР няма да уважи и искането на Националната електрическа компания, която поиска увеличение от близо 20 процента на тока за бита. Иванов уточни, че той не разделя енергийните дружества на държавни или частни.", "date": "2019.04.10", "title": "Токът ще поскъпне с до 3% от юли"}
{"url": "https://www.dnevnik.bg/sviat/2019/04/10/3417632_vremenniiat_prezident_na_aljir_e_chist_produkt_na/", "text": "Назначеният вчера по силата на конституцията за временен президент на Алжир  Абделкадер Бенсалах , който от близо 17 години е председател на горната камара на парламента, е чист продукт на алжирската власт. Роденият на 24 ноември 1941 г. в региона на Тлемсен (близо до границата с Мароко) Бенсалах е последовател на предшественика си Абделазиз Бутефлика, който бе принуден да си подаде оставката на 2 април под натиска на масово протестното движение. Високопоставен служител на режима, доминиран от Фронта за национално освобождение след обявяването на независимостта през 1962 г., Бенсалах е председател на Съвета на нацията (горната камара на парламента) от 2002 г., по-малко от три години след началото на президентството на Бутефлика. 77-годишният Бенсалах, среден на ръст, с кръгло лице и посивели коси, често представляваше през последните години в Алжир и в чужбина  Абделазиз Бутефлика , който прекрати публичните си появи, след като получи удар през 2013 г. Бенсалах бе представителят на Алжир на срещата на лидерите от Арабската лига на 31 март в Тунис. Депутат, посланик, високопоставен министерски служител, сенатор, той е заемал голям брой постове, но никога не е ставал министър. Журналист, а впоследствие посланик Служител в Съвета на нацията от обкръжението на Бенсалах го описва като човек, който често е жизнерадостен, но може да става изключително строг. Без да има особен ораторски талант, Бенсалах е добър служител на системата, разказва работил с него политик, според когото задържането на Бенсалах във властта се дължи на дискретното му поведение. \"Да бъде полезен в подходящия момент - това прави Бенсалах, който рядко се изказва по въпросите, свързани с управлението на държавата\", написа за него френскоезичният всекидневник \"Уатан\" през 2015 г. Абделкадер Бенсалах още не е навършил 18 години, когато се присъединява към редиците на Армията за национално освобождение, която от 1954 г. се сражава с френската колониална армия. При обявяването на независимостта на Алжир през 1962 г. Бенсалах получава стипендия и отива да учи право в Дамаск, а след това се завръща в Алжир и през 1967 г. започва работа в редакцията на държавния арабоезичен всекидневник \"Шааб\" в една епоха, когато държавата има монопол върху вестниците и медиите. След кариерата си в държавната преса (Бенсалах е бил кореспондент в чужбина), той е избран за депутат през 1977 г. Преизбран е два пъти и в продължение на десет години е председател на комисията по външните работи в Националното народно събрание (долната камара на парламента). Посланик е на Алжир в Саудитска Арабия от 1989 до 1993 г., а впоследствие става говорител на министерството на външните работи. През 1994 г. е избран за председател на Националния съвет на прехода, втория преходен парламент, сформиран, за да компенсира липсата на парламент заради анулирането на втория тур на парламентарните избори от 1991-1992 г., на чийто първи тур печели Ислямският фронт на спасението. Временен президент Четири години по-късно Националният демократичен сбор, за чието създаване допринася Бенсалах, печели парламентарните избори, а Бенсалах, който отново е избран за депутат, става председател на Националното народно събрание. През 2002 г. е назначен от президента за член на президентската квота в Съвета на нацията и става негов председател. Впоследствие Бенсалах редовно е преизбиран на всеки три години на този пост, който му възлага отговорността да стане временен президент в случай на смърт, оставка или \"невъзможност на президента да изпълнява задълженията си\" заради сериозно и дълготрайно заболяване. Както и през 2013 г., когато тази хипотеза стана реалност по време на дългия престой на президента Бутефлика в Париж след получения от него удар, наскоро отново започна полемика за миналото на Бенсалах. Част от критиците му го обвиняват, че е мароканец по рождение и че е придобил алжирско гражданство по натурализация през 60-те години, което би било пречка за него да изпълнява длъжността президент дори и временно. Бенсалах винаги категорично е отричал това. Той дълго стоя в сянка, а сега ще е начело на алжирската държава за три месеца. По време на този период той ще има деликатната задача да организира президентски избори в една страна, в която от повече от месец има безпрецедентни демонстрации с искане за оттегляне на цялата \"системата\", на която Бенсалах служи с отдаденост от повече от 40 години. \"Бенсалах да си върви!\", скандираха във вторник сутрин стотици студенти, излезли по улиците на Алжир. /БТА", "date": "2019.04.10", "title": "Временният президент на Алжир е чист продукт на режима"}
{"url": "https://www.dnevnik.bg/bulgaria/2019/04/10/3417737_borisov_ochakva_ostavki_i_v_drugite_politicheski_sili/", "text": "Премиерът Бойко Борисов очаква и в други политически сили да има оставки в резултат от разрастващия се скандал с придобиването на апартаменти. Пред български журналисти в Брюксел, където е за срещата на върха по темата за Брекзит, Борисов каза в отговор на въпрос дали очаква още оставки: \" И от другите очаквам оставки, те ни гледат сеира, ние човек след човек, знакови фигури, а после излизят и с цялата наглост подаването оставки не било нищо. Ами подайте и вие, а след това ще говорим и по другите теми. Не е ли правилно?!\" - обърна се задочно към БСП премиерът. Борисов каза, че ще застъпи на срещата с колегите си в ЕС тази вечер позицията да се удължи срокът за излизането на Великобритания от ЕС, при това с година - година и половина, защото се вижда, че нито Великобритания, нито ЕС са готови за Брекзит. Това обаче, по думите му, трябвало да стане с пълни гаранции, че няма да настане хаос. Британия иска удължаване до 30 юни, но това според българския премиер може да доведе до хаос около статута на нейните евродепутати, които ще трябва да избере. За България във всички случаи отлагането би било по-добре, отколкото в петък да затворят границата, каза той. Борисов разказа на журналистите, че при кацане самолетът му спукал гума, но благодарение на професионализма на пилотите полетът завършил благополучно.", "date": "2019.04.10", "title": "Борисов очаква оставки и в другите политически сили"}
{"url": "https://www.dnevnik.bg/evropa/2019/04/10/3417592_v_slovakiia_ima_uliki_za_vruzki_mejdu_podzemniia_sviat/", "text": "- Хората искат промяна. Изправени сме пред предизвикателства, с които трябва да се справим. Аз оценявам избора си като доказателство за това, че може да бъде извоювана промяна. Коректна, мирна и обективна промяна. Без популизъм и лични нападки. - Да, имам план, защото дълго време съм се занимавала аналитично с проблема - включително в сътрудничество с Ян Куцяк. Мисля, че са необходими систематични промени в полицията и прокуратурата. Аз възнамерявам да бъда активен президент и заедно с правителството да търсим възможно най-добрите решения, за да опазим независимостта на правосъдието от политическо влияние. - Има известни улики за съществуването на връзки между хора от подземния свят и представители на държавните институции. Покрай разследването на убийството на Ян Куцяк и неговата годеница почти всеки ден се изнасят нови разкрития. Засега се движим в полето на косвените доказателства. Но уликите, които изнася разследването, са доста зловещи. - Подготвена съм за делово и конструктивно сътрудничество с тази партия. Вече влязох във връзка с премиера, който ми изпрати своите благопожелания, както и с външния министър. Смятам, че сме в състояние да загърбим личните си предубеждения и да се концентрираме върху добро сътрудничество за благото на Словакия. - Вярно е, че по отношение на избирателната активност ние бяхме на последно място. Вярвам, че ще успеем да променим това. Надявам се, че хората ще участват в изборите и ще изберат политици с проевропейски нагласа. - Все още не сме реагирали на всички поздравления и покани. Във всеки случай ценя високо поканата от Берлин и с удоволствие ще участвам в тържествата. - Бих предпочела да говорим по-скоро за личности, които ме вдъхновяват. В някои отношения ценя особено високо Вацлав Хавел. Но и Махатма Ганди е вдъхновяваща личност.", "date": "2019.04.10", "title": "В Словакия има улики за връзки между подземния свят и властта, каза новият президент"}
{"url": "https://www.dnevnik.bg/bulgaria/2019/04/10/3417734_rotvaileri_nahapaha_deca_i_muj_v_selo_jeleznica/", "text": "Три деца - на 7, 9 и 12 години и дядо им са били нападнати и нахапани днес от два ротвайлера в софийското село Железница, съобщи МВР. Сигналът за инцидента е подаден в 13 ч. Децата, придружавани от дядо си, се разхождали в селото, когато са били нападнати от кучетата. Случайно преминаващи хора им се притекли на помощ. Децата са на лечение в \"Пирогов\", стабилизирани и без опасност за живота. Възрастният мъж е в болница \"Света Децата живеят в чужбина с родителите си, а в Железница са били на гости на баба си и дядо си.", "date": "2019.04.10", "title": "Ротвайлери нахапаха дядо и тримата му внуци в село Железница"}
{"url": "https://www.dnevnik.bg/sport/2019/04/10/3417450_zashto_naiki_napravi_izkljuchenie_za_osaka_i_razreshi/", "text": "Компанията за спортна екипировка \"Найки\" ще направи изключение за последното си рекламно лице  Наоми Осака , с която подписа договор преди няколко дни. Според информация на \"Ню Йорк таймс\" американският концерн ще разреши на японската тенисистка да носи спонсорски лога върху своите екипи. В момента на никой друг от тенисистите, обличани от \"Найки\", не е разрешено да рекламира останалите си спонсори върху екипа си. Осака, която спечели последните два турнира от Големия шлем при дамите – US Open и  Australian Open , има действащи договори с две компании от своята родина Япония. Това са  Nissin , който е производител на нудъли, както и авиокомпанията All Nippon Airways (ANA). До момента \"Адидас\", който обличаше Осака, позволяваше тя да носи логата им върху своя екип. До момента \"Найки\" само веднъж прави подобно изключение за свой състезател и това беше китайката На Ли. Именно тя беше първата азиатка спечелила титла от Големия шлем при дамите. Китайката триумфира на \"Ролан Гарос\" през 2011 г. и на Australian Open през 2014. Осака пък е първата японка с титла от Шлема и първата азиатка стигнала до №1 в световната ранглиста. Осака предизвиква огромен интерес от спонсори, след като има двойно гражданство и носи приходи от два от най-големите пазари – американския и японския. С тази цел \"Найки\" я привлече, след като досега японката беше едно от лицата на \"Адидас\". По непотвърдена информация тя ще получава по 8.5 милиона долара на година от \"Найки\". С този договор тя се доближава до Серена Уилямс и Мария Шарапова, които печелят над 20 милиона долара на година от спонсорски договори. Преди да спечели US Open през 2018 г., Осака имаше приходи от едва 1.5 милиона извън наградни фондове. След  успеха си над Уилямс в Ню Йорк  японката подписа шест спонсорски договора. Компанията IMG, която движи мениджмънта на Осака, очаква тя да бъде жената с най-големи приходи в спорта до началото на олимпийските игри в Токио през 2020 г.", "date": "2019.04.10", "title": "Защо \"Найки\" направи изключение за Осака и разреши допълнителни спонсори на екипа"}
{"url": "https://www.dnevnik.bg/sport/2019/04/10/3417577_ispanskata_la_liga_otchita_ogromen_interes_na/", "text": "Интересът в Азия към Ла Лига бележи сериозен ръст, показва проучване на компанията за анализ на данни Growth from Knowledge (GfK). Според изследването първото ниво на испанския футбол става все по-популярно и разпознаваемо в страните от континента. В проучването са интервюирани 5000 души от десет държави на възраст от 16 до 69 години. От GfK посочват, че за година заинтересоваността на хората в Азия към футбола се е увеличила със 7%. Той е най-популярният спорт в Китай и Индонезия, а в Индия отстъпва единствено на крикета. Над 80% от анкетираните твърдят, че имат положително мнение за испанското първенство. В Китай, Индонезия и Индия осведомеността за Ла Лига е нараснала с 4 до 7% в рамките на година.  \"От нашия опит по отношение на проучванията за проследяване на марката, растежът на осведомеността с 1% за година е много добър. Резултатът на Ла Лига с ръст от 4% е изключителен\", казва директорът на GfK Хавиер Гомес. В последната година Ла Лига прави опити за  провеждането на мачове в чужбина , като обсъжданите варианти са САЩ и  Азия . \"Жирона\" и \"Барселона\" трябваше да играят в Маями в началото на годината, но предложението не срещна одобрението на всички замесени страни. Във вторник  И спанската футболна федерация обяви промени  във формата на суперкупата. Предвижва се в спора да трофея да участват четири отбора в турнир, който да се играе извън Испания в началото на календарната година.", "date": "2019.04.10", "title": "Испанската Ла Лига отчита огромен интерес на азиатския пазар"}
{"url": "https://www.dnevnik.bg/bulgaria/2019/04/10/3417744_videlina_-_pazardjik_kmetut_vuzlojil_svruhburzo/", "text": "Кметът на Пазарджик Тодор Попов е спрял строителството на мост, според обясненията му, по предписание на екоинспекцията. Екоинспекцията в града обаче твърди, че не е давала, нито е имала основание да даде такова предписание. За това съобщава местният вестник \"Виделина\" под заглавието \" Тодор Попов за МОСТА, който \"Еко Хидро\" ще ГРАДИ за 1 месец, но с 80 бона ПО-СКЪПО, за размножаването на ЖАБИТЕ и КОМИЧНИТЕ разсъждения на журналист \" На фона на удължаването на строителството с поне три месеца изданието задава въпроса защо в хода на обществената поръчка общината е предпочела по-скъпата, но с по-кратък срок на изпълнение, оферта. Другият въпрос е защо договорът е сключен така, че дори при неспазване на срока и наложени санкции на изпълнителя, крайната платена от града цена ще е по-висока, отколкото ако беше избран кандидатът, предложил да свърши работата по-бавно, но по-евтино. . Става дума за проект за пешеходен мост, който да свързва града с остров \"Свобода\". В поръчката са участвали две компании. Спечелилата местна \"Еко-Хидро 90\" е дала цена от 1.319 млн. лева с ДДС и едномесечен срок за изпълнение плюс 2 дни за проектиране. Офертата на загубилия конкурент е с 80 000 лева по-ниска цена, но много по-дълъг срок на проектиране и строителство - 2 седмици плюс 200 дни.  В отговор на въпрос на \"Виделина\" на пресконференция кметът обяснява спирането на строителството с думите: \"Проектчето с решение на РИОСВ се спря за 3 месеца, защото сега жабките ще се оплождат (бел. ред. смях и шум в залата). И аз реагирах така по същия начин, когато ме уведомиха, но се оказа че сексът на жабките е по-важен от моста\". Пред изданието обаче екоинспекцията уточнява , че няма каквато и да било заповед или предписание, с които да се спре изграждането на пешеходния мост, защото живеещите по реката жаби не са защитен вид и кметът вероятно се е объркал. Пазарджишкото издание пресмята, че санкциите за забава, предвидени в договора, са до 35 хил. лв., което означава, че дори изпълнителят да наруши срока, заради който е предпочетен, пак ще получи по-голяма сума, отколкото отхвърленият кандидат. Кметът не оспорва изчислението, секретарят на общината отбелязва, че \"двете цени нямат нищо общо\", а Попов добавя: \"Какво да направим? Сега, има си проектче, има си договорче, информираш се и гледаш\". Запитан от журналиста от \"Виделина\" защо е приета по-скъпата оферта след като срокът е нереално кратък, кметът отговаря, че обществената поръчка е била обжалвана и Върховният административен съд е одобрил законосъобразността. След коментар на журналиста, че съдът се е произнесъл по законосъобразност, а не по целесъобразност, кметът отговаря: \"С твоите комични разсъждения ще останат смешни завинаги. Стига с този трагизъм. Идва Великден, да се настроим малко по-веселко, да се настроим позитивничко. Градът ни се развива успешно, на фона на всички наши градове, с които ние можем да се съизмеряваме. Всичко се развива така, както трябва. Поне тук при нас.\" Целия текст на разговора между кмета и журналиста Владимир Николов четете в сайта на  \"Виделина\". ", "date": "2019.04.10", "title": "\"Виделина\" - Пазарджик: Кметът възложил свръхбързо строителство, но го спрял с фалшив мотив"}
{"url": "https://www.dnevnik.bg/bulgaria/2019/04/10/3417746_pravitelstveniiat_falkon_preturpia_poredniia_incident/", "text": "Правителственият самолет \"Фалкон\" е спукал гума при кацане в Брюксел, където премиерът Бойко Борисов участва в срещата на върха на ЕС за бъдещето на Брекзит. За това съобщи самият Борисов пред представители на български медии в белгийската столица. Борисов каза на журналистите, че благодарение на професионализма на пилотите полетът завършил благополучно и той може да разговаря с тях. Използва случая да припомни, че правителството възстанови статута на Висшето военновъздушно училище в Долна Митрополия. Сега бъдещите пилоти и специалисти за наземните служби по летищата за нуждите на армията се подготвят в авиационния факултет на Националния военен университет във Велико Търново, където има факултет \"Авиационен\". Това не е първия инцидент на \"Фалкон\"-а с висш държавник на борда. На няколко пъти машината  имаше проблем с отварянето на колесниците  преди кацане през 2015 г. след което мина ремонт при производителя. ", "date": "2019.04.10", "title": "Правителственият \"Фалкон\" претърпя поредния инцидент с Борисов на борда"}
{"url": "https://www.dnevnik.bg/photos/2019/04/10/3417441_fotogaleriia_svetovnite_snimki_na_denia_-_10_april/", "text": "Кадър от Хавана, Куба.", "date": "2019.04.10", "title": "Фотогалерия: Световните снимки на деня - 10 април"}
{"url": "https://www.dnevnik.bg/sport/2019/04/10/3413643_kakvo_shte_donese_na_sofiia_oupun_premestvaneto_prez/", "text": "Тенис турнирът в София запази своето място в календара на АТП, но претърпя промяна. От следващия сезон надпреварата в зала \"Арена Армеец\" ще бъде в края на септември, след като четири поредни години се провеждаше в началото на февруари. \"По желание на организаторите на турнира в България, свързано с възможността още по-класни тенисисти от световния елит да зарадват българската публика, турнирът беше преместен от 5-ата в 39-ата седмица от календара\", заявиха организаторите на \"София оупън\", след като в средата на март Асоциацията на професионалните тенисисти (АТП) обяви промените в календара за 2020 г. На досегашното място на \"София оупън\" ще се се изиграе турнирът в Пуна, Индия. Досега той се провеждаше в първата седмица на сезона. Както и през тази година, другите две състезания от \"АТП 250\" в началото на февруари ще са в Монпелие и Кордоба. По време на турнира в София през 2020 г. също ще има още две състезания от най-ниската категория в световния тур. Те ще се проведат на китайска земя - в Чънду и Джухай. Спорно е доколкото промяната ще доведе до привличането на по-класни тенисисти, както обявиха организаторите. Това е почти непостижимо заради категорията на турнира, все по-голямата наситеност на тенис календара и в този случай - китайската конкуренция. Със сигурност обаче дава по-добър шанс да се задържи настоящото ниво, отколкото ако \"София оупън\" беше останал в началото на февруари. Защо се стигна до промяната След като турската строителна компания \"Гаранти коза\" се оттегли като генерален спонсор, собственикът на лиценза \"Дубай дюти фрий\" се зае с организацията на турнира. Следващото издание ще е третото, в което катарците ще бъдат в тази роля. По информация на \"Дневник\" в продължение на около един месец организаторите са преговаряли за промяната на мястото в календара. Основната причина е  новото голямо състезание за национални отбори - АТП Къп , както и  промените в най-старата отборна надпревара - Купа \"Дейвис\" . АТП Къп ще се проведе за пръв път от 3 до 12 януари 2020 г. в три австралийски града - Сидни, Бризбейн и Пърт, и ще даде старт на сезона. В същото време се преустановяват два от традиционните турнири, с които водещите играчи започват годината - \"АТП 250\" в Бризбейн и отборната надпревара за смесени двойки \"Хопман къп\" в Пърт. От догодина няма да го има и турнирът в Сидни, който се провеждаше във втората седмица на сезона. На негово място влиза нова надпревара - в Аделаида, а по същото време (както беше и досега) ще се играе турнирът в Окланд. Тези две състезания ще са последната загрявка преди най-важното събитие в началото на сезона - Australian Open, който ще стартира на 20 януари и ще продължи до 2 февруари. Ако беше запазил досегашното си място в календара, турнирът в София щеше да започне на 3 февруари, а квалификациите за основната схема - още на 1 февруари. Това би направило почти невъзможно привличането на сериозни имена, освен ако не са отпаднали рано от Australian Open. Последното обаче е прекалено голяма условност, когато трябва да се гони отрано зрителски и спонсорски интерес. Особено при традиционното отсъствие на най-добрия български тенисист Григор Димитров. Досега между Australian Open и турнира в София имаше една седмица пауза, предвидена за първия кръг на купа \"Дейвис\". От догодина обаче стартът на най-старата отборна надпревара ще е в началото на март. Какво ще донесе промяната Новото място в календара на АТП със сигурност е по-благоприятно, защото ще има две седмици почивка след US Open. Последният за годината турнир от Големия шлем ще приключи на 14 септември. На 21 септември започват турнирите от \"АТП 250\" в Метц и Санкт Петебург, а седмица по-късно стартират тези в София, Чънду и Джухай. По-голямата пауза след US Open определено дава по-добри възможности за привличането на класни играчи. В същото време обаче трудно може да се очаква присъствието на големи имена. Повечето от тях много рядко участват в турнири от категория \"АТП 250\", а много от останалите ще предпочетат състезанията в Китай. От една страна Чънду и Джухай могат да предложат по-добри финансови условия на звездите, а от друга - на тенисистите няма да им се налага да правят голям преход за големите китайски турнири в началото на октомври - Пекин (5-11 октомври), Токио (5-11 октомври) и мастърса в Шанхай (12-18 октомври). В тази ситуация \"София оупън\" ще разчита да привлече водещи състезатели, които ще предпочетат да се подготвят в Европа за същинската част от турнето в Китай. Такива няма да липсват и организаторите могат да се надяват, че списъкът с участниците ще е по-близо до високото ниво от тази година, отколкото от посредственото през 2018 г.", "date": "2019.04.10", "title": "Какво ще донесе на \"София оупън\" преместването през септември"}
{"url": "https://www.dnevnik.bg/evropa/2019/04/10/3416973_es_se_gotvi_dnes_da_odobri_novo_otlagane_na_brekzit_no/", "text": "Лидерите на Европейския съюз се събират днес на извънредна среща, посветена на Брекзит. Премиерът Тереза Мей ще трябва да представи на колегите си ясна причина за повторно удължаване на преговорния период. Ако не бъде договорена нова дата, Великобритания ще трябва да напусне блока без сделка на 12 април, но според дипломати това е малко вероятно да се случи. Агенция \"Ройтерс\", позовавайки се на проект за заключения на утрешната среща, до който е получила достъп, съобщи, че ЕС ще даде на Великобритания нова отсрочка за Брекзит при известни условия, включително тя да проведе избори за Европейски парламент. Ако Великобритания не изпълни това условие, Европейският съюз ще прекрати членството й на 1 юни. Според проекта ЕС \"ще се съгласи на удължаване (на срока), за да даде възможност за ратификация на споразумението за излизане \"на Великобритания)\". Но удължаването може да бъде прекратено, ако преди да изтече, и ЕС, и Великобритания ратифицират споразумението за Брекзит. ЕС ще поиска удълженото оставане на Великобритания да не подкопава по никакъв начин основните институции на блока. \"Ако Обединеното кралство е все още член на ЕС на 23-26 май 2019 г. и ако не е ратифицирало Споразумението за оттегляне до 22 май 2019 г., то трябва да произведе избори за Европейски парламент съгласно закона на Съюза. Ако Обединеното кралство не изпълни това задължение. оттеглянето ще се състои на 1 юни 2019 г.\", се казва в проекта. Какво поиска Великобритания? Миналата седмица  Мей поиска  с писмо до председателя на Европейския съвет Доналд Туск кратка отсрочка до 30 юни с предпочитане да има сделка до 23 май, за да не се провеждат  евроизбори във Великобритания . Тази дата значи, че Великобритания ще може да излезе от ЕС преди новият Европейски парламент да започне да заседава, което ще се случи през юли. Евроизбори обаче ще трябва да се проведат на 23 май, ако тогава Великобритания все още е държава членка. От писмото на премиера стана ясно, че тя се надява да убеди ЕС, че има план какво да прави прз този допълнителен период – той ще даде време за продължаване на  преговорите с лейбъристите  и постигане на междупартийно споразумение, отбелязва \"Гардиън\". Въпреки всички трудности, ЕС все пак може да се споразумее за краен срок до 30 юни или да излезе със свой собствен график, както при предишния Европейски съвет. Туск подкрепя идеята за  гъвкаво удължаване с до една година  с опция за по-ранно напускане, ако споразумението за оттеглянето бъде одобрено от парламента. В писмо до евролидерите преди срещата той заяви: \"Досегашният ни опит, както и разделението в британския парламент, показват, че е малко вероятно одобряването на постигнатото споразумение между ЕС и Лондон да приключи до юни\". По неговите думи отсрочка до юни би повишила заплахата от нови временни отлагания и извънредни срещи на върха с кратки срокове. Това би хвърлило сянка над работата на останалите държави от ЕС в следващите месеци, пише Туск. Той пояснява, че съществува и възможност някоя следваща отсрочка да не получи одобрение и така да се стигне до случайна раздяла без уредени правила. Вчера главният преговарящ на ЕС Мишел Барние каза, че блокът е готов да даде отсрочка, но \"продължителността й трябва да съответства на нейната цел\". Как се стигна дотук? Това е вторият специален Европейски съвет за Брекзит. Първият бе на 25 ноември, когато беше постигнато споразумение между британското правителство и ЕС-27 за споразумението за оттеглянето и политическата декларация за бъдещите отношение след Брекзит. От тогава изминаха повече от четири месеца, по време на които споразумението бе отхвърлено от британската Камара на общините три пъти. Предишната дата за Брекзит (29 март) отмина, а ЕС даде на Великобритания време до 12 април да реши какво ще прави. Условието,  поставено от ЕС  на срещата на върха на 21 март, бе: \"Брекзит ще бъде отложен до 22 май, при условие че британският парламент одобри до края на март споразумението за излизане, или до 12 април, ако споразумението не бъде одобрено\". До 12 април Лондон трябва да вземе решение дали  ще проведе в страната изборите за Европейски парламент , които са насрочени за края на май. Ако решението е да не се провеждат тези избори, тогава опцията за дълго отлагане автоматично става невъзможна. Пак до тази дата Лондон трябва да информира Европейския съвет \"как вижда по-нататъшното движение напред\". Един от начините, по които правителството може да покаже \"по-нататъшното движение напред\", би бил споразумение тази седмица с опозиционната Лейбъриистка партия за бъдещето на Великобритания след Брекзит, евентуално включващо  постоянен митнически съюз  или отношения с ЕС в норвежки стил. Някои държави членки се безпокоят от идеята за дълго отлагане на Брекзит, защото смятат, че Великобритания  може да бъде труден партньор  през допълнителния период. Други, като Германия, са на мнение, че идеята за \"гъвкаво\" удължаване ще премахне натиска върху депутатите да подкрепят сделката. Франция пък настоява за по-твърда позиция. Според Би Би Си, вместо да наложи вето на отлагането, се очаква президентът Еманюел Макрон да настоява за три опции – Обединеното кралство да участва в изборите за Европейски парламент (всички държави членки са съгласни за това), новото отлагане да бъде последно, Великобритания да поеме политически ангажимент да се въздържа или поне да не пречи на ключови решения за бъдещето на ЕС, като бюджета на блока, докато трае отсрочката.", "date": "2019.04.10", "title": "ЕС се готви днес да одобри ново отлагане на Брекзит, но с условия"}
{"url": "https://www.dnevnik.bg/bulgaria/2019/04/10/3417335_kratki_novini_pojar_v_lokomotiva_na_burziia_vlak/", "text": "Започва ремонт на пътя Самоков - Дупница През следващата седмица предстои да започне ремонт на пътя Дупница – Клисура – Самоков, съобщи министърът на регионалното развитие Петя Аврамова. С 9 млн. евросредства ще се рехабилитират общо 32.5 км от трасето, което от години е в лошо състояние. В близките дни ще започнат и дейности по трайно укрепване на срутището на пътя до Рилския манастир. Движението няма да се спира, а ще се регулира със светофарни уредби. Близо 40 хил. превишения на скоростта са регистрирани за седмица По време на акция \"Скорост\", провела се от 1 до 7 април, са засечени 37 619 превишения на скоростта, съобщиха от МВР. Акцията беше организирана по линия на Европейската мрежа на службите на Пътна полиция (TISPOL). Само 1731 от нарушения са засечени със стационарни камери. В сравнение с последната операция на TISPOL за скорост, проведена през месец август 2018 година, са установени 5541 повече нарушения на скоростта. Судан открива почетно консулство в България Министерският съвет одобри решение за откриване на почетно консулство на Република Судан в България, съобщава правителственият пресцентър. Почетното консулство е със седалище в София и с консулски окръг, обхващащ цялата страна. За почетен консул е назначен Георги Спасов, авиационен инженер-пилот с дългогодишен опит във въздухоплаването. Той е председател на Българо-суданската асоциация за приятелство. Република Судан няма дипломатическо представителство в България от края на 2018 г., след като суданската страна обяви, че временното преустановява дейността на посолството си в София поради тежката икономическа ситуация.  Произходът и качеството на продуктите от маслодайна роза ще бъдат гарантирани Правителството одобри проект на Закон за маслодайната роза, съобщава правителственият пресцентър. Целта е да се създаде единна национална регламентация за производство и преработка на маслодайна роза, която да гарантира качеството на българското розово масло. Земеделските стопани ще отглеждат насаждения само от сертифициран посадъчен материал. Предвидено и е да се регламентират взаимоотношенията между производители и преработватели, чрез сключването на договори за изкупуване на цвят от маслодайна роза. Приемането на закона се налага поради настъпилите през последните години процеси на масово създаване на насаждения от маслодайна роза с неясен и разнороден сортов състав, различни стопански качества и свръхпроизводство на розовия цвят, става известно от съобщението. Няма опасни язовири към момента В страната към момента няма опасни язовири, каза днес пред Би Ти Ви заместник-председателят на Държавната агенция за метрологичен и технически надзор Кирил Войнов. Той обобщи, че вече няма водоеми, за които да не се знае кой ги стопанисва. Според Войнов е свършена достатъчно превантивна работа, за да поемат язовирите вода от валежи и снеготопене.", "date": "2019.04.10", "title": "Кратки новини: Близо 40 хил. превишения на скоростта са регистрирани за седмица"}
{"url": "https://www.dnevnik.bg/na_put/2019/04/10/3414298_istorii_ot_edin_bulgarin_koito_otvori_tropicheski_bar/", "text": "  , която свързва две преживявания - пътуванията и вкусовете, които откривате, когато сте на път. Не само на храни, но и на напитки. Започваме с Лондон и едно екзотично място. Буквално. - Каквото е навсякъде по света. Единствената разлика е, че в Лондон наистина трябва да знаеш какво правиш, защото конкуренцията е убийствена. Ако направиш нещо, което не е достатъчно иновативно, ако нямаш вече създадено име, нещо, което да накара хората да дойдат, по-добре да не отваряш бар, защото и самата инвестиция е много голяма. Аз работя от 15 г. в тази сфера и съм видял, че барове, които наистина знаят какво правят, са много успешни, а тези, които не знаят, затварят за няколко месеца. Разходите са огромни и ако не почнеш да правиш пари до 5-6 месеца, просто умираш. - Моето име е доста известно. Започнахме да правим пиар и маркетинг още при ремонта на помещението. Хората нямаха търпение това заведение да отвори. Отворихме в петък вечерта и беше някаква лудница. Мислехме си, че никой не знае, че вече сме отворили, а бяхме буквално \"разбити\". Имаме работа от първия ден, което е абсолютно нечувано, защото в Лондон се иска много време, за да може да изпратиш съобщението, което имаш чрез маркетинг, социални медии или каквото си решил, за да разберат хората за теб. Това, което има нужда от повече популяризиране, е дестилерията за ром на втория етаж, в която учим хората сами да си направят и да го отнесат със себе си в бутилка. Това не знам някъде по света да се предлага. Направихме уникална система, в която слагаш ром, добавяш подправки, натискаш едно копче и дестилацията започва. Тази концепция на бара е продукт на опита ми, събиран 15 години, а през последната от тях работих концентрирано по нея и по бранда - още преди да купим бара и да започнем ремонта. - То не е само до осмеляване. Аз по принцип винаги влизам с главата напред и не се притеснявам дали ще стане или не, защото единственият начин да разбереш е да опиташ. За да направиш нещо в Лондон, означава първо много голяма инвестиция. Затова и нямаше как сам да се справя. Имам бизнес партньор – родом от Кипър, но роден в Англия. Ние сме големи приятели от години, показах му бизнес плана си и така заедно започнахме. - По много неща сме уникални. Ние сме единственият бар в света, който не използва захар, а само натурални захари. Имаме лаборатория, в която смиламе сока от захарна тръстика и ползваме него за подсладител. Другото е, че използваме необичайни плодове, които се внасят само по поръчка. - Да, така е. И затова нашият бар, който е непрекъснато пълен, би трябвало да прави много пари. Само че това не е съвсем така. А и на мен баровете са ми страст и не работя това за парите. Всеки иска да прави пари, но за мен това не е цел. Не смятам, че щастието е пари. Това, което ме прави щастлив, е, че аз правя нещо уникално. Хората идват в моя бар и казват: Хей, Жоро, какво си направил! По-скъпо е, но не бих го имал по друг начин. - Аз съм завършил \"Бизнес и финанси\" в България, но понеже съм малко по-импулсивен и луд, това не беше много за мен. По времето, когато учех - завърших в края на 90-те години, се смяташе, че трябва да имаш добро образование. Започнах да уча в бар училището, което тогава съществуваше в Пловдив. После заминах за Англия и там се запознах с Дъглас Акра, който държеше едни от най-добрите барове в Лондон. Той ме взе под крилото си и започнахме да работим заедно. Сега той няма вече барове и е удивен от това, което аз постигнах, защото когато се запознахме почти не говорех английски. Но аз не гледам на това като работа, а се забавлявам. Понякога се будя нощем с идея и ставам да си я запиша, друг път сутрин още докато съм в леглото и преглеждам неща през телефона си - също обмислям различни идеи. - Естествено. Две седмици след отварянето на Laki Kane London's tropical escape отвори заведение в Честър, което се казва Chester tropical escape, което е почти същото. Няколко месеца по-късно отвори The Pirate bar със същата като моята концепция. Хората непрекъснато копират. Но аз не се притеснявам от това, защото хората, които го правят, не знаят какви идеи и планове имам в главата си. Аз не мисля за днес, а винаги за две години напред. Конкуренцията е нещо здравословно, който се страхува от нея, не е конкурентоспособен. - Мислил съм си. Преди години, когато заминах за Англия, идеята ми бе да се науча и после да използвам знанията си в България. Но колкото повече човек остава, толкова по-трудно става да се върне. Мислил съм си да отворя и в България бар. Преди четири години на този въпрос щях да каже абсолютно и категорично не. Но всеки път когато се връщам в България, виждам как се развиват нещата и хората мислят не само как изглежда барът, но и какво е сърцето му – персоналът, коктейлите и т.н. Виждам, че тези неща се променят и хората започват да ходят там не защото е супер гъзария, а защото барманите там знаят какво правят. От тази гледна точка смятам, че някой ден ще се направи един Laki Kane и в София. - Човек се учи от най-малките неща. Аз дори се уча от бар баковете (хората, които помагат на бармана логистично – да му носят лед и др.). Ние си изстискваме грейпфрутите, които използваме, и от тях остават много парчета от месестата им част. Един такъв помощник дехидрадира тези остатъци, добави ксилитол и блиндира. Получи се нещо страхотно, което аз използвам в коктейли. Така че не е задължително само да се учиш от по-големите от теб. Трябва да бъдеш с отворен мироглед, че можеш да се научиш от всеки. Тогава именно започваш да се учиш. - Да, има такава тенденция, но дали в стремежа си да живеят здравословно хората винаги го постигат е отделен въпрос. Не е здравословно да си веган, ако ядеш 15 пакета чипс на ден например. Но е факт, че все повече хората мислят и за планетата. В нашия бар използваме зеленчукови сламки, пробваме и такива, направени от корк и царевица, за да не са пластмасови. Друга нова линия на поведение е като при храненето - да използваш максимално продуктите, да не хвърляш почти нищо. А хората няма да спрат да пият, така че е по-добре като го правят да е със здравословни съставки. Аз разработих на плодова основа различни продукти, които да са алтернатива на пиенето на ром с кола. - В Лондон няма нещо, което да го няма, затова ми беше трудно да предложа иновация. Хората, които ходят по тики барове, ходят и по други, не се страхуват да опитат нови неща. Разчитаме и на лоялна клиентела, но и на нови клиенти. Менюто ще се сменя годишно, но има в различни периоди специални менюта, разработени с отделни брандове алкохол, покрай които се правят и специални събития периодично, за да не им омръзва на постоянните клиенти. - \"Лаки кейн\", \"Гинес пънч\" и Пинъп зомби\".", "date": "2019.04.10", "title": "Истории от един българин, който отвори тропически бар в Лондон"}
{"url": "https://www.dnevnik.bg/sport/2019/04/10/3417142_v_presledvane_na_novi_chudesa_mogat_li_aiaks_i/", "text": "В ситуация, в която бяха сочени за абсолютни аутсайдери, \"Аякс\" и \"Манчестър юнайтед\" сътвориха най-големите подвизи в директните елиминации на Шампионската лига през този сезон. Холандският клуб детронира рекордьора и носител на трофея в предишните три години \"Реал\" (Мадрид) след  паметна победа с 4:1 в крепостта на \"кралете\"  - стадион \"Сантяго Бернабеу\". \"Манчестър юнайтед\" стана  първият отбор в историята на Шампионската лига , който продължава напред след домакинска загуба с 0:2 в първата среща. При това \"червените дяволи\" го направиха с обезкървен от цели десет контузии състав, мениджър без постоянен договор, срещу сочения за главен претендент за трофея ПСЖ. Сега за \"Аякс\" и \"Юнайтед\" предстоят нови на пръв поглед непреодолими препятствия. Те се изправят срещу два от най-силните отбори в последното десетилетие, които и този сезон дават голяма заявка за трофея - \"Ювентус\" с Кристиано Роналдо и \"Барселона\" с Лионел Меси. Способни ли са рекордьорите по титли на Холандия и Англия на нови чудеса или европейските им приказки през този сезон ще приключат във фазата на четвъртфиналите? В Манчестър На \"Олд трафорд\" ще бъде подновено едно голямо съперничество в Европа. Битките между \"Манчестър юнайтед\" и \"Барселона\" датират от 1984 г., а последните им две срещи бяха във финали на Шампионската лига. Каталунците спечелиха и двата - с 2:0 в Рим през 2009 г. и с 3:1 в Лондон през 2011 г. Последният успех на \"Юнайтед\" е от 2008 г. Тогава двата отбора се срещнаха на полуфинал. Първият мач на \"Камп ноу\" завърши без голове, а победа с 1:0 в реванша прати \"червените дяволи\" на финал. Впоследствие те вдигнаха и трофея. През 1998 г. двата отбора са в една група в Шампионската лига, като правят две зрелищни равенства 3:3. Четири години по-рано отново се събират в груповата фаза. Мачът на \"Олд трафорд\" завършва 2:2, а на \"Камп ноу\" - 4:0 за домакините. През 1991 г. \"Юнайтед\" побеждава \"Барселона\" с 2:1 във финала на Купата на носителите на купи, а през 1984 г. в четвъртфиналите на същия турнир \"червените дяволи\" продължават напред след загуба с 0:2 в Испания и победа с 3:0 в реванша. Настоящото състояние на двата отбора накланя сериозно везните към \"Барселона\". Каталунците подобриха представянето си след Нова година, през уикенда на практика си осигуриха нова титла в Ла Лига след трудна победа срещу \"Атлетико\" (Мадрид), а Лионел Меси прави поредния си изключителен сезон. Петкратният носител на \"Златната топка\" е отбелязал 43 гола в 40 мача във всички турнири, в това число осем в шестте си мача в Шампионската лига. Освен това той обича да играе срещу \"Юнайтед\", като се разписа и в двата финала срещу английския тим. В същото време \"червените дяволи\" изглеждат възродени, откакто Оле Гунар Солскяр замени Жозе Моуриньо през декември. Въпреки някои колебания в последните седмици отборът показа, че не трябва да бъде отписван дори срещу фаворитите за европейския връх този сезон. \"Знаем, че трябва да се представим на най-доброто си ниво, което не направихме в първия мач с ПСЖ. Изходът на реванша обаче вдъхна вяра на играчите и феновете. Когато ни се падна \"Барселона\" на жребия, ние се усмихвахме, защото това е още едно голямо предизвикателство\", каза Солскяр преди мача. В Амстердам \"Аякс\" сътвори нещо, което малцина са очаквали. Холандският тим сложи край на доминацията на \"Реал\" в европейския футбол по впечатляващ начин - след разгромна победа с 4:1 насред Мадрид. Четирикратният първенец на Европа за пореден път доказа, че е  истинска машина за произвеждане на млади и изключително талантливи играчи.  И донесе романтичния полъх, който все по-рядко се появява в най-силния клубен турнир. Втори подобен подвиг обаче изглежда непосилен за младия тим на Ерик тен Хаг. Още повече че този път съперник ще е може би най-солидният и обигран отбор на континента, воден от този сезон от петкратния носител на \"Златната топка\" Кристиано Роналдо. Португалецът бързо показа защо \"старата госпожа\" плати 100 милиона евро, за да го привлече от \"Реал\" (Мадрид). А настоящото състояние на доскорошния хегемон показва колко голямо предимство е да разполагаш с играч от подобна класа. Роналдо има 24 попадения в 36 мача през сезона. По-важното за \"Ювентус\" обаче е представянето му в големите мачове по пътя към дългоочаквания първи европейски триумф от 1996 г. Хеттрикът му срещу \"Атлетико\" (Мадрид ) беше ясно доказателство защо феновете на \"старата госпожа\" имат основание да мечтаят повече от всякога за трофея в Шампионската лига.", "date": "2019.04.10", "title": "В преследване на нови чудеса: Могат ли \"Юнайтед\" и \"Аякс\" да спрат \"Барса\" и \"Ювентус\""}
{"url": "https://www.dnevnik.bg/intervju/2019/04/10/3417049_rainald_shumaher_kurator_nemskite_kompanii_masovo/", "text": "\"Дневник\" разговаря с него за особеностите на артистите от Източна Европа, колекцията на \"Дойче телеком\" и добрите корпоративни практики по отношение на съвременното изкуство в Германия.  - Разликата е значителна и тя е исторически обусловена. По времето на студената война в изкуството на Запад имаше постоянен поток на идеи, движения, развитие на артистичната свобода. Когато падна Желязната завеса, на Изток се появи усещането, че се прави нещо, което вече се е случило на Запад още през 60-те и 70-те години. Но Източна Европа буквално спринтира през развитието на изкуството и така създаде своя паралена история. Друго характерно е, че от гледна точка на изкуството в началото на Източна Европа се гледаше като на един общ посткомунистически регион, след което отделните държави започнаха да се диференцират. Изведнъж хората откриха, че историята на Румъния е тотално различна от тази на България или на бившата Югославия. Според мен повечето артисти от Източна Европа имат едно наистина голямо предимство пред западните си колеги. Тяхната работа е по-близо до реалния живот, до обществото и неговите проблеми. До мечтите, надеждите и визиите за бъдещето. Те не са толкова фокусирани върху обслужването на високоразвития пазар на изкуството. Е, понякога и това се случва, но в пъти по-малко, отколкото на Запад. Като човек, който работи от години в тази област, за мен е важно цяла Европа да осъзнае, че източноевропейските гласове имат много какво да кажат за ситуацията в съвременния свят. - Това е свързано най-вече с публиката. Подобно кураторско решение определено има и някакъв образователен аспект. То може да отвори разбирането на зрителите за това какво може да бъде изкуството. За това, че изкуството може да излезе извън рамките на класическото мислене. Че то може да бъде по-отворено. Но по този начин и двете извличан ползи. Защото старите произведения могат да се видят в една нова светлина, а съвременните могат да бъдат сравнени с това, което е било актуален език на изкуството преди десетиления. Например преди 50 години. - Преди откриването на изложбата бях тук за 2 седмици. Преди това идвах 3-4 пъти до Пловдив. За първи път се свързахме с фондация \"Пловдив 2019\" преди година и половина. А първият ни контакт с България, имам предвид от страна на артистичния екип на \"Дойче телеком\", беше преди 5 години, когато предложихме български артист да бъде включен в колекцията. Подготовката ми беше леко проблематична - все пак не говоря български. Но си направих труда да се разровя, да открия това, което е преведено. И не на последно място, разговарях с български артисти. Така получих една частица разбиране на българския контекст. И осъзнах колко много не знам и колко много може да бъде открито в България. - Колекцията води началото си от 2010 г. Компанията искаше да направи нещо, свързано с изкуството, и аз и мои колеги бяхме поканени да дадем предложения. Преди това работих активно в полето на западния арт пазар - с галерии, институции, колекции. Осъществих няколко проекта с добре познати имена на Запад. И изведнъж осъзнах, че не знам почти нищо за Източна Европа. Така реших, че едни стъпки в тази посока биха били интересни и за мен самия. Дали това беше желание да се преместя в една непозната територия? Определено. В крайна сметка в колекцията на по-късен етап могат да бъдат добавени артисти от Индия и от къде ли не. Но още в началото имахме две много важни условия - това да не е евтина реклама на компанията и да не е нещо декоративно, което да е предназначено за стените на нечии офиси. Подобно решение би било безпредметно и би обезценило цялата идея. А какво всъщност искахме? Да се работи активно с колекцията. Тя да се показва постоянно, за да могат артистите да се презентират пред публиката. И това да са предимно млади артисти, за да помогнем за развитието им. Честно казано, бях изумен, защото компанията отговори просто: \"Добре, да го направим по този начин.\" - Доколкото знам, данъците им не се намаляват. Но немските компании масово колекционират произведения на изкуството. Е, в повечето случаи го правят за стените на офисите, за декорация на сградите. Но и много компании насърчават финансово създаването на изкуство, което се озовава в музеи, галерии. Те изпълняват роля на спонсори. Може би смятат, че това е някаква социална отговорност? Или споделянето на изкуство е част от културата на общуване в Германия? Но много компании действат целенасочено в тази посока. Дори ежегодно организират събития в сферата на корпоративното колекциониране. Че и по-често. Това е един от факторите, които поддържат изкуството живо в страната. - Според мен вече няма каквито и да било тенденции. Всичко се е свело до изключително широката област на индивидуалните търсения. Всеки артист говори на своя език и използва свои изразни средства. Днес толкова много неща се случват по едно и също време. Но със сигурност пазарът е добил твърде много власт. Често някои фондове купуват изкуство само за да спекулират с него на пазара. С това са свързани част от проблемите на съвременните артисти. Някои от тях се отдават на производство в опитите си да угодят на пазара. И какво става, когато пазарът полудее по някое произведение? То се възпроизвежда на конвейнер в 50 вариации. Това е пълно безумие. - В Източна Европа най-важното е да бъде помагано за създаването на произведения. Както на ниво финансиране, така и чисто логистична подкрепа в някои случаи. Например да бъдат открити подходящите сътрудници за конкретен проект. Друга необходимост е да работи върху по-голямо и по-ефективно сътрудничество на международно ниво. Погледнато отстрани, прекалено много институции работят сами за себе си и не си дават сметка за ползите, които биха извлекли, ако си партнират с колегите си от съседните държави. Ключова задача на институциите е също да работят с публиката. Може би не да я образоват, но да си имат взаимно доверие, да споделят емоции. В тази сфера нищо не е фиксирано. Това е жив организъм и ние не можем знаем кои произведения ще бъдат смятани за важни след 10-15 години. То трябва да се концентрира повече върху цялостното развитие на света, въпреки че не може да го промени. Единствено хората могат да направят това. Но изкуството трябва да сочи с пръст проблемите, да предупреждава хората за това, с което трябва да бъдат по-внимателни. Тъжната истина е, че обикновено то осъзнава прекалено късно, че светът се движи в много мрачна посока. Интересува се твърде много от това да се продава, да бъде луксозен продукт за изтънчени господа. А днес има толкова световни проблеми и недъзи в обществото, които изкуството би трябвало да показва повече и повече. Както и да прави това все по-прецизно.", "date": "2019.04.10", "title": "Райналд Шумахер, куратор: Немските компании масово колекционират изкуство"}
{"url": "https://www.dnevnik.bg/sviat/2019/04/10/3417346_sled_osporvana_nadprevara_netaniahu_e_v_silna_poziciia/", "text": "Формацията на министър-председателя Бенямин Нетаняху спечели израелските парламентарни избори, осигурявайки му рекорден пети мандат на поста, въпреки изключително близките резултати на съперника му, съобщи местна телевизия, цитирана от \"Ройтерс\". При 97 процента преброени гласове нито една от партиите на кандидатите не получава мнозинство, но Нетаняху е в по-силна позиция да сформира коалицинно правителство с други подкрепили го десни формации. \"Ликуд\" на Нетаняху получава засега 35 места в Кнесета. Резултатите показват, че центристкият блок \"Синьо и бяло\" на съперника му, бившия началник на генералния щаб на въоръжените сили Бени Ганц, също получава засега 35 места. Но резултатите показват, че заедно с десните партии, с който вероятно ще сформира управляваща коалиция, Нетаняху ще разполага с мнозинство от около 65 места в парламента от общо 120 места. Левоцентристкият блок е напът да спечели 55 места, отбелязва ДПА, цитирана от БТА. Окончателните резултати се очакват в петък. След обявяването на първите резултати и Нетаняху, и Ганц обявиха победа. Новият парламент ще положи клетва на 23 април, а новосформираното правителство би трябвало да положи клетва в началото на юни.", "date": "2019.04.10", "title": "След оспорвана надпревара Нетаняху е в силна позиция за пети премиерски мандат"}
{"url": "https://www.dnevnik.bg/politika/2019/04/10/3417349_ogorchen_sum_zashtoto_ne_viarvah_che_politikata_e/", "text": "Огорчен съм, защото не вярвах, че политиката е мръсна работа, както ми казваха, когато влязох в нея, каза днес по Би Ти Ви депутатът от ГЕРБ Делян Добрев.  Вчера той обяви, че ще напусне парламента , защото не иска повече името му да бъде петнено. Добрев повтори, че този път е атакуван с фалшива новина, свързана с имотни сделки на негови роднини. Депутатът изрази съжаление, че никой не обръща внимание на свършеното. \"Аз за 10 години има много неща, с които се гордея\", каза Добрев. Той не пропусна да отбележи, че ГЕРБ е единствената партия, в която хора си тръгват дори при съмнения за съпричастност към нещо нередно. Добрев посочи, че още в събота е говорил с премиера и лидер на ГЕРБ Бойко Борисов. В разговора той му е обяснил, че е жертва на фалшива новина. В отговор на въпрос Добрев каза, че остава областен координатор на ГЕРБ в Хасково и ще продължи да работи за партията. Попитан с какво друго ще се занимава, депутатът посочи, че може да започне работа в някоя фирма или да прави частен бизнес. Коментирайки имотните сделки, заради които е атакуван, той посочи, че се цитират суми, платени за правото за строеж, вместо реалните за придобиването на имота. Добрев каза, че майка му е платила за апартамент от около 200 квадрата в квартал \"Манастирски ливади\" 480 хил. евро. При това положение цената била около 783 евро на квадрат, което било на пазарните нива. Депутатът каза още, че живее в апартамента, като плаща на фирмата на майка си наем от 1200 лева. Това е втората оставка на Добрев в този парламент.   обяви желание да напусне политиката след иницииран от БСП скандал за роднински назначения в община Хасково през октомври 2017 г. Партията застана зад депутата и след мощна кампания в негова подкрепа оставката му беше отхвърлена от мнозинството в пленарната зала. Впоследствие Конституционният съд обяви, че депутатите не могат да гласуват против волята на колегата си, но междувременно Добрев промени решението си, оттегли оставката си и остава депутат. Оставката на Добрев беше третата за ГЕРБ вчера. Първо  заместник областният управител на област София Томи Николов подаде оставка  пред министър-председателя Бойко Борисов заради медийни публикации. След това от партийния пресцентър съобщиха, че кметът на Созопол  Панайот Рейзи подава оставка като кмет и като член на ГЕРБ . Малко по-късно Рейзи опроверга информацията пред БНР и уточни, че напуска само партийните структури и няма намерение да подава оставка като кмет. В понеделник Рейзи и главният счетоводител на общината Златка Мусева  бяха отстранени от длъжност от Специализирания наказателен съд .", "date": "2019.04.10", "title": "Огорчен съм, защото не вярвах, че политиката е мръсна работа, каза Делян Добрев"}
{"url": "https://www.dnevnik.bg/evropa/2019/04/10/3417350_germanskoto_selo_koeto_moje_da_stane_geografskiia/", "text": "Докато часовниците отмерват  времето до Брекзит , малкото германско село Гадхайм се готви да заеме централно място, защото ще стане новият географски център на ЕС след напускането на Великобритания, предаде \"Ройтерс\". Сегашният географски център, във Вестернгрунд, е на 55 км от Гадхайм, но табела извън малкото село вече обявява гордо \"Бъдещ център на ЕС\". Пилон на невзрачна ивица земеделска земя се готви да развее знамето на ЕС. Сбогуването с титлата, спечелена след присъединяването на Хърватия през 2013 г., ще бъде тъжен ден за Вестернгрунд. Точното място на географския център е отбелязано с паметна плоча, карта и европейско знаме, като много табели насочват към него. Географският център на ЕС се преместваше леко в различни периоди, но остава в границите на Германия от разширението на ЕС през 2004 г., когато страните членки станаха 25, отбелязва \"Ройтерс\". Гадхайм е прекалено малко село, за да има собствен кмет и е под юрисдикцията на Юрген Гьотс, кмет на съседното селище Файтшьоххайм. Той се надява, че след превръщането си в център на ЕС село Гадхайм ще стане забележимо на картата. \"Разбира се, че разчитаме в региона и конкретно в Гадхайм да дойдат повече туристи\", заяви той пред \"Ройтерс\". Местни жители също са доволни и един от тях дори призовава Гьотс да направи Тереза Мей почетна гражданка на Гадхайм. \"Това очевидно е малко трудно. Разбира се, Гадхайм има повод да празнува, но мисля, че това няма да е добър ден за Европа като цяло\", казва кметът. /БТА", "date": "2019.04.10", "title": "Германското село, което може да стане географски център на ЕС след Брекзит"}
{"url": "https://www.dnevnik.bg/evropa/2019/04/10/3417352_avstriiskite_vlasti_izvurshiha_operacii_sreshtu/", "text": "Австрийските власти извършиха обиски в цялата страна, насочени срещу 32-ма души, заподозрени в неонацистка дейност, предаде ДПА. Австрийското коалиционно правителство, включващо консерватори и представители на крайната десница, в момента  е подложено на натиск  да се докаже в борбата с десния екстремизъм. След неотдавнашните разкрития, че извършителят на нападението срещу джамии в новозеландския град Крайстчърч  е направил дарения  за австрийското Движение за идентичност, медиите и опозицията проучваха връзките между поддръжниците на запазване на европейската идентичност и  крайнодясната Австрийска партия на свободата , която е част от управляващата коалиция. отбелязва ДПА. Освен това европейски разузнавателни агенции ограничиха връзките с австрийските си колеги от Федералната служба за защита на конституцията и борбата с тероризма (контраразузнаването), след като преди година прокуратурата извърши обиск в централата на службата, за да проучи сигнали за нередности. /БТА", "date": "2019.04.10", "title": "Австрийските власти извършиха операции срещу неонацисти в цялата страна"}
{"url": "https://www.dnevnik.bg/razvlechenie/2019/04/10/3417314_sudatelite_na_igra_na_tronove_znaeli_finala_oshte/", "text": "Създателите на хитовия сериал \"Игра на тронове\" казват, че са знаели как ще приключи поредицата още преди пет години и са убедени, че феновете ще харесат финала. \"Искаме хората да го харесат. Това значи много за нас\", споделя Даниъл Брет Уайз, който заедно с Дейвид Бениоф създава поредицата, базирана на романите на Джордж Р.Р. Мартин \"Песен за огън и лед\". \"Също така знаем, че без значение какво правим, дори да е оптималната версия, ще има определен брой хора, които биха намразили най-доброто от всички възможни версии\", допълва още той в интервю за \"Ентъртеймънт Уикли\", публикувано във вторник. \"Игра на тронове\" спечели множество награди \"Еми\" и в момента е най-големия хит на HBO с над 30 млн. зрителите само в САЩ, както и с огромна армия от отдадени фенове в целия свят. Финалните шест епизода на фентъзи сериала, чието действие се развива между няколко враждуващи фамилии на измисления континент Вестерос, започват излъчването си в неделя и ще приключат на 19 май. Уайз казва още, че той и Бениоф са знаели още преди около пет години как ще приключи сериалът в основни линии. В седми сезон, който бе излъчен през 2017 г., героите се подготвяха за голямата битка за Железния трон, докато армия от бели бродници, водени от Краля на нощта, се отправиха на юг, за да унищожат човечеството. Двамата изпълнителни продуценти споделят, че с времето е станало все по-трудно и по-трудно да пазят детайли от сюжета в тайна. Макар да се основава на книгите на Мартин, сериалът отдавна е задминал момента, до който се простира историята в тях. \"Няма да си отдъхнем, докато финалният епизод не бъде излъчен без никакво изтичане. Определено се радваме, че успяхме да преминем през снимките и продукцията без нито едно изтичане на информация досега. Имаше обаче ситуации, които се получиха при постпродукцията или пък около седмица преди излъчването на даден епизод. Така че навлизаме в най-опасния период\", допълва Бениоф пред изданието. Уайз и Бениоф казват още, че смятат да се скрият някъде офлайн след последния епизод през май. \"Ще бъдем на тайно място, с изключени телефони и ще отваряме различни бутилки\", споделя плановете им Уайз. Бениоф допълва: \"Смятам да съм много пиян и много далеч от интернет.\"", "date": "2019.04.10", "title": "Създателите на \"Игра на тронове\" знаели финала още преди пет години"}
{"url": "https://www.dnevnik.bg/citat_na_deniia/2019/04/10/3417360_citat_na_denia_v_stranata_teche_opit_za_pulziasht/", "text": "Това заяви депутатът от ГЕРБ Спас Гърневски в ефира на \"Нова телевизия\" по повод скандала с апартаментите на част от управляващите,  закупени на цени под средните за пазара . По думите му \"има опит да бъде спрян европейския път на България и планът \"Решетников\" се изпълнява\"  \"Води се война срещу управлението още от първия ден на това правителство посредством фалшиви новини, интриги и опити за разделение в обществото\", каза още Гърневски. Според него от 30 години в България \"не сме имали такава борба с корупцията, каквато се води от момента на създаването на новата антикорупционна комисия (КПОНПИ)\". Спас Гърневски изтъкна и това, че след като е от толкова време в политиката, за първи път от 30 години вижда един висок стандарт, който е наложен от премиера Борисов - и при най-малката сянка на съмнение се подават оставки.", "date": "2019.04.10", "title": "Цитат на деня: В страната тече опит за пълзящ преврат"}
{"url": "https://www.dnevnik.bg/evropa/2019/04/10/3417355_s_planove_za_po-visok_deficit_italiia_moje_otnovo_da/", "text": "Италианското популистко правителство намали прогнозите за икономическия растеж и предвиди по-висок от очаквания дефицит, одобрявайки ключов документ за бюджетно планиране, съобщи ДПА, цитирана от БТА. Преразглеждането бе направено след множество отрицателни икономически данни през последните няколко месеца. Италия, третата по големина икономика в еврозоната, в момента е единствената държава - членка на ЕС, и страната от Г-7  в рецесия . Брутният вътрешен продукт (БВП) ще нарасне тази година с 0.2 процента вместо с предвидения през декември 1 процент, посочи правителството в своя Икономически и финансов документ, подготвен от финансовото министерство. Според него също така се повишава целевият дефицит за 2019 г. от 2.04 на сто до 2.4 на сто от БВП. Предишната стойност на дефицита от 2.04 процента  бе много трудно договорена  през декември с Европейската комисия след голям спор за бюджетната дисциплина. \"Политико\" отбелязва, че според документа едни от водещите мерки на правтелството -  гражданският доход  и частичната пенсионна реформа - се очаква да имат много слаб положителен ефект върху икономиката. Според една от таблиците в документа от 133 страници гражданският доход (780 евро на месец за бедните хора, търсещи работа) ще помогне на БВП да нарасне с между 0.2 и 0.5 процента през следващите три години. Пенсионната реформа, която позволява на определени работници да се пенсионират по-рано, няма да има ефект върху БВП през тази и следващата година и ще подпомогне увеличаването му с 0.2% през 2021 и 2022 г.", "date": "2019.04.10", "title": "С планове за по-висок дефицит Италия може отново да ядоса Брюксел"}
{"url": "https://www.dnevnik.bg/ot_vas/novini_ot_vas/2019/04/10/3417380_vandali_v_staro_jelezare/", "text": "Пловдивското село Старо Железаре стана известно с рисунките по стените на къщите, които всяко лято биват създавани от студенти от университета в Познан. На тях са изобразени политици, спортисти, хора на изкуството, но и местни хора. В понеделник част от рисунките се оказаха със замазани с червена боя лица.", "date": "2019.04.10", "title": "Вандали в Старо Железаре"}
{"url": "https://www.dnevnik.bg/evropa/2019/04/10/3417367_franciia_i_germaniia_sa_raztrevojeni_ot_zaplahite_za/", "text": "Франция и Германия изразиха вчера безпокойство по повод заплахите за независимостта на полските съдии, предаде \"Ройтерс\". Миналата седмица Европейската комисия започна  наказателна процедура срещу Полша  във връзка с въвеждането на нова дисциплинарна система срещу съдиите, която  според комисията  цели да принуждава магистратите да отсъждат според желанията на управляващата партия \"Право и справедливост\". \"Надяваме се, че наказателната процедура, започната от Еврокомисията миналата седмица заради новия дисциплинарен режим за съдиите, ще доведе до някои подобрения, в частност на правото на ефективно правораздаване от независим и безпристрастен съд\", се казва във френско-германското изявление, разпространено на вчерашната среща на министрите по европейските въпроси от страните - членки на ЕС. \"Искаме да се възползваме от възможността да подчертаем още веднъж своите опасения от цялата ситуация, създадена от реформата в съдебната система в Полша\", пише в изявлението. \"Според нас комбинираният резултат от законодателните промени подлага на риск независимостта на съдебната система и разделението на властите в Полша\", гласи документът. В него се изказва подкрепа за действията на Еврокомисията и се предлага да има нови заседания по казуса с Полша след изборите за Европейски парламент. Европейската комисия, която отговаря за спазването на законодателството на ЕС, вече е открила две други наказателни процедури срещу полското правителство - от средата на 2017 г. и от средата на 2018 г. - заради промени в правилата за пенсиониране на полските съдии и евентуалното въздействие върху тяхната независимост и заради неспазване на върховенството на закона. Тези процедури може да доведат до това Полша да бъде лишена от право на глас при вземането на решения в европейските институции. Но това е малко вероятно, тъй като такова решение трябва да се вземе с консенсус от останалите 27 членки на съюза. А Унгария, срещу която има също наказателна процедура, е обявила, че ще наложи вето върху всеки опит за изолиране на Полша, припомни \"Ройтерс\". /БТА", "date": "2019.04.10", "title": "Франция и Германия са разтревожени от заплахите за независимостта на полските съдии"}
{"url": "https://www.dnevnik.bg/politika/2019/04/10/3417383_parlamentut_osvobodi_delian_dobrev_vupreki_plamennata/", "text": "Парламентът освободи депутата от ГЕРБ Делян Добрев, който вчера обяви, че подава оставката си. 96 от 106 гласували депутати бяха \"за\" оставката въпреки пламенната реч, която държа в защита на Добрев депутатът Георги Марков. Марков обяви, че въпреки решението на Конституционният съд, което задължава депутатите да одобрят искане за оставка на депутат, той ще гласува против. Това е втората оставка на Добрев в този парламент.  подаде оставката си за първи път през октомври 2017 г след иницииран от БСП скандал за роднински назначения в община Хасково. Партията застана зад депутата и след мощна кампания в негова подкрепа оставката му беше отхвърлена от мнозинството в пленарната зала. Впоследствие Конституционният съд обяви, че депутатите не могат да гласуват против волята на колегата си, но междувременно Добрев промени решението си, оттегли оставката си и остава депутат. Днес Марков, който е бивш конституционен съдия, каза че конституцията го задължава да гласува по съвест. Той се върна към студентските си години и разказа за учебник в който имало картинки на \"криминогенните типове\". Марков видял по телевизията тази сутрин, че Добрев е \"едно чудесно момче, с буден и честен поглед\". Иронично Марков призова да се върне законът от времето на социализма, че едно семейство има право само на едно жилище. Долу пазарът на имоти, да се върнем в комунизма, призова Марков. \"В колибите ли да живеят народните представители?\", попита още той. Огорчен съм, защото не вярвах, че политиката е мръсна работа, както ми казваха, когато влязох в нея,  каза днес по Би Ти Ви  Добрев.  Вчера той обяви, че ще напусне парламента , защото не иска повече името му да бъде петнено. Добрев повтори, че този път е атакуван с фалшива новина, свързана с имотни сделки на негови роднини. Депутатът изрази съжаление, че никой не обръща внимание на свършеното. \"Аз за 10 години има много неща, с които се гордея\", каза Добрев. Оставката на Добрев беше третата за ГЕРБ вчера. Първо  заместник областният управител на област София Томи Николов подаде оставка  пред министър-председателя Бойко Борисов заради медийни публикации. След това от партийния пресцентър съобщиха, че кметът на Созопол  Панайот Рейзи подава оставка като кмет и като член на ГЕРБ . Малко по-късно Рейзи опроверга информацията пред БНР и уточни, че напуска само партийните структури и няма намерение да подава оставка като кмет. В понеделник Рейзи и главният счетоводител на общината Златка Мусева  бяха отстранени от длъжност от Специализирания наказателен съд .", "date": "2019.04.10", "title": "Парламентът освободи Делян Добрев въпреки пламенната защита от Георги Марков"}
{"url": "https://www.dnevnik.bg/sport/2019/04/10/3417392_hari_kein_moje_da_propusne_vsichki_machove_do_kraia_na/", "text": "Тотнъм\"  победи \"Манчестър сити\" с 1:0  и взе предимство в спора между двата английски тима в четвъртфиналите от Шампионската лига, но получи сериозен удар с травмата на Хари Кейн. Нападателят на \"шпорите\" напусна терена в 56-ата минута след сблъсък с Фабиан Делф от \"гражданите\". Мениджърът на тима Маурисио Почетино обяви, че  Кейн  може да не играе повече през сезона, но в сряда ще премине медицински тестове, за да е ясно каква е контузията на левия му глезен. \"Определено е много тревожно за нас. Хари ще ни липсва, може би дори до края на сезона няма да го ползваме. Надявам се да не е голям проблем, но от това, което видях ще му е нужно време за възстановяване. Глезенът му се усука и ще видим как ще бъде след няколко часа\", каза Почетино след срещата. Кейн пострада при опит да спре Фабиан Делф, като се подхлъзна, а след като отигра топката левият бек на \"гражданите\" стъпи върху глезена му. През миналия сезон Кейн отсъстваше около месец заради контузия на десния глезен. През сезон 2016-17 нападателят на \"Тотнъм\" отсъстваше съответно шест и четири седмици заради подобни травми. \"Трябва да видим какво се случва, но изглежда че е същата контузия, както преди. Много е тъжно и разочароващо за нас\", добави Почетино. \"Тотнъм\" има поне осем мача до края на сезона, които могат да станат и повече, ако \"шпорите\" отстранят \"Сити\". Двата тима имат да се срещат още два пъти в следващите 10 дни – на 17 април е реваншът в Шампионската лига на \"Етихад\", а три дни по-късно и мачът за първенство между тях.", "date": "2019.04.10", "title": "Хари Кейн може да пропусне всички мачове до края на сезона"}
{"url": "https://www.dnevnik.bg/razvlechenie/2019/04/10/3417317_snimka_na_denia_chorapite_na_trjudo/", "text": "Изборът на костюм или вратовръзка отдавна не е особено впечатляващо за политиците, освен ако не сте Барак Обама и не решите да носите светъл костюм в овалния кабинет, което да предизвика леко неразбран в останалия свят шок и ужас сред медиите в САЩ. Канадският премиер Джъстин Трюдо обаче има друг, не чак толкова скрит моден коз. Независимо дали е на среща на НАТО, Междунаордния икономически форум в Давос или пък в разговор с Нобелов лауреат, той обича да изпраща послание дори и с помощта на чорапите си, които през годините фоторепортерите улавят. При вглеждане в тях се откриват десени с гумени патенца, герои от \"Междузвездни войни\", емблемата на Канада, елени или просто по-ярки шарки. Въпреки шарения избор от чорапи и симпатичната му усмивка обаче, шест месеца преди насрочените за октомври избори в Канада, проучване за нагласата на избирателите показва, че 47-годишният политик може да се превърне в първия премиер в страната от 30-те години насам, който ще загуби властта след само един мандат на поста.", "date": "2019.04.10", "title": "Снимка на деня: Чорапите на Трюдо"}
{"url": "https://www.dnevnik.bg/tehnologii/2019/04/10/3417401_nasa_si_postavi_za_cel_da_izprati_astronavt_na_lunata/", "text": "Директорът на НАСА Джим Брайдънстайн обяви, че американската космическа агенция си и поставила за цел астронавт да кацне на Луната през 2024 г.  Първоначалният план беше това да стане през 2028 г. , когато в орбита около естествения спътник на Земята да има изградена междинна станция, от която да се спускат капсули на повърхността на Луната. Брайдънстайн обаче е сигурен, че НАСА ще успее да се подготви за човешка мисия само след 5 години. Той призна, че му харесва идеята два екипажа да се спуснат едновременно на Луната, при това от двете страни на естествения спътник на Земята. Лунната станция, която е замислена като многофункционален център за командване и за многократно използване, ще позволи осъществяването на подобни дейности, каза ръководителят на НАСА, визирайки едновременното кацане на два или повече екипажа на Луната.", "date": "2019.04.10", "title": "НАСА си постави за цел да изпрати астронавт на Луната през 2024 г."}
{"url": "https://www.dnevnik.bg/politika/2019/04/10/3417404_novite_deputati_ot_gerb_sa_iliiana_radeva_i_ralica/", "text": "Двама нови депутати от ГЕРБ положиха клетва. Илияна Радева заменя избрания за министър на правосъдието Данаил Кирилов. Ралица Добрева влиза на мястото на Цецка Цачева, която подаде оставка като министър на правосъдието след скандала с новите апартаменти на управляващите. Добрева положи клетва като депутат за трети път в този парламент. Тя освободи депутатското си място, когато Ивайло Московски подаде оставка, като министър на транспорта и се върна в парламента. През декември Московски пак освободи мястото си, след като стана вицепрезидент на Черноморската банка за търговия и развитие по предложение на правителството. Днес се наложи Добрева да положи клетва отново заради решение на ЦИК. Мястото и трябваше да бъде заето от Цецка Цачева, но тя е декларирала в ЦИК, че се отказва от депутатското място. Добрева беше 5-а в листата на ГЕРБ в 15-и многомандатен избирателен район - Плевен. Парламентът  освободи Делян Добрев , като депутат на ГЕРБ и на мястото му също ще има нов депутат. Оставката на Добрев беше третата за ГЕРБ вчера. Първо  заместник областният управител на област София Томи Николов подаде оставка  пред министър-председателя Бойко Борисов заради медийни публикации. След това от партийния пресцентър съобщиха, че кметът на Созопол  Панайот Рейзи подава оставка като кмет и като член на ГЕРБ . Малко по-късно Рейзи опроверга информацията пред БНР и уточни, че напуска само партийните структури и няма намерение да подава оставка като кмет. В понеделник Рейзи и главният счетоводител на общината Златка Мусева  бяха отстранени от длъжност от Специализирания наказателен съд .", "date": "2019.04.10", "title": "Новите депутати от ГЕРБ са Илияна Радева и Ралица Добрева, която положи трета клетва"}
{"url": "https://www.dnevnik.bg/sport/2019/04/10/3417394_video_emocionalnata_razdiala_na_dirk_novicki_s/", "text": "Голямата звезда на \"Далас маверикс\" Дирк Новицки се раздели с голямо вълнение с публиката на отбора. Той се представи много силно при победата със 120:109 срещу \"Финикс сънс\", като завърши с 30 точки и осем борби. На 40 години и 294 дни Новицки стана най-възрастният баскетболист, вкарал 30 точки. След мача германецът обяви, че това е бил последният му двубой пред домакинска публика. Застанал под светлината на прожекторите и под бурните аплодисменти на запалянковците, той се просълзи и заяви: \"Опитвам йога-дишането си, но не се получава особено\". Новицки благодари на публиката, на ръководството на клуба и на всичките си над 200 съотборници, с които е играл в отбора. Той  влезе в историята, като изигра 21 сезона в \"Далас\" . С усмивка благодари и на съперника, че му е позволил да \"вкара няколко коша\". \"Беше великолепно приключение. Благодаря, че дойдохте\", завърши германецът. Новицки е шести по резултатност във вечната ранглиста на НБА с 31 540 точки. Той дебютира в лигата през 1998 г. Тогава е избран под №9 в драфта от \"Милуоки бъкс\", но веднага е трансфериран в \"Далас\". В 15 от сезоните, в които е бил в отбора, \"Далас\" е участвал в плейофите.", "date": "2019.04.10", "title": "Видео: Емоционалната раздяла на Дирк Новицки с публиката на \"Далас маверикс\""}
{"url": "https://www.dnevnik.bg/evropa/2019/04/10/3417395_kitai_obeshta_otstupki_na_es_za_prinuditelniia/", "text": "Лидерите на Европейския съюз и Китай подписаха съвместна декларация във вторник, след като в последната минута Пекин направи отстъпки в подкрепа на основания на правила международен ред и за мерки срещу промишлените субсидии, предаде EurActiv. Според източници, цитирани от изданието, Китай за пръв път е признал проблема с принудителния трансфер на технологии. 21-ата среща на върха между ЕС и Китай се състоя след като  Европейската комисия описа Китай  като \"системен съпреник\", а лидерите на държавите членки призоваха за по-строга позиция към Пекин. Китайският премиер обеща на ЕС, че Пекин няма да принуждава чуждестранни компании да споделят чувствителна информация, когато извършват дейност в Китай, и че е готов да обсъди нови световни търговски правила за промишлените субсидии, посочва \"Ройтерс\". В навечерието на срещата ЕС продължаваше да отказва да подпише съвместното изявление. Почти всички страни отказаха да го одобрят, когато 28-те посланици на държавите членки обсъдиха темата в Люксембург в понеделник. В последната минута обаче китайските преговарящи изпратиха предложение, което удовлетвори преговарящите от страна на ЕС, коментират европейски източници. Във вторник председателите на Европейския съвет и на Европейската комисия Доналд Туск и Жан-Клод Юнкер се срещнаха с китайския премиер Ли Къцян в Брюксел. Проблемните моменти бяха параграф, в който се признава значението на основания на правила международен ред, и китайските промишлени субсидии в контекста на реформата на Световната търговска организация (СТО). По отношение на субсидиите китайският премиер заяви, че Пекин подкрепя \"честната конкуренция в конкурентни области\" и е готов да работи с ЕС в рамките на СТО в други области, където предоставя субсидии. Промишлени субсидии В крайна сметка ЕС и Китай се договориха да \"водят по-интензивни дискусии за втвърдяване на международните правила за промишлените субсидии\". За основаната на правила международна система китайските преговарящи не стигнаха толкова далеч, колкото ЕС искаше, но държавите членки бяха готови да приемат алтернативна позиция, потвърждаваща \"зачитането на международното право и основните норми, управляващи международните отношения, в основата на които стои ООН\". Крайното съгласие на ЕС дойде и след като президентът на САЩ Доналд Тръмп заплаши европейския износ нови мита на стойност 11 милиарда долара в отговор на европейски субсидии за \"Еърбъс\". Опасения за 5G Рискът от кибер шпионаж, по-конкретно от китайски компании, развиващи 5G мрежи, включително \"Хуауей\", бе друг проблем, който ЕС повдигна през последните месеци. Юнкер отбеляза, че въпросът не е бил подробно обсъждан, но добави, че новите мерки, предложени от Еврокомисията за засилване на сигурността на 5G мрежите, \"не са насочени към конкретни доставчици или страни, имаме отворен пазар\". Ли изрази надежда, че китайските компании ще бъдат третирани по получат честен и равнопоставен начин. Всеобхватно инвестиционно споразумение В заключителната декларация се посочва още, че \"двете страни се ангажират да достигнат през 2019 година необходимия решаващ напредък, особено по отношение на либерализацията, с цел сключване на амбициозно всеобхватно инвестиционно споразумение до 2020 година\", предаде БТА. Китайският премиер обеща на домакините си от ЕС, че Пекин вече няма да принуждава чуждестранните компании да споделят чувствителни технологии при развиването на дейност в Китай и че е готов да коригира промишлените субсидии. По думите на Туск на срещата на върха Китай се е съгласил да осигури балансиране на държавните субсидии за промишлеността и подкрепи предложенията за реформа на Световната търговска организация (СТО) за противодействие на търговските войни. Били са обсъдени и правата на човека. Юнкер от своя страна подчерта, че новите европейски норми за контрол на чуждестранните инвестиции в чувствителни отрасли не са насочени срещу Китай. Правителството на Китай никога не е изисквало от работещите в чужбина китайски компании да се занимават с дейност, която може да се тълкува като нарушаване на правото на интелектуална собственост или икономически шпионаж, посочи Ли Къцян пред журналисти в Брюксел.", "date": "2019.04.10", "title": "Китай обеща отстъпки на ЕС за принудителния технологичен трансфер и промишлените субсидии"}
{"url": "https://www.dnevnik.bg/biznes/2019/04/10/3417422_prez_fevruari_sa_namaleli_i_bulgarskite_i_chujdite/", "text": "През февруари и българските, и чуждите туристи, отсядали в хотелите, са намалели, показват данните на Националния статистически институт. Общият брой на нощувките във всички места за настаняване, регистрирани през февруари, е 904.1 хил., или с 3.8% по-малко в сравнение със същия месец на предходната година, като най-голямо намаление на нощувките (с 5.4%) се наблюдава в местата за настаняване с 3 звезди. В хотелите с 4 и 5 звезди са били 73.3% от нощувките на чужди граждани и 35.9% - на българи. В местата за настаняване с 3 звезди са осъществени 20.0% от нощувките на чужди граждани и 33.9% - на българи, докато в останалите места за настаняване (с 1 и 2 звезди) те са съответно 6.7 % и 30.2%. Броят на пренощувалите в местата за настаняване през месеца намалява с 3.4% в сравнение със същия месец на 2018 г. и достига 376 хил., като е регистрирано намаление както при чуждите, така и при българските граждани, съответно с 6.8 и 1.5%. Българските граждани, нощували в местата за настаняване през февруари 2019 г., са 248.5 хил. и са реализирали средно по 2.1 нощувки. Чуждите граждани са 127.5 хил. и са реализирали средно по 3.1 нощувки, като 74.7% от тях са нощували в хотели с 4 и 5 звезди. Общата заетост на леглата е 29.8%, като намалява с 1.3 процентни пункта в сравнение с февруари 2018 година. Най-висока е заетостта на леглата в хотелите с 4 и 5 звезди - 41.5%, следват местата за настаняване с 3 звезди - 29.2%, и с 1 и 2 звезди - 17.4%. Приходите от нощувки достигат 51.4 млн. лв., или с 2.4% повече в сравнение с февруари 2018 година. Регистрирано е увеличение на приходите както от български граждани - с 4.7%, така и от чужди граждани - с 0.5%.", "date": "2019.04.10", "title": "През февруари са намалели и българските, и чуждите туристи"}
{"url": "https://www.dnevnik.bg/citat_na_deniia/2019/04/10/3417423_citat_na_denia_poniakoga_e_po-dobre_da_zagubish_s_01/", "text": "Това заяви мениджърът на \"Манчестър сити\" Хосеп Гуардиола след  поражението с 0:1 от \"Тотнъм\"  в първия мач от четвъртфиналите в Шампионската лига. , добави той със спомена за загубата с 0:3 от \"Ливърпул\" в същата фаза на надпреварата. Впоследствие \"гражданите\" паднаха още веднъж - с 1:2. Въпреки поражението Гуардиола постави добра оценка за играта на \"Манчестър сити\". ", "date": "2019.04.10", "title": "Цитат на деня: Понякога е по-добре да загубиш с 0:1, отколкото да направиш 0:0"}
{"url": "https://www.dnevnik.bg/politika/2019/04/10/3417426_valeri_simeonov_kogato_prinujdavash_rukovodstvoto_za/", "text": "Когато масово принуждаваш членове от ръководството на твоята партия за оставки, неизбежно изниква въпросът и за твоята. Това каза лидерът на НФСБ Валери Симеонов за оставката на депутата от ГЕРБ Делян Добрев и другите оставки в правителството след скандала с  новите апартаменти на властта . Той обаче уточни, че не иска оставката на Борисов. Според Симеонов това означава, че тази партия няма право да управлява и да участва в управлението на държавата. \"Няколко оставки – да, но хора, които без всякакви причини са принуждавани да си подават оставка, че техните роднини имали някакви имоти, това е болшевизъм\", каза Симеонов. Той смята, че това е връщане на времената в първите дни след 9 септември, когато хората са разстрелвани на улицата в слепоочието само защото са имотни.  \"Фокусът се насочва последователно върху отделни хора и се стига до това обезкръвяване на това Народно събрание и няма как да отречем, че за това има заслуга и министър-председателят\", каза още лидерът на НФСБ. Според него Борисов има основна заслуга за процеса на обезкръвяване, \"защото приема оставки на килограм и демонстрира, че не му пука за капацитета на парламента и изпълнителната власт. Симеонов сравни процесите в държавата с времето на Великата културна революция на Мао Дзедун, когато се е разчиствал политическият елит точно с такива мерки и такива клеветнически кампании. \"Ако някой от вас знае въобще за какво говоря. Надали сте чували за Великата китайска културна революция\", каза Симеонов на журналистите в парламента.  \"Или някой си въобразява, че кадърните кадри в България са неизчерпаем източник и непрекъснато се генерират от някъде. Делян Добрев е кадърен, отговорен човек. Изключителен специалист\", допълни още Симеонов. Той и неговите депутати от НФСБ са гласували \"против\". Симеонов смята, че по-скоро на Делян Добрев му е писнало, защото всеки си има предел на търпението. \"Всеки освен помиярите има предел на търпение. Много хора визирам\", заяви още Симеонов.  Симеонов добави, че за следващото Народно събрание няма да се кандидатира никой, който има апартамент или, не дай си Боже, да има фирма. \"За народни представители трябва да се кандидатират само малоимотни хора. Хора, които нямат собственост, които спят под мостовете на Перловска река и които са клошари. Те ще бъдат с предимство. Само такива хора имат право да бъдат в политиката. С други думи, свидетели сме на едно опростачване в политиката, заключи Симеонов. Парламентът  освободи депутата от ГЕРБ Делян Добрев , който вчера обяви, че подава оставката си. 96 от 106 гласували депутати бяха \"за\" оставката въпреки пламенната реч, която държа в защита на Добрев депутатът Георги Марков. Оставката на Добрев беше третата за ГЕРБ вчера. Първо  заместник областният управител на област София Томи Николов подаде оставка  пред министър-председателя Бойко Борисов заради медийни публикации. След това от партийния пресцентър съобщиха, че кметът на Созопол  Панайот Рейзи подава оставка като кмет и като член на ГЕРБ . Малко по-късно Рейзи опроверга информацията пред БНР и уточни, че напуска само партийните структури и няма намерение да подава оставка като кмет. В понеделник Рейзи и главният счетоводител на общината Златка Мусева  бяха отстранени от длъжност от Специализирания наказателен съд . Първа подаде оставка министърът на правосъдието  Цецка Цачева , а след нея това направиха заместник-министрите на енергетиката  Красимир Първанов  и на спорта  Ваня Колева . Най-голямата жертва за ГЕРБ от скандала беше  оставката на председателя на парламентарната група на ГЕРБ Цветан Цветанов  след публикация за новия му апартамент в столичния квартал \"Изток\",  купен от \"Артекс\" на по-ниски от пазарните цени . Председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев  отказваше да отговаря на въпроси  за несъответствия при обявени от него жилищни придобивки и записано в документи за сделките и излезе в отпуск. Зам. главният прокурор и директор на Националната следствена служба  Борислав Сарафов също е проверяван , но не е в отпуск. На данъчната администрация в София е възложена ревизия на сина на Сарафов, за да се установи има ли съответствие между получените доходи и имущественото състояние. Според публикация в сайта \"Биволъ\" синът на шефа на Националната следствена служба Борислав Сарафов, който е роден през 1997 г., има апартамент, ателие и гараж на обща стойност 540 хил. лв. Те са придобити през 2018 и 2019 г. Върховната касационна прокуратура и антикорупционната комисия  започнаха и проверка  как министърът на туризма Николина Ангелкова и депутатът от БСП Валери Жаблянов са придобили имотите си в София.", "date": "2019.04.10", "title": "Валери Симеонов: Когато принуждаваш ръководството за оставки, изниква въпросът и за твоята"}
{"url": "https://www.dnevnik.bg/bulgaria/2019/04/10/3417455_pravitelstvoto_otpusna_50_mln_lv_za_zaplatite_na/", "text": "Министерски съвет гласува допълнителни около 50 млн. лв. по бюджета на Министерството за здравеопазването за повишаване на заплатите на медицинските сестри и специалистите по здравни грижи, стана известно в началото на редовното заседание на правителството. Началните заплати и за двете групи ще станат 950 лв. \"Това се прави с цел да се гарантират по-добри условия и предпоставки за осигуряване на равнопоставен достъп до медицинска помощ на гражданите в съответствие с потребностите на населението и правилата за добра медицинска практика\", заяви министърът на здравеопазването Кирил Ананиев. По думите му със сумата ще се увеличат разходите по политика в областта на диагностиката и лечението в бюджетна програма \"Осигуряване на медицинска помощ на специфични групи от населението\", заяви здравният министър. Той акцентира, че средствата ще бъдат предоставени като субсидия на болниците. \"Направеният анализ на всички лечебни заведения показва диспропорции и отклонения в механизмите в начините на формиране и разпределение на разходите по икономически елементи – в това число и разходите за персонал\", заяви той. В края на март специалистите по здравни грижи  излязоха на два протеста  пред здравното министерство, като настояваха за достойни заплащане и условия на труд. Освен в столицата, където за час беше блокирано движението по булевардите \"Мария Луиза\" и \"Стамболийски\", на площад \"Света Неделя\" пред Министерството на здравеопазването, протести имаше и в редица градове на страната. Медицински сестри, акушерки, лаборанти, рехабилитатори и други  поискаха еднаква основна заплата  за всички специалисти независимо от местоработата или собствеността на болницата. Искането им беше за минимални работни заплати за страната, или 1120 лв. Сред исканията им беше и допълнителните възнаграждения и техните размери да са с регламентирани правила и в зависимост от натовареността. Представители на протестиращите показаха фишове за заплатите си, от които се вижда, че основните им заплати при 22-25 години стаж са по 550-680 лева, а брутните им заплати с различни добавки достигат 900-1000 лева. Пред два дни Ананиев  представи методика за формиране на заплатите  на медиците в лечебните заведения. Анализът показва различни съотношения между разходите за персонал и общите приходи – налице е сериозна диференциация от 41% до над 90% в отделните болници. Отделно от това в структурата на брутната работна заплата има необясними несъответствия между дела на основната заплата и този на видовете допълнителни възнаграждения (прослужено време, извънреден/нощен труд, за постигнати резултати и др.). Негативно влияние оказват и действащите медицински стандарти, които поставят изисквания, неотговарящи на спецификата на лечебните заведения. Друг фактор, който има отрицателно влияние върху разходите за персонал, се оказват просрочените задължения на голяма част от лечебните заведения, посочва здравното министерство. \"Чрез въвеждането на методиката ще гарантираме прилагането на справедливи и прозрачни принципи и правила за формирането на възнагражденията на професионалистите по здравни грижи\", беше заявката на здравния министър.", "date": "2019.04.10", "title": "Правителството отпусна 50 млн. лв. за заплатите на медицинските сестри"}
{"url": "https://www.dnevnik.bg/sport/2019/04/10/3417457_bfs_premesti_levski_-_ludogorec_na_nacionalniia_stadion/", "text": "Мачът между \"Левски\" и \"Лудогорец\" изненадващо беше преместен на Националния стадион \"Васил Левски\". Съобщението за промяната дойде четири дни преди двубоя, който е в неделя от 19.00 часа. В сайта си сините информираха, че мачът се мести, но не посочиха причината. По-късно изпълнителният директор Павел Колев заяви пред \"Дневник\", че причината е подмяна на тревното покритие на стадион \"Георги Аспарухов\". \"Дневник\" потърси секретаря на Спортно-техническата комисия към БФС Неделчо Михайлов, който обясни, че се прави по желание на домакините. \"Попитайте \"Левски\", това се прави по тяхно желание\", каза Михайлов в телефонен разговор. Двубоят остава по програма - неделя 14 април от 19 часа. \"Със съгласието на двата отбора срещата ще се играе по програма на 14.04 на националния стадион вместо на стадион \"Виваком арена Г. Аспарухов\", гласи съобщението на СТК, без да се дават повече подробности. Двубоят е от третия кръг в шампионския плейоф. \"Лудогорец\" е лидер в таблицата с 64 точки, а след  трудната си победа през миналия уикенд \"Левски\"  съкрати пасива си от шампионите на шест точки. Сините са трети на три точки зад ЦСКА. \"Всички привърженици, които са закупили вече билет за мача, ще могат да влязат с него и на националния стадион. Същото се отнася и за тези, които вече са се сдобили с Пакетен билет за домакинските срещи на отбора, като билетите важат за съответния сектор. Тези, които са си закупили вече билет за сектор STRABAG на стадион \"Виваком Арена Георги Аспарухов\", както и за Семейния сектор, ще бъдат настанявани в Блок 9 на Сектор А на националния стадион\", съобщиха от \"Левски\".", "date": "2019.04.10", "title": "Ремонт на \"Герена\" прати \"Левски\" и \"Лудогорец\" на националния стадион"}
{"url": "https://www.dnevnik.bg/photos/2019/04/10/3417420_fotogaleriia_pandora_v_kitai/", "text": "Датският производител на бижута \"Пандора\" създаде съобразена с азиатския пазар колекция. По думите на Кенет Мадсен, ръководител за Азиатско-тихоокеанския регион на \"Пандора\", първата такава колекция може да бъде тест за персонализиране на бъдещи.", "date": "2019.04.10", "title": "Фотогалерия: \"Пандора\" опитва да се върне в играта с бижута специално за Китай"}
{"url": "https://www.dnevnik.bg/bulgaria/2019/04/10/3417467_sofiiskiiat_zoopark_tursi_dobrovolci_koito_da_slediat/", "text": "Софийският зоопарк обяви на страницата си във \"Фейсбук\", че се нуждае от доброволци, които да следят животните да не бъдат хранени от посетителите. Помощта ще е нужна през двата дни от уикенда, когато зоологическата градина е посещавана от най-много хора. Доброволците ще оказват съдействие на охраната и на гледачите на животни, като ще следят посетителите и ще правят забележки на тези, които се опитват да хранят животните. От зоопарка уточняват, че така се поставя в опасност здравето и даже животът на животните. Най-голяма е нуждата от доброволци при мечките и сурикатите. Те ще са необходими в събота и неделя между 10.30 и 17 ч., като преди това ще бъдат инструктирани и ще получат фланелка и бадж, за да се отличават от посетителите. Доброволците трябва да са навършили 18 години. Кандидатите за доброволци могат да се свържат със столичния зоопарк на имейл: sofzooed@zoosofia.eu", "date": "2019.04.10", "title": "Софийският зоопарк търси доброволци, които да следят животните да не бъдат хранени"}
{"url": "https://www.dnevnik.bg/biznes/2019/04/10/3417461_danuchnite_zapochvat_proverki_za_nereglamentiran/", "text": "Данъчни инспектори са открили в Кърджали 5 микробуса, превозващи нелегално пътници към Западна Европа, съобщава Националната агенция за приходите. Всички без изключение извършват нерегламентиран превоз и не издават никакви фискални документи за парите, които получават от пътниците, се разбрало при проверките. Бусовете са шофирани от 1 човек в продължение на повече от 24 часа непрекъснато, което представлява пряка опасност за сигурността на пътниците. Затова НАП ще сезира Изпълнителна агенция \"Автомобилна администрация\" за констатациите си. Собствениците на микробусите ще бъдат глобени с до 2 хил. лв. и те ще бъдат запечатани за срок до 1 месец, съобщава приходната агенция. Акцията на НАП срещу нелегалните превози започна преди седмица и ще продължи в следващите месеци. В приходната агенция има сигнали за над 100 превозни средства, които осъществяват нерегламентиран превоз в страната и чужбина, без да отчитат приходите си. Паралелно с проверките на пътя започват и инспекции за съответствие на имущество и доходи на 172 собственици на микробуси, които системно преминават през граничните пунктове. Информация за потенциално нерегламентирани превози е подадена в НАП от Гранична полиция, като има физически лица, притежаващи десетки микробуси, движещи се към Западна Европа поне веднъж седмично. Някои от собствениците не са декларирали никакви доходи в последните 5 години, а притежават солиден автопарк и недвижими имоти. Недекларираните доходи ще бъдат обложени с данък заедно с изтеклите лихви, допълват от НАП. \"Нерегламентираният превоз освен фискален въпрос е много повече проблем за сигурността на пътниците. Ще си съдействаме с органите на МВР, \"Автомобилна администрация\" и Гранична полиция за въвеждане на ред в сектора в интерес на потребителите на такива услуги\", каза по повод течащите проверки директорът на \"Фискален контрол\" в НАП Спас Шишков, цитиран от пресцентъра й.", "date": "2019.04.10", "title": "Данъчните започват проверки за нерегламентиран превоз на пътници"}
{"url": "https://www.dnevnik.bg/razvlechenie/2019/04/10/3417448_uiski_liniiata_na_bob_dilun_otvaria_nova_destileriia_s/", "text": "Компанията, която се занимава с производството на уискито Heaven's Door на американския музикант, композитор и писател Боб Дилън, обяви, че работи по отварянето на нов дом на линията заедно с арт център в Нашвил, който трябва да е готов през есента на 2020 г., пише изданието \"Ролинг стоун\". Пространството ще изпълнява множество функции, сред които дестилерия, концертна зала, ресторант и уиски библиотека, както и арт център с част от картините и металните скулптури на Дилън. Дестилерията ще се настани в църква, строена през 1860 г. в централната част на Нашвил. В нея ще се произвеждат едни от най-успешни разновидности на линията Heaven's Door, сред които попадат \"Тенеси стрейт бърбън\", уиски с 50% алкохол и ръжено уиски. Новината вчера съвпадна с 50-годишнината от излизането на албума на Nashville Skyline, издаден на 9 април 1969 г. Той е девети поред в кариерата на 77-годишния сега Дилън, но първи изцяло кънтри проект и трети заедно с продуцента Боб Джонсън. Когато представя за първи път своята линия уискита през април 2018 г., Дилън споделя: \"Пътувам от десетилетия и имах възможността да опитам някои от най-добрите вкусове, които светът на уискито може да предложи. Това е велико уиски.\" Преди отварянето на дестилерията в Нашвил напитката ще се произвежда на друго място, като според представител на линията Heaven’s Door всички уискита на Дилън са директно обвързани с Тенеси по един или друг начин - независимо дали откъм дестилация, стареене, финиширането в бъчви или бутилиране. В момента изпълнителят е на турне в Европа, като най-близките му дати са на 11, 12 и 13 април в Париж, след което продължава обиколката си в страни като Австрия, Германия, Испания, Швейцария, Дания, Швеция и ще приключи на 14 юли в Ирландия.", "date": "2019.04.10", "title": "Уиски линията на Боб Дилън отваря нова дестилерия с арт център в бивша църква"}
{"url": "https://www.dnevnik.bg/evropa/regioni/2019/04/10/3417469_budeshtite_evrofondove_shte_sa_nasocheni_kum/", "text": "Следващата оперативна програма за регионално развитие и трансграничните програми 2021-2027 ще бъдат с фокус върху инвестиции в територията и нейните специфични нужди.\" Това каза заместник-министърът на регионалното развитие и благоустройството Деница Николова при откриването на международна конференция на тема \"Дунав: Сътрудничество за иновации\", съобщи Министерството на регионалното развитие и благоустройството. Събитието се организира от Търговско-промишлената палата – Враца, по проект \"Еко-иновативно свързан Дунавски регион\", финансиран от Програмата за транснационално сътрудничество \"Дунав 2014-2020 г.\". По думите на Николова \"новото предложение на Европейската комисия за кохезионна политика открива нови перспективи за промяна на инвестиционния подход в регионите и изпълнението на специфични интегрирани мерки, в това число насърчаване на партньорства между общини, провинции и региони, съобразно потребностите на територията\". Подобен подход ще има за цел подобряване качеството на живот и справяне с изоставането в развитието на различни области, стана известно от думите на заместник-министъра. Тя подчерта, че по този начин ще има повече стратегическа ориентация и ще се концентрират усилията върху ресурсите и справянето със специфичните проблеми в определени области. Водеща роля в развитието на регионите ще имат местните власти, чиято основна задача ще бъде активното участие на местните общности, бизнеса и академичните среди.", "date": "2019.04.10", "title": "Бъдещите еврофондове ще са насочени към специфичните нужди на регионите"}
{"url": "https://www.dnevnik.bg/sport/2019/04/10/3417449_grigor_dimitrov_se_nadiava_golemiiat_mu_triumf_tazi/", "text": "Кой е турнирът, който Григор Димитров най-много иска да спечели тази година? Отговорът на българския тенисист е \"Уимбълдън\". До момента най-доброто му представяне в надпреварата е полуфиналът от 2014 г. Това беше и първият му пробив в турнир от Големия шлем. \"За мен всеки финал в Големия шлем би бил мечтан\", каза Димитров в интервю за \"Ас\", цитиран от Tennis World. Българинът заяви, че тримата големи - Роджър Федерер, Рафаел Надал и Новак Джокович, напълно заслужават успехите, които постигат. \"Това са играчи, които имат разумно подготвен график и продължават да работят за физическата си форма.\" Димитров посочи, че възстановяването след мач е предизвикателство. \"Трябват ми поне два часа, за да се възстановя напълно и да съм способен да играя на високо ниво в следващия двубой.\" Българинът вече  насочва вниманието си към сезона на червени кортове .", "date": "2019.04.10", "title": "Григор Димитров се надява големият му триумф тази година да е на \"Уимбълдън\""}
{"url": "https://www.dnevnik.bg/sviat/2019/04/10/3417507_kitai_obmislia_da_zabrani_kopaeneto_na_bitkoin/", "text": "Влиятелната Националната комисия за развитие и реформи (NDRC) на Китай иска да забрани \"копаенето\" на биткойни според проектосписък на дейности, които трябва да бъдат спрени, съобщават агенциите \"Ройтерс\" и ДПА. Китай е най-големият пазар за компютърен хардуер за \"копаене\" на биткойни и други дигитални валути, въпреки че такива дейности първоначално попадаха в сивата регулаторна зона, отбелязва агенция \"Ройтерс\". Комисията обяви, че иска мнението на обществеността по преразгледан списък със сектори, които тя иска да насърчи, ограничи или елиминира. Списъкът за първи път бе публикуван през 2011 година. В проекта на ревизирания списък  \"копаенето\" на криптовалути , включително биткойни, е прибавено към над 450 дейности, които според комисията трябва да бъдат спрени, тъй като не се обхващат от съответните закони и регулации, не са безопасни, хабят ресурси или замърсяват околната среда. Не се посочва конкретна дата или начин как да бъде елиминирано \"копаенето\" на  биткойни , което означава, че тази дейност трябва да бъде прекратена незабавно, се отбелязва в документа. Обществеността има срок до 7 май да коментира предложенията. Миналата седмица  цената на биткойна  скочи близо 20 процента, отбелязвайки най-добрия си ден спрямо максимумите от 2017 година, и прехвърли прага от 5000 долара за първи път от средата на ноември, като анализаторите и дилърите признаха, че са озадачени от скока. Секторът на криптовалутите е подложен на строг контрол в Китай от 2017 година, когато регулаторните власти започнаха да забраняват първично предлагане на валутата и затвориха местните борси за криптовалути. Китай също така започна да ограничава \"копаенето\" на криптовалути, принуждавайки много компании, сред които някои от най-големите в света, да пренесат централите си на други места по света.", "date": "2019.04.10", "title": "Китай обмисля да забрани \"копаенето\" на биткойн"}
{"url": "https://www.dnevnik.bg/citat_na_deniia/2019/04/10/3417508_citat_na_denia_velikobritaniia_shte_stane_troianski/", "text": "Ако опитате да ни задържите в Европейския съюз против демократично изразената воля на британския народ, тогава в замяна ние ще станем троянски кон в ЕС, който напълно ще провали всичките ви опити за постигане на по-федерален проект.\" Това заяви подкрепящият Брекзит депутат консерватор Марк Франсоа, цитиран от EurActiv. Изказване в този смисъл наскоро направи и друг депутат от Консервативната партия - Джейкъб Рийс-Мог. Той призова британското правителство  да се държи \"възможно най-трудно\"  с ЕС по редица въпроси, включително дългосрочния бюджет на блока, ако излизането на страната  бъде отложено за дълго време .", "date": "2019.04.10", "title": "Цитат на деня: Великобритания ще стане троянски кон в ЕС"}
{"url": "https://www.dnevnik.bg/sviat/2019/04/10/3417515_jubur_pusna_elektricheski_trotinetki_pod_naem_v_madrid/", "text": "Американската транспортна компания  \"Юбeр\"  (Uber) обяви, че пуска в Мадрид първите си електрически тротинетки на самообслужване чрез филиала си  \"Джъмп\"  (Jump), предаде агенция \"Франс прес\". \"Юбeр\"  избра Мадрид за пускането на услугата за електрически тротинетки \"Джъмп бай \"Юбър\" (Jump by Uber) в Европа. Потребителите от столицата разполагат от днес с нова алтернатива, за да се придвижват в града\", съобщи в комюнике американската компания. \"Юбeр\" предoставя 566 тротинетки, които могат да бъдат резервирани чрез приложението за 1 евро плюс 12 евроцента за всяка минута на ползване. Американската компания вече присъства в Мадрид с услугите за наемане на лични автомобили с шофьор, които са оспорвани от водачите на таксита и с доставката на храни. ", "date": "2019.04.10", "title": "\"Юбeр\" пусна електрически тротинетки под наем в Мадрид"}
{"url": "https://www.dnevnik.bg/kultura/2019/04/10/3417428_izlojbata_koiato_postavia_nachaloto_na_kulturen_obmen/", "text": "Вчера в галериите беше открита изложбата \"NEXT BALKAN: Съвременно сръбско изкуство\". Тя ще продължи , а в нея са включени работите на 19 съвременни млади сръбски артисти. Някои от тях повдигат темите на деня като платното на Иван Шулетич \"Крайбрежие\", което коментира актуалния проблем за застрояването на крайбрежните ивици. А други са откъснати от злободневието. Кураторите на изложбата Мина Пишчевич и Миодраг Нинич подчертаваха, че широкият спектър от художествени практики и работата на границата между традиционни и съвременни изразни средства характеризират младата сцена на изкуство в Сърбия. Темите, които изложбата поставя, са колкото различни, толкова и близки до средата в България. Друга водеща точка е неустойчивостта, отсъствието на пазар и слабата институционална подкрепа на съвременното изкуство на Балканите. Изложбата не е поредното събитие, което ще продължи месец и после ще остане в крехката и несигурна памет на публиката. Тя представя новата платформа за обмен и сътрудничество на млади творци и специалисти по изкуствата от балканските страни NEXT BALKAN. Нейни инициатори и партньори до момента са българската Арт фондация \"ДОМА\" и организация за социокултурно развитие \"Културфорум\". \"Ние искаме да работим за създаването на една обща сцена и се надяваме в платформата да се включват все повече и повече организации\", каза Мартина Стефанова от Арт фондация \"ДОМА\". Кураторът на галерия \"Васка Емануилова\" отбеляза: \"Ние представяме млади артисти от повече от 20 години. Затова и да прекрачим границите е една логична стъпка в нашето развитие.\" Миодраг Нинич - един от двамата куратори на изложбата и част от екипа на \"Културфорум\", подчерта, че работата на организацията е насочена към млади и развиващи се артисти, повечето от които са на възраст от 25 до 40 години. Следващото събитие на новата платформа ще е представянето на български артисти в Сърбия. А Миодраг Нинич излази надежда, че в платформата скоро ще се включат и държави като Македония и Албания. ", "date": "2019.04.10", "title": "Изложбата, която поставя началото на културен обмен между балканските държави"}
{"url": "https://www.dnevnik.bg/sviat/2019/04/10/3417526_mvf_ochakva_inflaciiata_vuv_venecuela_da_stigne_10_mln/", "text": "Международният валутен фонд (МВФ) прогнозира през 2019 г. и 2020 г. инфлацията във Венецуела да достигне 10 милиона процента, информира ТАСС.  През 2018 г. потребителските цени в страната скочиха с 929 789.5%. Това е най-високият инфлационен показател в света. След  Венецуела  се нарежда  Судан , където се очаква инфлация от 49.6 процента през 2019 г. и 58.1 процента през 2020 година.  МВФ освен това прогнозира икономиката на  Венецуела  да се свие с 25 процента тази година и с 10 процента догодина. През 2018 г. спадът бе 18%.  Очаква се безработицата в страната да достигне 44.3 процента през 2019 г. и 47.9% през 2020 г. спрямо 35% миналата година.  През последните години  Венецуела  преминава през тежка социално-икономическа криза, която се изостри през 2014 г. заради срива в цените на петрола, който е основната й износна стока. По оценки на Службата на върховния комисар на ООН за бежанците (ВКБООН) и Международната организация по миграция страната са напуснали вече 3.4 милиона души.", "date": "2019.04.10", "title": "МВФ очаква инфлацията във Венецуела да стигне 10 млн. процента"}
{"url": "https://www.dnevnik.bg/sviat/2019/04/10/3417543_airbnb_shte_dariavia_za_blagotvoritelnost_dohodite_si/", "text": "Компанията за краткосрочно отдаване под наем на жилища Airbnb заяви вчера, че ще продължи да позволява предлагането на жилища в окупирания от Израел Западен бряг. Тя съобщи още, че никога не е следвала политика на  бойкот на Израел , предаде ДПА. \"Ще продължим да позволяваме предлагане на жилища в целия Западен бряг, но Airbnb няма да търси печалба от дейността си в този регион\", каза компанията в комюнике. Спечелените пари ще бъдат дарявани за благотворителност \"в различни части на света\". Същата политика ще се прилага по отношение на контролираните от Русия  Южна Осетия и Абхазия . Срещу компанията бяха заведени дела заради плановете й да забрани на платформата й да се предлагат апартаменти под наем на Западния бряг, окупиран от Израел във войната през 1967 година.  Този ход цели да позволи на Airbnb да постигне споразумение с ищците.", "date": "2019.04.10", "title": "Airbnb ще дарява за благотворителност доходите си от наеми на Западния бряг"}
{"url": "https://www.dnevnik.bg/biznes/2019/04/10/3417517_broiat_na_kartovite_razplashtaniia_raste_dvucifreno/", "text": "За последните три години, за които БНБ разполага с окончателни данни в платежната статистика (2015–2017 г.), броят на картовите плащания, извършени чрез ПОС терминал, е нараснал с 43%, а стойността им – с 91%. През 2017 г. 56% от нарежданията за кредитен превод са били направени от ползвателите по електронен път, което представлява две трети от общата стойност на всички кредитни преводи. Това сочат данните на институцията, цитирани от подуправителя Нина Стоянова пред участниците във финансов технологичен форум, съобщава институцията. През последните няколко години се наблюдава постоянно нарастване на обработените плащания през системите БИСЕРА6 и БОРИКА. За 2017 г. нарастването при БИСЕРА6 е с 8.2% по брой и с 8.8% по стойност, а при БОРИКА – съответно 14.5% и 13%. Данните за 2018 г. показват, че стойността на обработените плащания от системата за брутен сетълмент в реално време РИНГС, оперирана от БНБ, се е увеличила с 32.3%, а техният брой – със 7.2% спрямо предходната година. При плащанията в евро през системния компонент TARGET2-BNB, опериран от БНБ, за 2018 г. при броя на транзакциите се наблюдава увеличение с 22.4% спрямо 2017 г. и с близо 31% спрямо 2016 г. Стойността на обработените плащания също нараства – с 27.4% спрямо 2017 г. и с близо 30% спрямо 2016 г. Важна промяна, която се очаква да окаже влияние върху пазара на платежните услуги, е приетият регламент на ЕС за презграничните плащания в рамките на общността, напомня подуправителят. С него се въвежда изискването доставчиците на платежни услуги в държавите извън еврозоната да прилагат равни такси за презграничните плащания в евро и за националните плащания на същата стойност във валутата на съответната страна. Досега такова изискване съществуваше в регламента само по отношение на равни такси при националните и презграничните плащания в евро. Доставчиците на платежни услуги трябва да прилагат изискването за равни такси от 15 декември 2019 г. В допълнение в новия регламент са предвидени и изисквания за таксите за превалутиране при картовите плащания и при електронните кредитни преводи, които се очаква да повишат прозрачността и да осигурят съпоставимост в случаите, в които ползвателят на платежни услуги е изправен пред избор между алтернативни възможности за превалутиране.", "date": "2019.04.10", "title": "Броят на картовите разплащания расте двуцифрено"}
{"url": "https://www.dnevnik.bg/bulgaria/2019/04/10/3417521_prokuraturata_obvini_kmeta_na_chuprene_za_prodajba_na/", "text": "Специализираната прокуратура повдигна обвинение на кмета на видинското с. Чупрене Ваньо Костин. Той е разследван за престъпления по служба, свързани с 10 проведени публични търга за продажба на общински земи, както и за това, че удостоверил неверни факти и обстоятелства в декларацията си за конфликт на интереси. Наблюдаващият прокурор от Специализираната прокуратура Ангел Кънев каза, че ще поиска постоянно задържане под стража за кмета. На пресконференция в Съдебната палата Кънев обясни, че през последните четири години кметът на Чупрене провел няколко публични търга за продажба на земя в нарушение на законодателството и с цел на търговете да участва само един купувач. Така земята била продавана на цени, близки до данъчната оценка. Първоначално са установени 10 търга, на които са продадени около 236 дка земя. Купувачи били 4 търговски дружества, свързани с родственици на Ваньо Костин – съпругата му, баща му, бившата му съпруга и брат му. Въпросните земи попадат в територията на бъдещия ски комплекс \"Миджур\", чието изграждане в близост до Чупрене предстои. Плановете за комплекса са одобрени и по процедура предстои избор на инвеститор, а мащабът на комплекса прокурор Кънев сравни с този на Банско. Предлагането за продажба на общинската земя не е било публично съобщавано в нито един всекидневник, нито пък на сайта на общината. Освен това при претърсването в кабинета на кмета са открити документи за още 9 публични търга. Близо 400 дка земеделска земя е продадена на младеж на изключително ниска цена – около и под 100 лв. за декар. Той веднага ги ипотекирал в банка, а малко след това спрял да обслужва ипотеката. По този начин земята станала собственост на банката, а Специализираната прокуратура започва проверка и по тези 9 публични търга. Всички търгове са проведени в периода 2014–2018 г. и ще бъдат проверявани от Специализираната прокуратура и от Агенцията за държавна финансова инспекция. Бившата съпруга на Ваньо Костин разказала пред разследващите и при разпита си пред съдия, че той я убедил да подпише празни листове с обяснението, че ще регистрира фирма, която той ще управлява. По закон кметът няма право на търговска дейност. Някои от разпитаните свидетели са заявили пред разследващите, че се страхуват от кмета. Заради това от държавното обвинение ще поискат той да остане в ареста. Кметът на Чупрене не е осъждан и това е третият му мандат на поста. На последните избори се явил като независим кандидат, подкрепен от няколко партии.", "date": "2019.04.10", "title": "Прокуратурата обвини кмета на Чупрене за продажба на общински земи"}
{"url": "https://www.dnevnik.bg/politika/2019/04/10/3417477_ekaterina_zaharieva_ne_samo_turciia_pravi_opiti_za/", "text": "Вицепремиерът и външен министър Екатерина Захариева е имала разговор с турския си колега Мевлют Чавушоглу през декември м.г. заради промени в Закона за вероизповеданията, тъй като изразил притеснения, че те са насочени срещу мюсюлманското вероизповедание. От своя страна тя отвърнала, че българският парламент е в правото си да променя законодателството, както реши. За разговора разказа самата Захариева, която днес бе изслушвана в Народното събрание по искане на \"Обединени патриоти\" заради думите на Чавушоглу на предизборен митинг в Турция, че се е намесил при приемането на поправките. Тя обяви още, че в сряда е отложила посещението му в България за неопределено време, което е остър дипломатически знак. После добави, че трябва да се внимава с добросъседските отношения. На въпрос на депутати от \"Обединени патриоти\" за разговора Екатерина Захариева обяви: \"Аз не го чувствам като натиск. Ако той мисли, че е натиск, е негов проблем. Българското Народно събрание е в правото си да изменя закони.\" После каза, че двамата се видели на среща на НАТО и той казал, че ставало въпрос за погрешен превод. От  турското министерство  на външните работи публикуваха  изявление , в което се казва, че \"злонамерени кръгове изопачават думите на турския външен министър\", за да увредят отношенията на Анкара и София. Преди две седмици премиерът Бойко Борисов проведе среща в Букурещ с турския вицепрезидент Фуат Октай по темата.  Разговорът продължи пет часа, но Борисов не получи извинение . \"Не е оказан и допускан натиск към външно министерство. Не мога да отговарям от името на политическите партии\", каза още Екатерина Захариева пред депутатите днес. После продължи: \"По отношение дали в България е гарантирана ненамеса. Очевидно е, че има опити - не може да бъде гарантирано, но въпросът е дали се поддаваме на тези опити. И не говоря само за Република Турция.\" От изказването на Мевлют Чавушоглу не става известно за кои изменения в Закона за вероизповеданията става въпрос. В същия ден  приети поправки, с който  за десет години се отсрочиха дългове от 8 млн. лева на Главното мюфтийство  и то бе определено за единствен от мюсюлманските вероизповедания бенефициент на държавната субсидия. Тя бе въведена с изменения през м.г., когато бяха гласувани и ограничения за финансирането от чужбина, за да се спре влиянието. Тогава първоначалното предложение бе за пълна забрана на чуждо финансиране, но след дебати бе ревизирано. \"Обединени патриоти\" поискаха Народното събрание да приеме декларация, с която да осъди опитите за намеса на Турция, но такова решение не бе гласувано. Преди две седмици ГЕРБ и ДПС отрекоха да има намеса, а БСП поиска прокурорска проверка. ", "date": "2019.04.10", "title": "Екатерина Захариева: Не само Турция прави опити за намеса у нас, въпросът е да не се поддаваме"}
{"url": "https://www.dnevnik.bg/sviat/2019/04/10/3417548_pone_10_dushi_sa_zaginali_zaradi_navodneniia_i/", "text": "Най-малко 10 са загиналите в нощта на понеделник срещу вторник в Рио де Жанейро заради наводнения и свлачища, предизвикани от проливни дъждове, съобщиха бразилските власти, предаде агенция \"Франс прес\". Първоначалните данни бяха за трима загинали, но след това спасителните екипи откриха още тела.  Улиците се превърнаха в реки, които отнесоха коли и изкорениха дървета. Училищата са затворени, хората се съветват да излизат само в краен случай, а кметът Марсело Кривела обяви бедствено положение.  Цели 152 милиметра дъжд паднаха в града само за четири часа в понеделник през нощта, повече от средното количество валежи за целия месец април.", "date": "2019.04.10", "title": "Поне 10 души са загинали заради наводнения и свлачища в Рио де Жанейро"}
{"url": "https://www.dnevnik.bg/video/2019/04/10/3417550_hristo_ivanov_prokurorite_v_bulgariia_triabva_da_budat/", "text": "България има най-големия брой прокурори на глава от населението в Европейския съюз и цялото постсъветско пространство. Истинската реформа в прокуратурата трябва да започне с намаляването на прокурорите наполовина. Това заяви съпредседателят на \"Демократична България\" Христо Иванов в предаването \"Денят с Веселин Дремджиев\" по TV+ и по TV1. Според него органи като антикорупционната комисия съществуват по 2-3 години, след което се проваляли и тогава българските власти започвали да мислят за нов закон и нов човек, който да оглави новата бъдеща комисия. \"Всичко се прави, за да не се разследва корупцията и да не се реформира прокуратурата. Това се продава на Европейската комисия и българските граждани като реформа. Прокуратурата трябва да се реформира по модела на Маргарет Тачър във Великобритания\", каза още Иванов, като уточни, че антикорупционната комисия и специализираното правосъдие трябва да бъдат премахнати. Според него делото срещу бившия кмет на столичния район \"Младост\" Десислава Иванчева \"ще завърши, както всички пропагандни дела в ерата на главния прокурор Сотир Цацаров\". \"Това е най-безплодната ера в историята\", заяви той. ", "date": "2019.04.10", "title": "Христо Иванов: Прокурорите в България трябва да бъдат намалени наполовина (видео)"}
{"url": "https://www.dnevnik.bg/razvlechenie/2019/04/10/3417541_skarlet_iohanson_vupros_na_vreme_e_niakoi_da_postrada/", "text": "Американската актриса Скарлет Йохансон предупреди, че е въпрос на време, докато в опитите си да преследват знаменитости като нея папараците доведат до друг инцидент, подобен на този с принцеса Даяна, предаде \"Гардиън\". В свое официално изявление Йохансон разказва как е била преследвана из Лос Анджелис от група папараци, които са я забелязали да си тръгва от студиото след участие в шоуто на Джими Кимъл. По думите й тя е била преследвана от пет коли със затъмнение прозорци, които са минавали на червено и са подложили на опасност живота на други шофьори и пешеходци в опита си да разберат къде са отседнали тя и дъщеря й. \"Папараците постоянно достигат все по-опасни висоти в опитите си да преследват и тормозят хората, които снимат\", пише актрисата и допълва: \"Дори след трагичната смърт на принцеса Даяна законите така и не бяха променени в защита на мишените на необузданите папараци.\" 34-годишната актриса казва още, че е усетила за свой дълг като загрижен гражданин да посети най-близкия полицейски офис. Няма информация тя да е повдигнала обвинения и не е било регистрирано престъпление, но Йохансон призовава папараците да бъдат класифицирани по закон като \"криминални преследвачи\". Тя допълва: \"Жените в САЩ са преследвани, тормозени и плашени и е необходимо универсален закон за справяне с преследването да бъде сред водещите теми в разговорите на правоприлагащите органи.\" В САЩ новините за знаменитостите са защитени от Първата поправка, която гарантира в закона свободата на пресата. Отделните щати имат и своите специфични закони спрямо фотографите, като например в Калифорния е незаконно да се правят снимки на децата на знаменитостите по начин, който би им навредил или злепоставил.", "date": "2019.04.10", "title": "Скарлет Йохансон: Въпрос на време е някой да пострада или да умре заради папараците"}
{"url": "https://www.dnevnik.bg/bulgaria/2019/04/10/3417555_ataka_dps_i_volia_se_registriraha_za_evropeiskite/", "text": "Атака\", ДПС и ДОСТ се регистрираха в Централната избирателна комисия (ЦИК) за европейските избори, насрочени за 26 май. Лидерът на \"Атака\" Волен Сидеров, цитиран от \"Фокус\", посочи, че са събрани над 4 хил. подписа, но листата все още не готова. \"В момента тече Политическа академия по телевизия \"Алфа\" – това е едно предаване и състезание, което тече всеки ден и аз съм жури. В него участват млади хора, които не са членове на партиен актив, не са били депутати\", заяви лидерът на \"Атака\". Кандидатстването за предаването е до 21 април, а след това зрителите ще подредят листата. По думите му по този начин се дава възможност \"млади и неопетнени хора да бъдат подредени според волята на зрителите\". Сидеров посочи, че \"Атака\" ще бъде нещо като школа, която да ги обучава. \"Политическата академия е идея, която след тези избори аз ще продължа като нещо като фондация\", обясни той. По време на подаването на документите председателят на ДПС Мустафа Карадайъ се обяви за гарант за мира и стабилността в страната, региона и Европа. \"Гарант сме на правата и свободите на всички български граждани, гарант сме за достоен живот в страната – достоен живот и европейски стандарти. Ние сме единствената партия, която еднакво отстоява европейските ценности и в Брюксел, и в България\", каза той и припомни приоритетите на партията за евроизборите - чисти храни, чиста вода, чист въздух, чиста зелена енергия и високи технологии. Карадайъ акцентира, че над 100 души са предложени за листата на ДПС за евроизборите от регионалните структури на партията в страната, но тепърва предстои този въпрос да се обсъжда. При партия ДОСТ все още не е известно кой ще е водач на листата, тъй като партията е отворена за сродни политически сили и организации за съвместно участие в евроизборите, каза лидерът й Лютви Местан, цитиран от БНР. Партията се явява на изборите с посланието \"За запазване на европейската и евроатлантическата ориентация на страната ни\". Във вътрешнополитически план партията ще настоява за промяна в конституцията и за признаване на турско етническо малцинство.", "date": "2019.04.10", "title": "\"Атака\", ДПС и ДОСТ се регистрираха за европейските избори"}
{"url": "https://www.dnevnik.bg/sport/2019/04/10/3417421_medjik_djonsun_obiavi_che_se_razdelia_s_los_andjelis/", "text": "Легендата на \"Лос Анджелис лейкърс\" Меджик Джонсън обяви, че се разделя с отбора, в който заемаше поста на президент по баскетболните операции. Славният плеймейкър, който има пет титли (1980, 1982, 1985, 1987 и 1988 г.) в НБА с \"езерняците\" като играч, съобщи новината след загубата със 101:104 от \"Портланд трейлблейзърс\". \"Лейкърс\"  не успява да се класира за плейофите  в Западната конференция за шести пореден сезон. През миналото лято \"езерняците\" привлякоха  Леброн Джеймс  с надеждите той да върне славните времена в \"Стейпълс сентър\", но дори и това не помогна. Джонсън имаше основна роля за привличането на Джеймс. В последните години обаче той търпи много критики за спорните си решения. \"Забавлявах се повече, когато можех просто да съм големият брат и да съм посланик. Да помагам на всички\", съобщи 59-годишният Джонсън на импровизирана пресконференция. Легендарният плеймейкър добави, че не е съобщил решението си на президента на \"Лейкърс\" Джини Бус. \"Тя не знае. Стоя пред вас, защото знам, че бих се разплакал като малко дете пред нея. Дори сега съм на път да го направя\", каза още Джонсън. \"Това е най-правилното решение и мисля, че не греша. Уморен съм от постоянните слухове за забиване на ножове в гърба и какво ли още не. Освен това не искам аз да съм човекът, който да решава бъдещето на Люк Уолтън (треньорът на \"Лейкърс\"). Искам да бъда същия човек, който си бях преди да приема тази работа.\" Джонсън заемаше поста в отбора в последните две години. \"Няма по-велик от Ървин Джонсън. Благодарни сме на Меджик за това, което той свърши за нашия франчайз като играч, посланик и ръководител\", гласи съобщението на \"езерняците\". Като играч Джонсън има 12 участия в Мача на звездите. Освен петте титли, той е избиран по три пъти за MVP на редовния сезон (1987, 1989, 1990) и финалите (1980, 1982 и 1987).", "date": "2019.04.10", "title": "Меджик Джонсън напусна \"Лос Анджелис лейкърс\""}
{"url": "https://www.dnevnik.bg/evropa/2019/04/10/3417552_trump_zaplashi_es_s_mita_za_11_mlrd_dolara_zaradi/", "text": "Президентът на САЩ Доналд Тръмп заплаши да наложи мита на стойност 11 милиарда долара на стоки от ЕС, предаде \"Гардиън\". Администрацията на Тръмп обяви допълнителните мита за стоки от ЕС, включително рокфор и сирене стилтън, вино и самолетни части, в отговор на субсидии за компанията \"Еърбъс\", вредящи според Вашингтон на САЩ. Заплахата идва след продължил 14 години спор между САЩ и ЕС за държавните субсидии за \"Еърбъс\" и \"Боинг\". Двете страни се обвиняват взаимно пред Световната търговска организация (СТО) за предоставянето на незаконни субсидии на двете групи. Администрацията на Тръмп публикува списък от 14 страници с европейски стоки, на които може да бъдат наложени по-високи мита, включително сирене рокфор, вино, шампанско, зехтин и морски продукти като стриди. Според \"Еърбъс\" няма никаква правна основа за налагането им. Официални лица от ЕС са започнали подготовка за ответни мерки във връзка със субсидиите, отпускани на \"Боинг\" от американското правителство, посочва \"Ройтерс\". Има и опасения, че САЩ ще наложат мита за вноса на коли от ЕС. В комюнике постоянният търговски представител на САЩ Робърт Лайтхайзър заяви, че европейските парични помощи за \"Еърбъс\" ощетяват всяка година САЩ с 11 милиарда долара от търговския обмен. Той заяви, че Вашингтон е готов да предприеме \"действия\", а СТО трябва скоро отново да се произнесе по този конфликт. \"СТО стигна няколко пъти до заключението, че помощите на ЕС носят щети на САЩ\", обяви търговското представителство на САЩ, цитирано от \"Франс прес\" и БТА. Вашингтон посочва, че ЕС не се съобразява с решението на СТО, и заяви, че е готов да приложи санкциите \"това лято\", щом организацията оповести решението си. \"Целта ни е да постигнем споразумение с ЕС, за да сложим край на субсидиите за големите пътнически превозвачи, които противоречат на заключенията на СТО. Когато ЕС спре тези вредни помощи, въведените в отговор мита биха могли да бъдат отменени\", отбелязва Лайтхайзър в комюникето.", "date": "2019.04.10", "title": "Тръмп заплаши ЕС с мита за 11 млрд. долара заради субсидии за \"Еърбъс\""}
{"url": "https://www.dnevnik.bg/bulgaria/2019/04/10/3417563_zadurjanite_za_lihvarstvo_v_dimitrovgrad_zaplashvali_i/", "text": "Специализираната прокуратура и Главна дирекция \"Борба с организираната престъпност\" (ГДБОП) разкриха организирана престъпна група за лихварство, действала в Димитровград и околността. Участниците са шестима братя от ромски произход. Петима от тях са задържани, повдигнати са им обвинения и прокуратурата ще поиска постоянното им задържане под стража. Шестият все още се издирва. Разследването започнало през август 2018 г., разкри зам.-директорът на ГДБОП Стоян Темелакиев, а на 7 и 8 април е проведена специализирана операция по  задържането на участниците в групата . Братята се занимавали с лихварство. Те отпускали заеми срещу много висока лихва – около 100%, или срещу задължения за прехвърляне на имущество, обясни Димитър Петров, изпълняващ функциите административен ръководител на Специализираната прокуратура. Някои от клиентите им напуснали страната и започнали работа зад граница, за да са по-далеч от групата, а други били принуждавани да проституират, за да се издължат. При арестите са намерени около половин килограм златни накити и голяма сума пари. \"Потърпевшите са били напълно обезверени от яростта и арогантността на лихварите\", коментира Стоян Темелакиев. Като профил той определи братята като отличаващи се с тотално незачитане на законността в държавата. Шестимата предоставяли суми с изключително висок процент лихва, която на практика била невъзможна за изплащане. Ако длъжникът не плати навреме, участниците в престъпната група отправяли заплахи с убийство или побой. Услугите им обикновено ползвали хора с нисък социален статус, основно от районите на Димитровград и Хасковско. До 5 дни след получаването на заемите те били търсени с настояване за пълно възстановяване на сумата, вече главоломно нараснала, след което започвали и заплахите, разказа Темелакиев.", "date": "2019.04.10", "title": "Задържаните за лихварство в Димитровград заплашвали и пребивали длъжници"}
{"url": "https://www.dnevnik.bg/photos/2019/04/10/3417504_fotogaleriia_izlojenie_subra_nai-novite_modeli/", "text": "Най-новите модели мотоциклети, скутери, мотопеди и АТV-та, както и свързаните с тях аксесоари, консумативи и принадлежности могат да се видят от днес до неделя в София.", "date": "2019.04.10", "title": "Фотогалерия: Изложение събра най-новите модели мотоциклети и мотопеди"}
{"url": "https://www.dnevnik.bg/sport/2019/04/10/3417464_nai-golemiiat_obrat_v_suvremenniia_tenis_ili_kak_se/", "text": "Когато губиш с 0:6, 0:5 и съперникът ти има мачбол, срамната загуба изглежда въпрос на време. Тара Муур обаче преобърна представите за невъзможното, като сътвори един от най-големите обрати в  тениса . С 11 поредни загубени гейма родената в Хонконг състезателка беше близо да запише два \"геврека\" срещу Джесика Понше в мач от турнира в Съндърланд. Французойката имаше мачбол при 40:30, но Муур съумя да обърне развоя на гейма, а впоследствие спечели мача по изключителен начин. С вдъхновена игра 26-годишната тенисистка, която е 479-а в световната ранглиста, преобрази представянето си на корта и стигна до победата след 0:6, 7:6 (7), 6:3. Обратът на Муур привлече вниманието в социалните мрежи и мнозина го определиха за \"най-великия в модерната история на тениса\". Развоят на мача върна спомените за едни от най-великите обрати в историята. През 1984 г. Иван Лендъл стигна до титлата в \"Ролан Гарос\", като навакса изоставане от два сета във финала срещу Джон Макенроу - 3:6, 2:6, 6:4, 7:5, 7:5. 20 години по-късно шампионът в турнира отново беше решен след драма и победа на Гастон Гаудио над Гилермо Кория - 0:6, 3:6, 6:4, 6:1, 8:6.  \"Ролан Гарос\" често е сцена на големи обрати. През 1995 г. в решаващия трети сет  Яна Новотна  беше на крачка от победата при 5:0 и 40:0, но американката Чанда Рубин сътвори изненада и спаси девет мачбола, преди да стигне до успеха с 8:6.", "date": "2019.04.10", "title": "Най-големият обрат в съвременния тенис, или как се печели мач след 0:6, 0:5"}
{"url": "https://www.dnevnik.bg/politika/2019/04/10/3417458_gerb_vidia_jurnalisticheski_linch_na_politici_i/", "text": "За пореден път приемането на годишния отчет на Съвета за електронни медии (СЕМ) става повод за коментари в парламента за свободата на словото у нас и искания за законови промени за \"реален контрол\" върху медиите. Председателят на ресорната комисия в парламента Вежди Рашидов от ГЕРБ обяви, че чака предложения от съвета за законови промени, тъй като нормативната база не била променяна 20 години (бел. авт. - той не уточни, но се предполага, че става въпрос за Закона за радиото и телевизията). От думите му се разбра, че промените трябва да гарантират \"реален контрол\", с който, от една страна, да се гарантира истинска свобода на словото, а от друга - \"да се контролира докъде може да стига тази свобода\", тъй като понякога ставало въпрос за човешки съдби. \"Винаги съм питал: Кой български гражданин наруши свободата на словото? Или този проблем е в ръцете на самите медии\", обяви още депутатът от ГЕРБ. Друга необходимост по думите на Вежди Рашидов е да се намери начин за ограничаване и противодействие на \"лъжливите новини\". Според него трябва да бъде съхранена хигиената в обществото. Скандалът с апартаментите бил линч  Колегата му Тома Биков обяви, че днес не се чуват коментари, че България е на 111-о място по свобода на словото според \"Репортери без граници\". \"Беше ми много интересно какво щях да чуя отляво в този момент, в този контекст, когато всички български медии са ангажирани с проверки и разследвания, а понякога и с линч на политици\", обяви депутатът от ГЕРБ. По думите му медиите подлагали на линч само политици, но не и други публични фигури. Макар и да не уточни за какъв контекст става въпрос, Тома Биков даде да се разбере, че говори за тръгналия от журналистически разследвания скандал с купените на цени под пазарните апартаменти на управляващите. Заради медийни публикации оставки подадоха седем души от ГЕРБ, в т.ч. и вторият човек в партията Цветан Цветанов напусна парламента. Политиците отговорни, медиите - не  Според Тома Биков от ГЕРБ политиците носели отговорност не само на избори и чрез оставки, а при все по-масово осъществяващия се публичен линч върху тях. В същото време обаче медиите, които понякога били не четвъртата, а първата власт, не носели достатъчно отговорност. \"Свободата на словото вече не се изразява в обективност и в показване на всички гледни точки. Свободата на словото вече се изразява в това всяка медия да има позиция и да я изразява свободно. В България има различни медийни групи, собственици, всеки мисли за печалба и частните медии са най-вече бизнес, който трябва да е печеливш\", смята още Тома Биков. Според него медиите трябва да знаят, че когато се руши доверието в останалите три власти, ще се руши и в тях. \"В момента имаме нужда от минимално количество честност и човещина. Имаме нужда от проверка на новини и информации\", заяви още Тома Биков. Той разкритикува информационния сайт \"Биволъ\", заради който по думите му фалшивата новина, че журналист е убит в Русе, обиколила цяла Европа, а сега правел журналистически разследвания и казвал кой е добър и кой е лош. Контрол върху новинарските сайтове  България трябва да транспонира до септември 2020 г. изискванията на европейска директива, според които всеки един новинарски сайт, който има аудио и визуална информация, подлежи на регулация. Става въпрос за регулация на съдържанието на аудио- и видеоматериалите, а не на публикациите, обясни Бетина Жотева от СЕМ. От думите й пред депутатите се разбра, че към Министерството на културата днес ще бъде сформирана работна група, която да напише законови поправки. Депутатът от \"Обединени патриоти\" Павел Шопов обяви, че е нужна нова регулация върху БНР и БНТ, тъй като особено обществената телевизия не изпълнявала функциите си. Пример за това била програмата на 3 март, която смекчавала празника. \"Това е телевизия на Сорос\", обяви Шопов. По думите му през БНТ минавала пропагандата за джендърството.", "date": "2019.04.10", "title": "ГЕРБ видя журналистически линч на политици и заговори за реален контрол върху медиите"}
{"url": "https://www.dnevnik.bg/evropa/2019/04/10/3417606_ungariia_niama_da_smekchi_pravilata_za_chujdestrannite/", "text": "Унгария няма да смекчи правилата за международните университети въпреки натиска от ЕС и предложенията на Германия да посредничи в конфликта около университета, финансиран от американския милиардер Джордж Сорос, предаде \"Ройтерс\", цитирайки говорителя на правителството Золтан Ковач. \"Няма промяна в базовите ни възгледи\", заяви Ковач. \"Няма да променим законите и разпоредбите, които регулират висшето образование в Унгария. Все още действаме въз основа на тях\", подчерта той. Премиерът Виктор Орбан, националист, който често е имал противоречия с ЕС, беше обвинен в ограничаване на академичната свобода с новите правила за висшето образование. Централноевропейският университет заяви, че те го принуждават да напусне страната. Той е създаден от Сорос, роден в Унгария либерален филантроп. От септември  ще премести част от дейността си в Австрия  заради правилата, които му забраняват да издава американски дипломи. Спорът, който често се смята за свързан с разногласията между Орбан и Сорос по въпроса за миграцията, е един от основните проблеми, които накараха Европейската народна партия  да замрази членството  на унгарската управляваща партия \"Фидес\" преди европейските избори. По инициатива на водещия кандидат на Европейската народна партия на евроизборите Манфред Вебер правителството на германската провинция Бавария и Техническият университет в Мюнхен се намесиха. Те предложиха три нови професорски места и нови курсове, които разширяват обема на преподавания в Централноевропейския университет материал. Според тях това ще създаде възможност той да издава международни дипломи. Представител на унгарското правителство заяви пред опозиционен депутат от парламента в Будапеща, че Унгария смята баварското участие в унгарския образователен сектор за \"стъпка, която изгражда доверие\". Балаж Орбан, част от екипа на премиера, заяви, че правителството \"е готово да разгледа възможността за издаване на дипломи, които освен в Унгария се признават в САЩ и Германия\". Но той подчерта, че всички университети трябва да спазват законите на страната. /БТА", "date": "2019.04.10", "title": "Унгария няма да смекчи правилата за чуждестранните университети"}
{"url": "https://www.dnevnik.bg/razvlechenie/2019/04/10/3417612_opra_uinfri_i_princ_hari_praviat_dokumentalen_film_za/", "text": "Американската телевизионна водеща и актриса Опра Уинфри и британският принц Хари работят заедно по документален филм за психичното здраве, който ще се появи догодина и е продуциран от Apple, съобщава \"Ройтерс\". Хари, който разкри, че е бил пред срив след смъртта на майка му принцеса Даяна, когато той е на 12 години, превърна темата за грижата за психичното здраве в своя приоритетна кампания. Откровените разкрития на Хари за неговото лично страдание помогнаха за разбиването на някои от съвременните британски теми табу като публичното дискутирането на психичното здраве. Той и Уинфри, една от най-влиятелни медийни личности в света, работят по проекта от няколко месеца. \"Наистина вярвам, че доброто психично здраве - менталният фитнес - е ключът към силно лидерство, продуктивни общности и целеустременост\", казва Хари в свое изявление. Той допълва още, че се надява поредицата да е \"позитивна, просветляваща и приобщаваща\", защото ще разказва различни истории за несравнимия по сила човешки дух, който се преборва, дори когато се изправя от най-тежките си изпитания, както и за \"възможността да разбираме по-добре себе си и тези около нас\".", "date": "2019.04.10", "title": "Опра Уинфри и принц Хари правят документален филм за психичното здраве"}
{"url": "https://www.dnevnik.bg/bulgaria/2019/04/10/3417618_kokain_za_714_mln_lv_izpluva_krai_plaja_na_shabla/", "text": "При съвместна операция на министерствата на вътрешните работи на България и на Румъния в Черно море са задържани 170 килограма кокаин с високо качество, обяви премиерът Бойко Борисов днес. Вътрешният министър Младен Маринов уточни, че по операцията се работи от 5 април. В морето са били открити шест големи пакета кокаин, увити в непромокаеми опаковки. Схемата, по която са работили трафикантите, е предвиждала дрогата да се предава в открито море и според министър Маринов тя е нова. Наркотикът се оставя в открито море, като доставчици и получатели не се виждат. \"Ние усилихме наблюдението в района на Шабла, вследствие на това открихме съответно шест пратки и от кокаина, който беше увит в непромокаема материя, със спасителна жилетка, така че да се държи над водата. Много интересни разфасовки\", каза министър Маринов. Във вторник вечерта при обход в района на Шабла служители на Гранична полиция са открили общо 6 сака със специфично сгънати пакети. Всеки чувал е около 30 кг. Кокаинът е бил разпределен в 150 пакета. Веществото в тях е реагирало на кокаин на полевия тест за наркотици. Количеството на кокаина е 169 кг. \"Такива количества наркотици в света малко се задържат. Препращам към нашите опоненти, които казват, че службите не работят, или преди две години говореха, че едва ли не участват в наркотрафик, а същите хора за две години рекордни количества наркотик са задържали по границите\", коментира Борисов. Главният секретар на МВР Ивайло Иванов припомни, че в края на миналия месец в крайбрежната зона на Румъния бяха открити над тон и 200 кг кокаин. По думите на главен комисар Ивайло Спиридонов, директор на ГДБОП, това е емблематичен случай за сътрудничество между българските и румънските полицейски власти. Предполага се, че веществото е с концентрация над 90% и ако се ползва в този му вид, има опасност от предозиране, обясни директорът на ГДБОП Ивайло Спиридонов. Той даде пример, че обикновено такова вещество се разрежда 3:1 при продажба на дребно. На едро 1 кг кокаин се пласира за 80 000 лв., а цялото количество - за 13.6 млн. лв. на едро. На пазара на дребно стойността му би достигнала 71.4 млн. лв. На мястото е изпратен граничен полицейски кораб за обследване на района и извършване на допълнителни проверки на плавателни съдове по море. Проверени са всички риболовни кораби, завръщащи се на брега в Балчик и Варна. Продължава претърсването на района от граничен полицейски кораб, като с разпореждане на премиера хеликоптери на Гранична полиция и Министерството на отбраната летят над района. Главният секретар на МВР се обърна с апел към местните граждани, ако забележат в морската зона необичайни премети, веднага да подадат сигнал на тел. 112. От Окръжната прокуратура в Добрич съобщиха, че законът предвижда наказание лишаване от свобода от 15 до 20 г. и глоба от 200 хил. лв. до 300 хил. лв. за това престъпление.", "date": "2019.04.10", "title": "Кокаин за 71.4 млн. лв. по изчисления на МВР изплува край плажа на Шабла"}
{"url": "https://www.dnevnik.bg/biznes/2019/04/10/3417609_oisr_shte_napravi_ikonomicheski_pregled_na_stranata_za/", "text": "Правителството одобри споразумение за извършване на икономически преглед на България от Организацията за икономическо сътрудничество и развитие (ОИСР) и предлага на Народното събрание да ратифицира споразумението. Прегледът ще бъде направен заради кандидатурата на България за членство в организацията. В правителственото решение е отбелязано, че в резултат на прегледа се очаква да се подобрят реформите във всички сектори на социално-икономическия живот на България и да се привлекат нови инвестиции. Мотивът за това е, че подобен преглед изпращал позитивен знак към инвеститорите за стабилността на икономиката и финансовата система в България. В края на 2017 правителството потвърди сътрудничеството на България с ОИСР и конкретизира действията, които страната следва да предприеме за присъединяване. Едно от тях е тъкмо икономическият преглед. В рамките на прегледа се очертават макроикономическите предизвикателства, пред които страната е изправена и се изследват връзките между макроикономическите резултати и структурните политики в областите: пазар на труда, конкуренция, иновации, човешки капитал, финансови пазари, устойчиво развитие, социално осигуряване, данъчно облагане, здравеопазване и публични разходи. В рамките на прегледа ОИСР ще оцени текущите реформи в България в контекста на рамката, известна като Going for Growth на организацията и се изготвят в период от две години шестмесечни прогнози за България, които ще бъдат включени в публикацията OECD Economic Outlook. Икономическият преглед ще бъде платен от бюджета на България и е на стойност 750 хил. евро. Те са осигурени по бюджета на Министерството на икономиката, се посочва в съобщение до медиите.", "date": "2019.04.10", "title": "ОИСР ще направи икономически преглед на страната за 750 хил. евро"}
{"url": "https://www.dnevnik.bg/bulgaria/2019/04/10/3417634_bulgariia_otpuska_200_hil_evro_za_namaliavane_na/", "text": "България ще отпусне хуманитарна помощ на стойност 200 хил. евро за намаляване на миграционните потоци към Европа. Това е предвидено в проекта на споразумение между страната и Европейската инвестиционна банка, одобрен от Министерския съвет, съобщава правителственият пресцентър. Средствата ще бъдат осигурени от бюджета на МВнР, предназначен за официална помощ за развитие и хуманитарна помощ. По този начин България се включва в Инициативата за икономическа устойчивост, която осигурява подкрепа включително за финансирането на проекти в страните от Западните Балкани за преодоляване на причините за засилената миграция към Европа. Споразумението следва заложените приоритети в приетата от Министерския съвет Средносрочна програма за помощ за развитие и хуманитарна помощ за периода 2016-2019 г. Преди два дни се проведе извънредно заседание съвещания в Министерски съвет повод  засиления бежански натиск  от гръцка страна през уикенда, когато в Солун се стигна до  сблъсъци между полицията и мигранти . Те се бяха организирали чрез социалната мрежа \"Фейсбук\" след публикувано съобщение, според което границите ще бъдат отворени. В понеделник  премиерът съобщи, че границата с Турция се пази добре , споразуменията работят, но с Гърция е проблем. \"Помните колко тежък бе Балканският път, успяхме да се справим тогава. Жандармерията е там, армията има готовност, насищаме с техника и хора, за да може да опазим държавата\", отбеляза Борисов. По думите му трябва да има готовност за задържане на бежанци, за да не се разпръснат из страната. Министър-председателят разпореди да се видят центровете, да се вземат всички мерки, службите да подават своевременно информация за обстановката, ако е необходимо да се усилят ГКПП-тата по южната граница. Министерството на отбраната е в готовност да изпрати необходимите хора, транспортна техника и съоръжения на границата при нужда, увери вицепремиерът и министър на отбраната Красимир Каракачанов. \"Оценката е, че възможността нещо подобно да се случи не е отпаднала. Но това, което казахме на министър-председателя, е  готовността и на полицията, и на армията  с предварителните планове взаимодействие при нужда се реагира\", каза той и добави, че сред самите емигранти има хора, които опитват да организират движение към Западна Европа.", "date": "2019.04.10", "title": "България отпуска 200 хил. евро за намаляване на мигрантите към Европа"}
{"url": "https://www.dnevnik.bg/evropa/2019/04/10/3417635_es_e_razdelen_za_libiia_kaza_predsedateliat_na/", "text": "Франция и Италия са разделени по отношение на политиката към Либия въпреки официалната позиция за единство на ЕС, заявена от върховния представител на блока за външната политика и сигурността. Това каза председателят на Европейския парламент Антонио Таяни, цитиран от \"Ройтерс\". Таяни, който е италианец, призова държавите членки да говорят с един глас за  кризата в Либия , където съперничещи си сили водят боеве за контрол над столицата Триполи. Таяни спомена и ролята на Франция и Великобритания в победата над бившия лидер Муамар Кадафи през 2011 г., действие, което според него е било грешка, предизвикала хаос. \"Нуждаем се от единство, трябва да говорим само с един глас като европейци, но за съжаление европейците са разделени за това\", допълни Таяни, според когото Франция и Германия имат различни интереси. През изминалите години Франция, която притежава петролни активи в Източна Либия, предостави военна подкрепа на Халифа Хафтар там, коментираха либийски и френски официални лица. Италия, бивша колониална сила и важен играч в либийския петролен сектор, подкрепи Файез ал Сарадж, чието правителство на националното единство бе създадено в Триполи през 2016 г. с подкрепата на ООН. В понеделник Федерика Могерини, върховният представител на ЕС за външната политика и сигурността, заяви, че блокът е единен в призива за примирие и връщане към дипломацията.", "date": "2019.04.10", "title": "ЕС е разделен за Либия, каза председателят на Европарламента"}
{"url": "https://www.dnevnik.bg/bulgaria/2019/04/10/3417638_sdelkata_za_nova_televiziia_e_finalizirana_georgi/", "text": "Братята Кирил и Георги Домусчиеви официално станаха собственици на \"Нова телевизия\". От медията съобщиха, че българското дружество \"Адванс Медиа Груп\" е приключило успешно сделката с шведската компания MTG за продажбата на \"Нова броудкастинг груп\" АД. \"Адванс медиа груп\" ЕАД е собственост на холдинга на двамата братя \"Адванс пропъртис\" ООД. Акциите, представляващи 100 % от капитала на \"Нова броудкастинг груп\" АД, бяха прехвърлени днес на дружеството срещу сумата от 185 млн. евро.  Председателят на Конфедерацията на работодателите и индустриалците в България (КРИБ) Кирил Домусчиев няма да има ръководна функция е медията. Неговият брат Георги обаче ще е новият председател на Съвета на директорите на \"Нова Броудкастинг Груп\" АД. В борда влизат още Тонка Генова – финансист, и Николай Василчев – юрист. За изпълнителни директори на \"Нова Броудкастинг Груп\" АД са назначени Вяра Анкова и Николай Андреев, който е дългогодишен финансов директор на дружеството. Силва Зурлева остава съветник на борда. Георги Домусчиев обяви, че желанието му е да поддържа досегашната политика на \"Нова Броудкастинг Груп\" на \"свободна и обективна медия, с високо качество на телевизионното и дигитално съдържание, лоялна към зрителите и коректна към партньорите\". \"Ще инвестираме в ускорена модернизация на телевизията, в човешкия капитал и в създаването на все повече български продукции. \"Нова телевизия\" ще бъде българска телевизия, подкрепяща българските сериали, филми и развлекателни програми\", каза още Домусчиев. На 22 март Комисията за защита на конкуренцията (КЗК) разреши на Кирил и Георги Домусчиеви да купят \"Нова телевизия\". Решението на КЗК дойде само месец след началото на проверката, която трябваше да установи дали има опасения за ефекта от сделката върху конкурентната среда на този пазар. \"В портфолиото на \"Нова Броудкастинг Груп\" АД влизат 7 телевизионни канала. Компанията е най-големият участник на онлайн пазара в страната, достигайки до около 75% от хората, използващи интернет в България. В нея работят 650 човека\", се казва в съобщението на \"Адванс медиа груп\" .", "date": "2019.04.10", "title": "Сделката за \"Нова телевизия\" е финализирана, Георги Домусчиев е новият шеф"}
{"url": "https://www.dnevnik.bg/evropa/regioni/2019/04/10/3417646_nova_programa_pomaga_na_mladi_jurnalisti_da_razberat/", "text": "Youth4Regions е програма на Европейската комисия, която помага на студенти по журналистика и млади журналисти да разберат какво ЕС прави в техния регион. Желаещите да се включат могат да изпратят кандидатурите си до 15 юли. Програмата предлага обучения по журналистика и регионална политика на ЕС, насоки от журналисти с опит, работа рамо до рамо с известни журналисти по време на  Европейската седмица на регионите , посещения в евроинституции, участие като журналист в посещения на еврокомисията в държавите членки. Разходите за настаняване и път се покриват от еврокомисията. Повече подробности за кандидатстването можете да намерите на  интернет страницата на програмата .", "date": "2019.04.10", "title": "Нова програма помага на млади журналисти да разберат какво ЕС прави в техния регион"}
{"url": "https://www.dnevnik.bg/politika/2019/04/10/3417648_bsp_shte_objalva_registraciiata_na_koaliciia_za/", "text": "БСП ще обжалва във Върховния административен съд (ВАС) решението на Централната избирателна комисия (ЦИК) за регистрация за участие на европейските избори на водената от АБВ \"Коалиция за България\". Причината - създадената от бившия президент Георги Първанов партия ползва име, патентовано от \"Позитано\" 20. БСП и няколко малки партии използваха името \"Коалиция за България\" повече от десет години. С него Георги Първанов спечели президентските избори прз 2001 г., а социалистите - парламентарните избори през 2005 г., когато Сергей Станишев стана премиер. Социалистите обжалват и решения на ЦИК за назначаването на съставите на районните избирателни комисии, тъй като лявата партия има само едно от 31 председателски места. От секретарските 14 били за БСП, а 16 - за ДПС. Според зам.-председателя на БСП Кирил Добрев има съмнения за готвени манипулации на изборите, тъй като протоколите се подписват от председател и секретар.", "date": "2019.04.10", "title": "БСП ще обжалва регистрацията на \"Коалиция за България\" на АБВ"}
{"url": "https://www.dnevnik.bg/zdrave/2019/04/10/3417649_medicinskite_sestri_ne_ostanaha_dovolni_ot_resheniiata/", "text": "Медицинските сестри не са доволни от  правителственото решение за заплащането им  и смятат да продължат с протестите си. Това се разбра от думите на Мая Илиева, която е сред организаторите на протестите, пред няколко медии. Днес правителството реши да отпусне допълнителни около 50 млн. лв. по бюджета на Министерството за здравеопазването за повишаване на заплатите на медицинските сестри и специалистите по здравни грижи. Така според съобщението на правителството началните заплати и за двете групи ще станат 950 лв. Сестрите обаче още от  началото на протестите си настояват  да получават поне две минимални работни заплати, или 1120 лева. И днес обявиха, че не са съгласни с така планираното по-малко увеличение, което дори за някои здравни специалисти нямало и да е изобщо увеличение. Илиева коментира още, че нямат доверие на здравния министър Кирил Ананиев и конкретно на  неговата методика за разпределение на средствата  за заплати на здравните специалисти. Която Ананиев отказал да им предостави в писмен вид или дори да им даде да я прочетат и да се запознаят лично. \"Преди се говореше за 30 млн. лв. отпуснати, но те още не са в болниците. Сега се говори за 50 млн. лв. Кога ще дойдат, как ще бъдат разпределени, за какво? Ние  . Затова за момента не мислим за отстъпки\", коментира Илиева пред clinica.bg. \"На срещата с министър Ананиев истината е, че не ни представиха методика за формиране на заплатите. Представиха ни една хартийка. Ние поискахме да я видим, но министърът каза, че не може да ни я даде,  . Все пак го накарахме да ни изчете нещо, за да разберем, че има такъв документ. Той изчете четири точки. Първата беше, че задължително ще има контрол оттук нататък, което по принцип би трябвало да е така. Второто беше, че няма да има дискриминация и наказания срещу хората, които протестират. Другите две точки бяха финансови, като казаха, че за всяка от тях има добре развити глави точно как да се случат нещата. Това не ми се коментира\", отбелязва тя. Пред БНР Илиева отбелязва, че се говори за увеличаване на заплатите на медицинските специалисти главно в болниците. Но не става дума за хората, които работят в детско-училищно здравеопазване, в домове за медико-социални грижи, в старчески домове, в поликлиниките и в затвори. \"Да не говорим, че на много места   Там няма да има никакво увеличение\", допълва тя.", "date": "2019.04.10", "title": "Медицинските сестри не останаха доволни от решенията за заплатите и продължават протестите"}
{"url": "https://www.dnevnik.bg/politika/2019/04/10/3417571_skandalut_s_arteks_e_stroitelnoto_ktb_zaiavi_hristo/", "text": "Съпредседателят на \"Демократична България\" Христо Иванов сравни скандала със строителната фирма \"Артекс\" с фалита на Корпоративна търговска банка (КТБ). В предаването \"Денят с Веселин Дремджиев\" по TV+ и по TV1 той каза още, че хаосът след изнесената информация за купените от компанията апартаменти от политици на цени под пазарните е умишлено създаден. \"Това е строителното КТБ. Сред всички подадени оставки обаче липсват такива от Дирекция за национален строителен контрол (ДНСК) и от регионалното министерство. В България няма институции, които да контролират ояждането и злоупотребата с власт, която се превръща в пари и доходи, които пък трябва да се инвестират в нещо. Нашите хора традиционно инвестират в недвижимост. Ако имаше институции, щеше да последва следваща вълна проверки и те щяха да са банковите сметки на политиците. Има как да се проверят за офшорни сметки\", каза Иванов. Той добави, че председателят на антикорупционната комисия Пламен Георгиев трябва да си подаде оставката не заради скандала с недекларираната тераса от близо 200 кв/м, а защото водената от него институция трябва да открива тези несъответствия вместо медиите. Иванов каза още, че семейството на председателя на Върховния касационен съд (ВКС) Лозан Панов е подложено на координирана, институционална, политическа и медийна атака от години, каквато имало и срещу президента Росен Плевнелиев (2012-2017) и неговата съпруга. \"Така се атакува главният дразнител на статуквото\", уточни съпредседателят на \"Демократична България\". \"В България има политическа класа, която е свикнала да живее в просташки разкош и напълно гарантирана недосегаемост. Ние знаем, че тези оядени и самодоволни мутри са във властта, за да я консумират. Законодателният процес в страната пък е оставен на такива хора, че ако бяха лекари, нямаше да смеем да влезем в болница\", допълни Христо Иванов.", "date": "2019.04.10", "title": "Скандалът с \"Артекс\" е строителното КТБ, заяви Христо Иванов"}
{"url": "https://www.dnevnik.bg/photos/snimka_na_denia/2019/04/10/3417669_snimka_na_denia_kak_izglejda_edna_cherna_dupka/", "text": "Европейската комисия   на черна дупка. Тя е заснета от телескопа Event Horizon (\"Хоризонт на събитията\") в рамките на международно научно сътрудничество с участието на учени, финансирани от ЕС. Наблюдение на черна дупка се извършва  . То е резултат от широкомащабното международно сътрудничество по проекта ", "date": "2019.04.10", "title": "Снимка на деня: Как изглежда една черна дупка"}
{"url": "https://www.dnevnik.bg/bulgaria/2019/04/10/3417695_prokuraturata_razporedi_proverka_na_tri_imota_kupeni/", "text": "Прокуратурата възложи на Антикорупционната комисия да провери сигнал за имоти, купени на занижени цени от \"СКАТ \" ООД, чийто собственик и управител е депутатът и лидер на Национален фронт за спасение на България (НФСБ) Валери Симеонов. Сигналът е постъпил при главния прокурор днес и в него са описани три сделки за купени имоти на нереално ниски цени, съобщават от прокуратурата, но не посочват кой е подателят на сигнала. Първият случай е от 2004 г. \"СКАТ\" ООД получава право на строеж на апартамент с площ 80 кв.м. в \"Слънчев бряг\" за сумата от 900 лева, при данъчна оценка 856.60 лв. През 2005 г. дружеството купува офис в \"Слънчев бряг\" с площ 31.35 кв. м. за сумата от 6 901.10 лв. при данъчна оценка 6 901.10 лв. Третият случай е от 2008 г. Купен е имот частна общинска собственост с площ 875 кв.м за сумата от 850 815 лв. по решение на Общински съвет – Бургас, чийто председател по това време е Валери Симеонов, председател на комисията за общинска собственост е бил Валентин Касабов – настоящ народен представител от НФСБ. Юрисконсулт е бил настоящият народен представител Християн Митев. За този имот се твърди в сигнала, че не се ползва по предназначение за нуждите на телевизията, а е построен жилищен блок. В сигнала са изложени и твърдения, че през 2008 г. \"СКАТ\" ООД, управлявано от Валери Симеонов е купило \"База за отдих Пресока\" в Златоград, която в момента е хотел \"Панорама\". Твърди се и че са изградени незаконни постройки – басейн и ресторант, което е потвърдено от влязло в сила решение на Върховния административен съд от 2013 г., както и че са построени без съответните разрешителни и следва да бъдат съборени, а това не се е случило. Върховната касационна прокуратура е възложила на Антокорупционната комисия да извърши проверка на твърденията в сигнала. Проверката ще се извършва от комисията, тъй като в момента Валери Симеонов е депутат и лидер на НФСБ, а през 2008 г. - председател на Общински съвет в Бургас. В рамките на проверката ще се проверяват и данните за извършени престъпления от настоящите народни представители Касабов и Митев в качеството им на длъжностни лица в община Бургас през 2008 г. Предметът на проверката ще обхване и твърденията за това, че не са съборени незаконните постройки в района на Златоград и дали те имат ли връзка със Симеонов.", "date": "2019.04.10", "title": "Прокуратурата разпореди проверка на три имота, купени от СКАТ и Валери Симеонов"}
{"url": "https://www.dnevnik.bg/politika/2019/04/10/3417715_spored_simeonov_proverkata_sreshtu_nego_shte_udari_na/", "text": "Лидерът на НДСВ и депутат Валери Симеонов е научил от медиите за  възложената от прокуратурата  проверка на имоти, свързани с него и неговата телевизия \"Скат\". Пред Би Ти Ви той заяви, че имотите са фирмени, а не лични, че са проверявани многократно и от Националната агенция за приходите, и от прокуратурата и следващата проверка (възложена на антикорупционната комисия) ще удари на камък. \"Това са клевети и лъжи, които вървят от десетина години и съм поосъдил няколко клеветника и един вестник. Прокуратурата има право да провери, но ще удари на камък\", каза Симеонов. Запитан, дали предполага, че внесеният срещу него сигнал, чието авторство прокуратурата не съобщава, е отговор на  сигнала на НФСБ за имоти на министъра на туризма Николина Ангелкова , Симеонов отговори, че това е \"теоретично възможно\". \"Естествено, че имам подозрения, но нямам доказателства, но е възможно тази клевета поредна да бъде от някой, засегнат от мои изявления\", каза лидерът на НФСБ и добави: \"На същия този човек мога да му кажа, че ще има допълнителни разкрития много интересни утре\". В отговор на въпрос дали ще подаде оставка, Симеонов отговори, че не вижда основание такъв въпрос да му бъде зададен. Запитан какви имоти лично притежава, отговори за два наследствени имота на село от родителите и половин апартамент в бургаския квартал \"Меден рудник\". \"Богат съм, но си насочвам парите за много по-полезни работи\", добави той.", "date": "2019.04.10", "title": "Според Симеонов проверката срещу него ще удари на камък, той готви нови разкрития"}
{"url": "https://www.dnevnik.bg/politika/2019/04/10/3417691_petnadeset_partii_i_devet_koalicii_sa_se_registrirali/", "text": "Общо 15 партии и 9 коалиции са подали заявления за участие в европейските избори на 26 май т.г. Тази вечер изтече срокът за подаване на документите в Централната избирателна комисия. Заявления са подали и 10 инициативни комитета, но комисията трябва да ги регистрира до 15 април. По традиция първа за участие в изборите се регистрира ГЕРБ, която включи в евродепутатската си листа двама кандидати на СДС. Партиите от другата управляваща формация \"Обединени патриоти\" - ВМРО, НФСБ и \"Атака\", се регистрираха поотделно за участие на вота, тъй като формациите на Валери Симеонов и Волен Сидеров не искат да са в обща листа. НФСБ се регистрира под името \"Патриоти за Валери Симеонов\". След като регистрира коалиция с името \"БСП за България\", БСП обяви, че ще обжалва регистрацията на отцепниците - АБВ. Водена от създадената от Георги Първанов партия коалиция се регистрира с познатото име \"Коалиция за България\". След ДПС и партията на Лютви Местан се регистрира за участие в евровота. Обединението на \"Да, България\", ДСБ и \"Зелените\" \"Демократична България\" и \"Движение България на гражданите\" се регистрираха поотделно, но преговарят за общо явяване на изборите. Обединението \"Път на младите\", за което застават НДСВ и \"Новото време\", също се регистрира за участие в евровота. За участие в изборите Веселин Марешки регистрира коалиция \"Воля - Българските родолюбци\", а Николай Бареков - партията \"Презареди България\".", "date": "2019.04.10", "title": "Петнадесет партии и девет коалиции са се регистрирали за участие в европейските избори"}
{"url": "https://www.dnevnik.bg/sport/2019/04/10/3417692_kak_futbolnoto_haide_belite_stana_povod_za_sudeben_spor/", "text": "В желанието си да покаже подкрепата си към любимия отбор, Джонатан Котлър решава да промени регистрационния номер на колата си в чест на \"Фулъм\". Опитът на 73-годишния професор по медийно право обаче удря на камък, след като е обвинен в расизъм от пътната агенция в Калифорния. Искането на Котлър е регистрационният номер да съдържа инициалите COYW. Съкращението идва от Come On You Whites, което в превод от английски означава \"Хайде, белите\". От агенцията са отхвърлили молбата на Котлър, като считат лозунга за враждебен, обиден или расово унизителен. Впоследствие 73-годишният професор се пробва да убеди, че в намеренията му няма опит за дискриминация, но без успех. \"Това е просто цвят на фланелката. Изпратих им тонове материали като новини от пресата, разкази от британски медии, писма от председателя, който използва \"Хайде, белите\", казва Котлър пред Би Би Си. \"Посочих, че много клубове във Великобритания са известни с цветовете си - сините или виолетовите. Никой не мисли червените от Ливърпул за комунисти\", допълва Котлър. Според него опитът за дискриминация на расова основа е последното нещо, което си е мислел при идеята да постави инициалите като част от регистрационния номер на колата. В недоволството си Котлър заведе дело срещу пътната агенция в Калифорния за незачитане на свободата на словото. ", "date": "2019.04.10", "title": "Как футболното \"Хайде, белите\" стана повод за съдебен спор"}
{"url": "https://www.dnevnik.bg/kultura/2019/04/10/3417623_sinut_na_kolumb_i_stariiat_sviat_na_zabravenite_knigi/", "text": "През 16-и век Ернандо Колон - незаконен син на Христофор Колумб и собственик на внушителна библиотека, създава каталог, в който резюмира над 15-те хиляди тома, които притежава. 500 години по-късно три четвърти от заглавията са безвъзвратно загубени за историята, както и самият каталог. Това, което никой не знае, е, че безценният том е попаднал в ръцете на исландския учен Анри Магнусон, който дарява книгите си на Копенхагенския университет след смъртта му през 1730 г. Тъй като повечето от дарените книги са на исландски, а едва 20 от тях са написани на испански, никой не забелязва скритото съкровище и то събира прах до 21-и век, когато канадски учен попада на връзката с Ернандо Колон и открива каталога. Тази история звучи като излязла от роман като \"Сянката на вятъра\" на Карлос Руис Сафон, в който важно място в сюжета заема Гробището на забравените книги. Или от книга на Умберто Еко. А защо не и от филм, в който Индиана Джоунс издирва ценен ръкопис. Като изключим факта, че каталогът на Колон е напълно реален и той наистина е намерен 500 години след съставянето му, пише \"Гардиън\". Ръкописът е с дебелина повече от 30 сантиметра, а описанията на книги в него заемат над 2000 страници. В началото на 16-и век Ернандо Колон се заема да създаде най-голямата библиотека на времето си, която попълва по време на продължителните си пътувания по целия свят. До днес са достигнали едва една четвърт от книгите, които Севилската катедрала съхранява от 1552 г. Откриването на каталога в Копенхаген е своеобразен прозорец към \"загубения свят на книгите от 16-и век\", обяснява преподавателят в британския университет \"Кеймбридж\" Едуард Уилсън-Лий, автор на излязлата наскоро биографична книга за Колон \"Каталогът на корабокруширалите книги\". \"Това е откритие от първостепенно значение не само защото съдържа толкова много информация за това как хората са чели преди 500 години, но и понеже съдържа резюмета на книги, които са загубени и вече не съществуват под никаква форма освен като тези резюмета\", казва той. За Уилсън-Лий това е безценен артефакт, за който учените винаги са си мислели с усещане за голяма и безвъзвратна загуба. Той подчертава изумлението си, че каталогът се появява в Копенхаген цели 350 години след като е споменат за последен път в Испания. \"Когато ми изпратиха снимките, им казах просто: \"По дяволите, шегувате ли се с мен?\" Това е най-важното звено от библиотеката на Колон\", коментира Уилсън-Лий. \"Наистина невероятна история. Това не е игла в купа сено, а игла в купчина от други игли.\" След събирането на колекцията си Колон наема екип от писатели, на които е поставена задачата да прочетат всяка една от книгите и да я опишат в каталога. Понякога това са едва няколко реда, но пълните съчинения на Платон са предадени в 30 страници, което Уилсън-Лий описва като \"чудо на резюмирането\". И понеже Колон наистина е събирал всички книги, до които се е добирал, каталогът представлява изчерпателен запис на това какво хората са чели преди 500 години. \"Същественото в каталога не са само Платон и Кортес. В него е описано всичко - от алманаси до новинарски памфлети. Това ни дава възможност да погледнем цялостно към епохата на ранното книгопечатане. Към един свят, който в голяма степен е загубен за нас\", завършва Уилсън-Лий. В момента той работи заедно с автора Хосе Мария Перес Фернандес върху подробен анализ на каталога, който ще бъде публикуван през 2020 г., както и върху неговото дигитализиране.", "date": "2019.04.10", "title": "Синът на Колумб и Старият свят на забравените книги"}
{"url": "https://www.dnevnik.bg/sviat/2019/04/10/3417749_aljir_shte_glasuva_za_prezident_na_4_juli/", "text": "На 4 юли в Алжир ще се състоят президентски избори, предаде \"Ройтерс\" като се позова на канцеларията на президента. Временният държавен глава Абделкадер Бенсалах в телевизионно обръщение вчера обеща да организира свободни и прозрачни избори след месеци на протести, довели до оставката на управлявалия 20 години Абделазиз Бутефлика, припомня БТА. Бутефлика се оттегли след като  армията  и управляващата  коалиция  се обърнаха срещу него. Бенсалах също не е приеман еднозначно заради  връзките си с предишната власт. ", "date": "2019.04.10", "title": "Алжир ще гласува за президент на 4 юли"}
