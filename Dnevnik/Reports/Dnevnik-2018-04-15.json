{"url": "https://www.dnevnik.bg/skorost/2018/04/15/3161527_fotorazkaz_priiatnata_iznenada_ot_shkoda_pri_golemite/", "text": "С пускането на \"Кодяк\" преди година и половина \"Шкода\" засили присъствието си в сегмента на кросоувърите. При дължина 4.69 метра автомобилът стана първият за марката с възможност да бъде поръчан със седем места. Досега не бях има възможност да тествам модела, който определено ме изненада приятно.", "date": "2018.04.15", "title": "Фоторазказ: Приятната изненада от \"Шкода\" при големите кросоувъри"}
{"url": "https://www.dnevnik.bg/sport/2018/04/15/3163314_fetel_e_razocharovan_sled_osmoto_miasto_v_kitai/", "text": "Гран при на Китай трябваше да бъде безоблачно състезание за \"Ферари\" след първата редица, спечелена в квалификацията и победите в надпреварите в Австралия и Бахрейн. Всичко обаче  завърши с грешни решения и осмо място за Себастиан Фетел  след удар от Макс Верстапен. Фетел запази лидерството в шампионата, но вече води само с девет точки пред  Люис Хамилтън . След надпреварата в Китай германецът реши да не напада Верстапен за провала си. \"Той вече не е млад, така че не можем да отдаваме всичко на младостта. А и това може да се случи, дори когато имаш 300 старта. Според мен е въпрос на грешна преценка, която обаче ни костваше състезанието, както на него, така и на мен\", каза Фетел. Той обясни, че не е опитал да блокира Верстапен, защото е бил наясно че няма нужната скорост. \"Бях наясно, че ще ме изпревари, както го направи и Даниел (Рикардо). Те бяха много бързи с новите гуми и беше нормално, просто опитвах да стигна до финала, но сега трябва да приема осмото място\", добави четирикратният световен шампион. \"Макс дойде при мен след състезанието и говорихме. Казах му, че трябва да преценява по-добре, защото състезанието е дълго и така пропусна да бъде на подиума. Мисля, че ме разбра\". След финала Верстапен обяви, че вината е негова, и се извини, след като предизвика проблеми във втори пореден старт. \"Видях, че има проблеми с гумите и реших да спра по-късно. Задните ми гуми обаче блокираха и го ударих, което беше изцяло моя грешка\", каза 20-годишният холандец. Тежък уикенд имаше и световният шампион  Люис Хамилтън , който не успява да спечели в трети пореден старт след подиумите в Австралия и Бахрейн (втори и трети), сега остана четвърти. \"Нямах скорост днес, така че се опитах да се задържа в битката максимално дълго. Трябва да признаем, че не бяхме на нивото на другите, накрая нямах и ресурс в гумите, затова просто се опитвах да бъда в 10 секунди зад Макс, за да съм четвърти\", каза световният шампион. Британският пилот определи представянето на неговия екип и на самия себе си като трагично в събота и неделя. \"Определено се представяме под очакванията от началото на сезона, така че трябва да видим какво не правим добре и да се опитаме да обърнем ситуацията\", каза в падока пилотът на \"Мерцедес\". За \"Сребърните стрели\" това е първи случай в ерата на турбохибридните двигатели, в който тимът не успява да спечели три поредни състезания. Шефът на отбора, който спечели, \"Ред бул\" Кристиан Хорнър отдаде дължимото на отбора. Според него именно екипната работа е надделяла в Китай. \"Много хора забравят, че Формула 1 е отборен спорт, ние имаме 700 служители и всеки един от тях има принос за тази победа. Наистина страхотно представяне. Имахме и малко късмет, но взехме най-правилните решения\", каза Хорнър. Той разкри, че главният механик на Даниел Рикардо е предложил двете коли да бъдат обсужени едновременно при спиранията в бокса, което се оказа решаващо. \"Главният механик на Дани – Кристиан, каза, че ще се справят, и повикахме двете коли едновременно и при двата ни стопа. Наистина момчетата бяха великолепни\", добави Хорнър пред Sky Sports.", "date": "2018.04.15", "title": "Фетел е разочарован след осмото място в Китай, Хамилтън определи уикенда си за катастрофален"}
{"url": "https://www.dnevnik.bg/bulgaria/2018/04/15/3163368_jeliaz_andreev_se_nadiava_che_sluchaiat_mu_moje_da/", "text": "Желяз Андреев има надежда, че казусът му може да бъде решен по дипломатически път. Това каза той пред \"Дарик радио\". Андреев е търсен от САЩ във връзка  с водено разследване от властите във Флорида  срещу 11 души по обвинения, че са нарушили ембаргото за търговия със Сирия. Така той попадна в черен списък на САЩ с хора, нарушили ембаргото им със Сирия, и американското правителство поиска страната ни да го екстрадира. Желяз Андреев е с мярка за неотклонение \"Подписка\". Протестите с настояване страната ни да не изпълни искането за екстрадирането му ще продължат, защото все още нищо не е ясно, разказаха Желяз Андреев и приятелят му Димитър Мурджев. Двамата са завършили културология в Софийския университет. \"Един от въпросите, на които още не мога да си отговоря, е защо аз като служителя от най-ниско ниво бях задържан. Разбирам, че това са процедури, които МВР трябваше да следва, както и прокуратурата, но има много въпроси, на които не мога да си отговоря\", казва Андреев. По отношение на собствениците на фирмата, в която е работил, той разказа, че в САЩ при първоначално обявени присъди за тях в рамките на 40 до 50-60 години впоследствие те са се признали за виновни по част от обвиненията и са получили присъди от 1-2 години затвор. \"Не мога да си го обясня по друг начин, освен като добра сделка с прокуратурата в САЩ\", казва младият мъж. По думите му възможно най-добрият сценарий за него е обвинението да отпадне, без да се налага той да ходи в САЩ. На въпрос как това би могло да се постигне и дали може да се случи по дипломатически път той каза: \"Надявам се, но не съм сигурен, че може да бъде постигнато по дипломатически път. В крайна сметка съдът е този, който решава дали може да оттегли едно обвинение или не\". Той изрази мнението си, че компаниите трябва да информират своите служители за всяко действие, закон на държава, който евентуално те биха прекрачили. \"Такова нещо при нас тогава липсваше. На нас просто ни беше казано, че трябва да се обаждаме на клиентите и да оставим всичко друго. Не е мое задължение вечер, като се прибера от работа, да гледам новини и да знам коя държава има ембарго към друга държава и какво се случва по света. Пред нас в момента има мъгла, в която се случва нещо. Интересно е, когато мъглата се вдигне, какъв ще бъде резултатът. Чуваме, че въпросът може да бъде решен на дипломатическо ниво, но това съвсем не е сигурно и ние продължаваме да бъдем подготвени за всеки един сценарий\", каза Андреев. \"Битката предстои, нищо не е приключило. Протест ще има, тепърва нещата предстоят. Затова моля хората да не приемат, че всичко е решено, нищо не е решено все още\", допълни той.", "date": "2018.04.15", "title": "Желяз Андреев се надява случаят му да бъде решен по дипломатически път"}
{"url": "https://www.dnevnik.bg/photos/2018/04/15/3162541_fotogaleriia_granicata_mejdu_severna_koreia_i_kitai/", "text": "Севернокорейки минават границата между КНДР и Китай. Границата на Северна Корея и Китай е най-интересната – тази с Южна Корея е строго охранявана и непристъпна, а морето между двете Кореи е пълно с военни кораби. Границата с Русия пък е най-късата. Но 1420-те км между Китай и КНДР показват ярката разлика между двете държави, разказва фоторепортер на агенция \"Ройтерс\", който е пътувал по цялото им протежение.", "date": "2018.04.15", "title": "Фотогалерия: Границата между Северна Корея и Китай показва ярки контрасти"}
{"url": "https://www.dnevnik.bg/bulgaria/2018/04/15/3163374_sustezatelna_kola_se_e_udarila_v_publikata_v_shumen/", "text": "Шест души са пострадали, след като състезателен автомобил е напуснал трасето по време на рали и се е врязъл в публиката. Това е станало на планинското състезание с коли \"Валерий Великов\", което е третият състезателен манш в Шумен, информира МВР. Ранените са две жени и четирима мъже. Те са транспортирани до болницата. Пострадалите са без опасност за живота, но с различни контузии. Двама от тях остават за лечение и ще бъдат под лекарско наблюдение. Състезанието към момента е спряно. Състезателният автомобил с №12 е бил пилотиран от Николай Георгиев, информираха по-късно в изявление организаторите на събитието. Инцидентът е станал около 14.45 ч. По първоначални данни автомобилът се е врязал в публиката, след като пилотът е загубил контрол върху него. Според Дарик радио, които се позовават на очевидци, колата е поднесла след излизане от шикан (поредица от резки завои), ударила се е в бордюр, пилотът не е успял да я овладее и така се е стигнало до инцидента. Организаторите уверяват, че веднага след инцидента състезанието е спряно и от старта тръгват две линейки, както и още няколко от болницата. На мястото на инцидента са отишли и директорът на състезанието Димитър Георгиев и спортният директор Васко Христов.  Пострадалите са възраст между 23 и 52 години. Трима са със счупвания, има и един с рана на главата.", "date": "2018.04.15", "title": "Състезателна кола се вряза в публиката в Шумен, шестима са пострадали"}
{"url": "https://www.dnevnik.bg/sport/2018/04/15/3163373_avram_grant_beshe_po-dobur_variant_za_trenyor_na/", "text": "Бившият треньор на \"Левски\" Емил Велев, който е последният, извел сините до шампионската титла, е на мнение, че политиката в клуба е грешна. Велев обясни, че Аврам Грант, който беше един от кандидатите за треньор през миналото лято, е бил по-добра опция от  Делио Роси . \"Той беше изграден главен мениджър, щеше да има ядро от треньори и специалисти, повечето българи. Не крия, че може би щях да бъда и аз в това число. Знам методите му на работа и смятам, че щеше да бъде успешен и по-добър вариант\", каза Велев в предаването \"Код спорт\" по ТВ+. Според него по-големите финансови претенции на Грант също може да са изиграли роля за това да не бъде избран за треньор. Той даде оценка и на работата на Делио Роси до този момент. \"Дойде с големи амбиции. Обеща да работи много с новите футболисти, които бяха привлечени, както през зимния, така и през летния период. Засега не виждаме много голяма сплав между треньорския екип и футболистите. Мисля, че някъде там комуникацията се къса\", добави Велев.", "date": "2018.04.15", "title": "Аврам Грант беше по-добър вариант за треньор на \"Левски\", твърди Емил Велев"}
{"url": "https://www.dnevnik.bg/sviat/2018/04/15/3163397_nad_300_hil_dushi_izliazoha_po_ulicite_na_barselona_v/", "text": "Над 300 хиляди привърженици на независимостта на Каталуня излязоха днес по улиците в Барселона с настояване да бъдат освободени от предварителния арест видни сепаратистки лидери. Демонстрантите развяваха каталунски флагове, а на огромен транспарант пишеше: \"За права и свободи, за демокрация и единство, искаме ги у дома!\", съобщава БТА. Демонстрацията бе организирана от две движения за независимост - Националното каталунско събрание и \"Омниум\", чиито председатели са сред деветимата сепаратистки лидери, които очакват в затвора съдебни процеси заради участие в неуспешния опит миналата година за отделяне на Каталуня от Испания. Местните подразделения на два испански профсъюза и още няколко граждански сдружения подкрепиха днешния протест въпреки възраженията на някои техни членове, които са против отделяне на областта. По данни на барселонската полиция демонстрантите днес са били 315 хиляди. Според социологически проучвания на каталунските регионални власти от февруари подкрепата за обявяване на независимост е спаднала до 40 на сто в сравнение с близо 49 процента през октомври 2017 г.", "date": "2018.04.15", "title": "Над 300 хил. души излязоха по улиците на Барселона в подкрепа на каталунските лидери"}
{"url": "https://www.dnevnik.bg/sport/2018/04/15/3163399_shestoto_miasto_na_arsenal_e_pod_zaplaha_sled_zaguba/", "text": "Неубедителното представяне на \"Арсенал\", който редува силни с колебливи прояви, продължи със загуба от \"Нюкасъл\" като гост. \"Артилеристите\" поведоха с 1:0, но допуснаха пълен обрат на \"Сейнт Джеймсис парк\". Поражението е 11-о за \"Арсенал\" през сезона, като тимът записа най-слабия си сезон по този показател от шест години насам. Заради поражението шестата позиция на лондончани е под заплаха. Тимът има 54 точки, а \"Бърнли\", който е седми, е само с две по-малко. За \"Нюкасъл\" победата е четвърта поредна като домакин във Висшата лига, а \"свраките\" нямат загуба на \"Сейнт Джеймсис парк\" в шест поредни срещи. За последно тимът на Рафаел Бенитес загуби на 27 декември от \"Манчестър сити\". В 14-ата минута Александър Лаказет изведе \"артилеристите\" напред след точно изпълнение след пас на Обамеянг. До края на първата част \"Нюкасъл\" успя да изравни чрез Айозе Перес. Испанският нападател се разписа след подаване на Деандре Йедлин при бърза контраатака. След почивката \"Арсенал\" игра слабо и не успя да отправи нито един точен удар към вратата на домакините. Съставът на Арсен Венгер не беше на висота и в 68-ата минута \"Нюкасъл\" се възползва, когато Мат Ричи вкара втори гол.", "date": "2018.04.15", "title": "Шестото място на \"Арсенал\" е под заплаха след загуба от \"Нюкасъл\""}
{"url": "https://www.dnevnik.bg/sport/2018/04/15/3163406_milan_napravi_usluga_na_juventus_spiraiki_napoli/", "text": "Милан\" и \"Наполи\" завършиха наравно 0:0 в един от мачовете в Серия А, очаквани с най-голям интерес. \"Росонерите\" спряха неаполитанците и по този начин направиха голяма услуга на шампиона \"Ювентус\". Срещата на \"Сан Сиро\" премина при поделено надмощие, но и двамата вратари Джанлуиджи Донарума и Хосе Рейна нямаха чак толкова много работа. За 90 минути двата тима отправиха общо пет точни удара. Вместо това имаше много битка и повече нерви от футболистите, които в крайна сметка се отразиха на качеството на играта. \"Ювентус\" играе по-късно своя мач от кръга като е домакин на \"Сампдория\" и може да увеличи преднината си на върха на шест точки.", "date": "2018.04.15", "title": "\"Милан\" направи услуга на \"Ювентус\", спирайки \"Наполи\""}
{"url": "https://www.dnevnik.bg/politika/2018/04/15/3163408_partiia_deos_se_razpuska/", "text": "Партия ДЕОС се разпуска. Това решение са взели днес на общото събрание на политическата сила. Те уточняват, че решението им е \"в полза на консолидацията на българското демократично пространство\". Партията беше спрягана като бъдещ партньор на  новото обединение \"Демократична България\",  в което се включиха \"Да, България\", \"Демократи за силна България\" (ДСБ) и партия \"Зелените\". При създаването на новия политически проект беше съобщено, че са водени разговори с ДЕОС и БЗНС, но управителните органи на двете партии трябва да вземат решение дали и по какъв начин ще се включат в обединението. От БЗНС вече обявиха, че  ще се допитат до структурите си. \"С настоящата стъпка даваме личен пример за отказ от тяснопартийни каузи в името на решаването на критично важни проблеми на българската демокрация в нейното днешно, силно увредено състояние, което ни прави естествени съюзници с други организации\", пише в позицията на ДЕОС. \"В духа на съвместните действия на демократичната общност от последната година и в контекста на положената първа стъпка със създаването на политическия съюз \"Демократична България\", насърчаваме своите членове, симпатизанти и избиратели да намерят начин да подкрепят активно създаването и поддържането на силна проевропейска алтернатива на управляващото мнозинство и на парламентарно представената му псевдоопозиция\", завършва декларацията на партията. ДЕОС беше учредена през 2014 г. Партията участва в местните избори през 2015 г. и във вота за парламент миналата година.", "date": "2018.04.15", "title": "Партия ДЕОС се разпуска"}
{"url": "https://www.dnevnik.bg/photos/2018/04/15/3163320_snimka_na_denia/", "text": "Бон Джоуви\" се събраха в оригиналния си състав за церемонията по въвеждането на групата в Залата на славата на рокендрола. Събитието се състоя в Кливланд, Охайо.", "date": "2018.04.15", "title": "Снимка на деня: \"Бон Джоуви\" влезе в Залата на славата на рокендрола"}
{"url": "https://www.dnevnik.bg/sport/2018/04/15/3163376_cska_privleche_krasimir_bezinski_v_trenyorskiia_shtab/", "text": "Бившият футболист на ЦСКА Красимир Безински влиза в треньорския щаб, обявиха от клуба. 56-годишният Безински, който беше част от червените през 80-те и в началото на 90-те години, ще помага на Стамен Белчев. Универсалният футболист има записани 245 мача в \"А\" група с червения екип между 1981 и 1989 и през сезон 1992-1993. В европейските клубни турнири с ЦСКА има 31 мача и 1 гол. Безински е единственият футболист, който има два полуфинала в Европа с екипа на ЦСКА. Той е част от тима, който играе полуфинал за Купата на европейските шампиони през 1982, а седем години по-късно и в полуфинал за Купата на носителите на купи. Във визитката си има още пет титли на България с ЦСКА, както и шест Купи на България. Безински изиграва и 25 мача за националния отбор на България.", "date": "2018.04.15", "title": "ЦСКА привлече Красимир Безински в треньорския щаб"}
{"url": "https://www.dnevnik.bg/sviat/2018/04/15/3163410_sasht_obiavi_pred_oon_che_niama_da_izteglia_voiskite/", "text": "Съединените щати няма да изтеглят войските си от Сирия преди да постигнат своите цели. Това каза днес постоянният представител на САЩ в ООН Ники Хейли, съобщава БТА. Хейли изброи три задачи, които трябва да се свършат - гарантиране, че химически оръжия няма да бъдат използвани по начин, който излага на риск американските интереси; удържане на победа над \"Ислямска държава\" и удобна позиция за наблюдаване на действията на Иран. \"Наша цел е да видим американските войници у дома, но няма да напуснем Сирия, докато разберем, че сме постигнали тези неща\", заяви постоянният представител на САЩ в ООН.", "date": "2018.04.15", "title": "САЩ обяви пред ООН, че няма да изтегля войските си от Сирия"}
{"url": "https://www.dnevnik.bg/v_pamet/2018/04/15/3163414_pochina_italianskiiat_kino_rejisyor_vitorio_taviani/", "text": "Виторио Тавиани - един от най-талантливите италиански кинорежисьори от последните десетилетия, почина на 88 години. Според дъщеря му той продължително време е страдал от заболяване. Тялото му ще бъде кремирано на церемония за тесен кръг приятели. Името му стана известно през 60-те години и почти винаги той работеше с брат си Паоло. Последният им филм излезе на екран през 2017г. Те спечелиха голямата награда на фестивала в Кан през 1977г. с \"Баща-господар\" (Padre Padrone) и в Берлин през 2012г. с \"Цезар трябва да умре\". Виторио и две години по-големият Паоло имат и голяма награда на журито в Кан и \"Давид на Донатело\" за \"Нощите на Св.Лаврентий\", както и \"Златен лъв\" за цялостно творчество във Венеция през 1986г. Виторио започва да учи право в Университета на Пиза, но напуска, защото му е по-интересно да се занимава с кино. С брат си пишат сценарии и режисират късометражни филми до първия си пълнометражен от 1962г. Характерно за работата им е, че се редуват да режисират сцени в един и същи филм, докато другият гледа. Партньорството им оцеля през годините и двамата бяха толкова близки, че големият италиански киноактьор Марчело Мастрояни ги наричаше Паоловиторио.", "date": "2018.04.15", "title": "Почина италианският кинорежисьор Виторио Тавиани"}
{"url": "https://www.dnevnik.bg/sport/2018/04/16/3163449_psj_si_vurna_titlata_v_liga_1_s_razgromen_uspeh_nad/", "text": "Пет кръга преди края на сезона в Лига 1 ПСЖ си върна титлата във френския шампионат. Парижани разгромиха \"Монако\" със 7:1 и са недостижими на върха, водейки със 17 точки пред \"монегаските\". Освен че вкараха седем гола на един от основните си опоненти, футболистите на Унай Емери го сториха срещу отбора, който преди година триумфира с титлата. Това е и най-голямата победа в историята на съперничеството между двата тима. ПСЖ постигна невероятния резултат с едва девет точни удара, възползвайки се от много слабата игра на \"Монако\". По два гола вкараха Джовани Ло Селсо и Анхел Ди Мария, а по един добавиха Единсон Кавани и Юлиан Дракслер. Капитанът на \"монегаските\" Фалкао пък си вкара автогол. Почетното попадение за \"Монако\" беше дело на Рони Лопес. Титлата е №7 за ПСЖ в историята на клуба и пета, откакто \"Катар спортс инвестмънт\" придоби парижани през 2011 г. Интригата на \"Парк де Пренс\" приключи до 27-ата минута, когато парижани вече водеха с 4:0. Рони Лопес върна един гол, но след почивката се стигна до още три за домакините. С разгромната победа ПСЖ не само си осигури титлата, но и се устреми към поредица от рекорди. Парижани изравниха постижението за най-много голове у дома – 68, като тепърва имат още два мача на \"Парк де Пренс\". ПСЖ има 103 гола общо и може да гони рекорда от 118 на \"Расинг клуб Париж\" от сезон 1959-60. С 87 точки до момента и още 15, които могат да се спечелят, парижани се движат по график и към подобряване на рекорд от 96, който поставиха при последната си титла през 2015-16. ПСЖ се нуждае и от три победи, за да подобри върховото си постижение от 30 успеха в рамките на една кампания.", "date": "2018.04.15", "title": "ПСЖ си върна титлата в Лига 1 с разгромен успех над \"Монако\""}
{"url": "https://www.dnevnik.bg/bulgaria/2018/04/15/3149275_pravoslavnite_praznuvat_tomina_nedelia/", "text": "През първата неделя след Великден християните почитат паметта на един от дванадесетте Христови ученици - св. апостол Тома. След възкресението на Божия син той се явил на учениците си, но Тома не бил сред тях. После апостолите му казали: \"Видяхме Господа\", но той не искал да им повярва, докато сам не Го види с очите си и докато не попипа Неговите рани ( . Оттам идва и прозвището Неверни, с което е известен Тома. Осем дни по-късно апостолите отново се събрали, а заедно с тях бил и Тома. Господ отново им се явил и казал на Тома: \" .\" Със страх и трепет св. Тома видял раните на Спасителя и попитал Неговите животворни ребра, а след това рекъл: \" \" Така св. Тома със своето неверие още повече утвърдил сред християните вярата в Бога. Със своята постъпка той дал на всички да разберат и да се уверят, че Господ е възкръснал не привидно, нито пък с друго тяло, но със същото, с което пострадал заради нашето спасение и с което впоследствие се явил на Своите ученици. Апостол Тома е известен като един от най-жертвоготовните Христови ученици. Томина неделя е последният ден от седмицата след Великден, наречена Светла или Празна неделя, защото е \"празна\" откъм работа - в седемте дни не се работи. На Томина неделя жените повторно боядисват яйца и ги раздават за душите на покойните си близки, като вярват, че така ще ги предпазят от превъплъщаване. Имен ден празнуват Тома, Томислав и Томислава.", "date": "2018.04.15", "title": "Православните празнуват Томина неделя"}
{"url": "https://www.dnevnik.bg/evropa/2018/04/15/3160120_zashto_policai_ot_afganistan_se_griji_za_vuzrastni/", "text": "В дома за социални грижи в Бранденбург е време за закуска и Зия Хаяфи е доста зает. Той внимателно помага на възрастна жена да се премести от леглото в инвалидната си количка. Трябва да бърза, защото я чакат в столовата. Той обаче не се препира, а се приближава до ухото й и я пита:\"Спа ли добре?\". Тя кима. \"Харесвам старите хора\", казва той. \"Когато и аз остарея толкова, ще искам някой приятен човек да се грижи за мен\". Двайсетгодишният Хаяфи работи там от три месеца. Новите му задължения са изключително различни от старата му работа като служител в афганистанските полицейски сили. Там основният проблем са били талибаните. В крайна сметка Хаяфи избягва от страната си. Сега най-голяма му грижа е дали Германия ще му позволи да остане, пише \"Гардиън\". Търсене и предлагане Германия е изправена пред липса на достатъчно умения, която ще се задълбочава със застаряването на населението й. Страната обаче прие повече от един милион бежанци за по-малко от две години. Появиха се програми, които опитват да намерят решение на проблема с липсата на кадри именно чрез мигрантите. Те са подпомогнати от закони, които благоприятстват това търсещите убежище да могат да работят. Но въпреки че 400 000 германски компании са взели на работа търсещи убежище под една или друга форма, повечето са били наети за краткосрочни ангажименти като стажове, които невинаги завършват с щастлив край. Според статистиката всеки трети стажант в Германия трябва да избере грижите за възрастни хора, за да се противодейства на липсата на квалифицирани работници в тази област. В действителност по-малко от един на всеки 10 го прави. Не е ясно обаче дали Зия Хаяфи ще успее да завърши обучението си. Първоначалната му молба за убежище била отхвърлена, както все по-често се случва с афганистанците в Европа. Той може да бъде депортиран по всяко време, но обжалва решението. \"Искам да печеля добри пари и да си купя къща\", казва той. Трудности На около 240 км на запад Хана Хилебранд среща трудности със стажантите си в кухнята. Заби е забравил да сложи захар в тестото, Хасан бели горещи картофи с голи ръце, а Саед се опитва да филетира риба с грешния нож. Хилебранд ръководи проект в Хамбург, който осигурява на новодошлите 14 седмици практически опит в кухнята преди шестседмичен стаж в ресторант или кафене. В продължение на три месеца тя е писала учебник, съдържащ рецепти и важни факти за германската кухня, но шестимата й подчинени не могат да се справят с него. Текстът е твърде дълъг, а терминологията им е чужда. Тя трябва да започне от най-основните неща. Повечето германски предприятия имат положителен опит от наемането на бежанци, казва Стефани Андерс, координатор за интеграцията на бежанците в търговската камара в Хамбург. Компаниите са доволни, че обучаващите се работници имат желание да учат, казва Андерс, като добавя: \"Много хора бяха разочаровани през последните години от младите германци, които имат (сертификат) за завършено образование, но идват да работят без каквото и да е желание\". Има обаче и значителни трудности като тези, през които минава Хилебранд. Ареф е добър в приготвянето на картофена салата, но когато го помолили да извади от хладилника лайм, не се помръднал. Той не знае какво е лайм, но не се осмелява да си признае. \"Те изглеждат като зелени лимони\", обяснява Хилебранд . \"Нервен съм, защото се притеснявам, че няма да разбера всичко\", казва Саед, който скоро ще започне шестмесечния си стаж в ресторант. Както много други там, той никога не е стъпвал в кухня, преди да отиде в Германия. В Афганистан е готвела майка му. Един добър стаж е от изключително значение за много млади търсещи убежище, които искат да останат за по-дълго време в Германия. Според въведеното през август 2016 г. споразумение, познато като \"три плюс две\", те могат да останат в страната и да не бъдат депортирани по време на тригодишния си стаж. След като завършат, те получават двегодишно разрешително за работа, така че да могат да продължат да упражняват професията. По-малко от 10% от завършилите готварската програма обаче ще преминат към пълен стаж. Местата в курсовете са оскъдни, а езикът продъжава да бъде голяма бариера. По стените на кухнята има залепени бележки с думи на немски. Това е било по идея на обучаващите се, но се оказало недостатъчно, казва Хилебранд. Всеки стажант готвач трябва да знае какво е нар или рибна кост например. Но къде да научат тези неща? В повечето курсове по немски език не се изучават технически термини, а липсата на езикови умения често е причина бежанците да не бъдат наемани на дългосрочни позиции. Обратно на училище Близо до Берлин Басел Алсайед раздава листове на ученици в основното училище \"Ам Папелхайн\". В тях децата трябва да определят родовете \"дер\", \"ди\", \"дас\" (той, тя, то). Той не казва на учениците, но това е домашно, което той самият е трябвало да направи преди няколко седмици. Надява се да не преподава грешни неща на децата. Алсайед е включен във финансираната от правителството учителска програма за бежанци на Постдамския университет, в който сирийски учители прекарват 18 месеца в смесица от езикови курсове, учителски обучения и практически опит. Тази година е имало повече кандидати от обявените 29 места, а финансирането е определено до март 2019 г. \"Басел е като пожарникар – помага където има нужда\", казва Гералд Шнайдер, директор на \"Ам Папелхайн\", където една трета от учениците са от места като Босна, Гана, Палестина и Сирия. \"Той превежда, когато има езикови проблеми с учителите, замества, когато има болни учители. Използваме го за много повече неща, отколкото може би би трябвало\". Алсайед напуснал Дамаск, училището, където преподавал, майка си и останалото си семейство, за да не бъде мобилизиран във войната в Сирия. Първоначално се насочил към Западна Германия, но бил преместен в рамките на квотната схема в Цеденик, северно от Берлин. Първоначално бил разочарован, че трябва да учи наново. \"Внезапно трябваше да си пиша домашно, вместо да давам такова\". Немският му е почти перфектен. Необходимостта от учители като Алсайед се очаква да се увеличи. Според прогнозите до пет години ще има почти 300 000 деца имигранти в германските училища. А Фондация \"Бертелсман\" прогнозира дефицит на около 35 000 начални училите до 2025 г. Потенциалът за решение е тук: през 2016 г. 11 000 души от поискалите убежище са били учители. И, разбира се, много от тях ще успеят по-добре да разберат хилядите объркани сирийски деца в германската училищна система. \"Не мога да обясня на децата, които са дошли в Германия като бежанци, защо внезапно са се озовали тук\", казва той. \"Но мисля, че знам как се чувстват\".", "date": "2018.04.15", "title": "Защо полицай от Афганистан се грижи за възрастни хора в Германия"}
{"url": "https://www.dnevnik.bg/sviat/2018/04/15/3162789_prezidentskite_izbori_v_cherna_gora_moje_da_vurnat/", "text": "Бившият премиер Мило Джуканович може да се върне в активната политика на страната на президентските избори, които току-що започнаха в Черна гора. Джуканович е фаворитът за поста, който иначе е с по-скоро представителни функции. Това е първият вот за Черна гора, откакто тя стана член на НАТО през декември въпреки гневната реакция на доскоро неизменния съюзник Русия и на опозицията в страната. Над 532 хил. гласоподаватели ще избират между Джуканович, кандидата на най-големите опозиционни партии Младен Боянич (който може да вземе около 35% според последните проучвания), Драгиня Вуксанович (първата жена, която влиза в надпреварата за поста) и още четирима кандидати. Според някои проучвания не е изключено Джуканович, който няколко десетилетия беше водеща фигура в черногорската политика и предаде премиерския пост след последните избори, да спечели над половината от гласовете и да избегне балотаж. Поддръжниците му смятат, че той е човекът, на когото Черна гора дължи независимостта от Сърбия (утвърдена с референдум през миналото десетилетие), членството в НАТО и важни крачки към присъединяването към ЕС. По негово време беше и опитът за преврат, за който прокуратурата в Подгорица обвинява Русия и заради който започна задочен процес срещу двама офицери от руското военно разузнаване ГРУ. Критиците говорят за ширеща се корупция и шуробаджанащина и превръщане на Черна гора в магнит за капитали със съмнителен произход. Кампанията на опозицията беше белязана от обвинения, че насилието и убийствата в страната зачестяват, и дори свика няколко мащабни протеста в Подгорица и други градове. Изборният ден ще приключи в 21 ч. българско време. Това е седмият президентски вот от 1990 г. насам, откакто в Черна гора (тогава още не отделна държава) действа многопартийна система. За този период има общо трима президенти. Джуканович е единият от тях - президент е между 1998 и 2002 г. След него поста поема сегашният държавен глава Филип Вуянович, който изкара три мандата (Конституционният съд решава, че има право, тъй като само единият от двата последователни е бил в независима Черна гора) и е от партията на Джуканович.", "date": "2018.04.15", "title": "Президентските избори в Черна гора може да върнат Мило Джуканович в политиката"}
{"url": "https://www.dnevnik.bg/sport/2018/04/15/3163289_delio_rosi_namekna_che_moje_da_ne_vodi_levski_prez/", "text": "Треньорът на \"Левски\" Делио Роси определи  загубата от \"Лудогорец\" с 0:1  като нещастие. Сините отстъпиха на \"Герена\", след като Клаудиу Кешеру вкара директно от корнер, въпреки че малко по-рано Божидар Митрев спаси негов удар от дузпа. \"Мачът беше равностоен и за съжаление се случи това нещастие да ни вкарат в края. На този отбор не трябва да се оставят празни пространства, защото им даваш шанс да контраатакуват. Разбира се, сме разочаровани\", каза Роси след мача. Той намекна, че може и да не води \"Левски\" през следващия сезон, както се говори усилено напоследък. \"Когато реших да поема \"Левски\", бях наясно, че ще бъде трудно, но не се отказах. В момента сме далеч от първото и второто място, сега е важно да завършим този шампионат подобаващо и да видим откъде ще започнем следващото. Знам, че има добра база, от която да се работи. Държа на това и го мисля независимо дали аз ще съм треньор следващия сезон или не\", каза още Роси. Според Роси най-голямата грешка е на всеки шест месеца да се започва нещо наново. Той уточни, че \"Левски\" ще опита да завърши трети. \"Дупката, която съществува, се оправя по два начина – или харчиш страшно много пари и взимаш добри играчи, или всяка година взимаш по двама-трима играчи, за да попълваш тима и да вдигаш нивото\". След срещата пред камерите застана и капитанът на \"Левски\" Божидар Митрев, който беше съкрушен. Той направи силен мач, но пое вината за попадението от корнер на Кешеру. \"Тежко е, съжалявам... Трудът на момчетата отиде на кино. Като видях, че Кешеру ще бие, очаквах такова изпълнение, но не знам какво се случи. След като мачът е свършил злощастно за нас, всичко друго отива на заден план, предадох хората, които бяха тук, както и моите съотборници на терена\", заяви Митрев. Вратарят изрази надежда, че \"Левски\" ще се пребори за третото място в класирането. Засега сините изостават с четири точки от \"Берое\". \"Имаме още един директен мач с \"Берое\". И те ще губят точки, до последно ще е завързана битката за третото място, колкото и жалко да звучи. Още след мача с ЦСКА казах на момчетата да забравят, че сме победили с 2:0, защото виждате какви далеч по-големи отбори в Европа допуснаха отпадане\", добави капитанът на \"Левски\".", "date": "2018.04.15", "title": "Делио Роси намекна, че може да не води \"Левски\" през следващия сезон"}
{"url": "https://www.dnevnik.bg/razvlechenie/2018/04/15/3163199_nai-chetenoto_v_dnevnik_bulgariia_move_da_bude/", "text": "Според класацията на редакцията на \"Дневник\" в периода от 9 до 15 април 2018 г. читателите ни са се интересували най-много от темите за риска България да бъде залята от замърсяващите дизелови коли от Запада, както и атаката на САЩ срещу Сирия, раждането на бебе четири години след смъртта на родителите му, както и тежката катастрофа с автобус на магистрала \"Тракия\" в края на седмицата. Топ десет теми за изминалата седмица според броя на прочитанията им: 1.  България рискува да бъде наводнена от замърсяващите дизелови коли на Европа  - 25 421 прочитания; 2.  Тръмп: Русия, приготви се, ракетите ще дойдат в Сирия  - 22 385 прочитания; 3.  Бебе се роди четири години след смъртта на родителите си  - 20 901 прочитания; 4.  Тръмп изпрати в Сирия братски подарък на Путин  - 20 295 прочитания; 5.  Автобус се обърна на магистрала \"Тракия\", има шестима загинали и много ранени  (обновена в 14.20 часа) - 18 808 прочитания 6.  Обединението на \"Да, България\", ДСБ и \"Зелените\" ще се казва \"Демократична България\"  (допълнена) - 17 922 прочитания 7. \"Демократична България\" с амбиция да е управленска алтернатива (допълнена)  - 14 565 прочитания; 8. Орбан и националистите превзеха над три четвърти от парламента  - 14 553 прочитания; 9. САЩ, Великобритания и Франция нанесоха удари срещу Асад в Дамаск и Хомс  - 14 386 прочитания; 10.  Коя е \"Юнион Ивкони\" (коригирана)  - 14 359 прочитания.", "date": "2018.04.15", "title": "Най-четеното в \"Дневник\": Дизеловите коли на Европа и ракетите на Тръмп"}
{"url": "https://www.dnevnik.bg/bulgaria/2018/04/15/3163290_pojarnikarite_u_nas_sa_malko_nad_7_hiliadi/", "text": "Пожарникарите у нас са малко над 7 хиляди души, или един огнеборец се пада на 964 души. Това показват данни на МВР, предоставени на \"Дневник\" в отговор на заявление по достъпа до обществена информация. Според  тях общо служителите на терен са над 34 хиляди. Според Закона за МВР служителите са три вида: държавни служители - полицейски органи и органи по пожарна безопасност и защита на населението, чийто статут се урежда в Закона за МВР; държавни служители, чийто статут се регламентира в Закона за държавния служител, и лица, работещи по трудово правоотношение. Данните показват, че в Главна дирекция \"Пожарна безопасност и защита на населението\" полицейски органи и органи по пожарна безопасност и защита на населението, чийто статут се урежда в Закона за МВР, са 7311 служители, държавните служители в дирекцията са 7518 души, а тези по трудово правоотношение - около 480. Това са хората от т.нар. бивша гражданска защита, които се отзовават при бедствия, аварии, режат дървета и съдействат на пожарните и аварийните екипи. Най-много подобни инспектори има в дирекцията на пожарната в София - 20, а най-малко с по един - във Видин и Хасково. Според данните на МВР в Бургас не работи нито един такъв инспектор. Миналата година пожарникарите излязоха на протест, след като се заговори за реформа в пожарната -  затваряне на десетки пожарни служби , сред които и такива  в курортни селища като Боровец и Пампорово . Основното оплакване на протестиращите беше, че те не са достатъчно. Тогава ръководството на МВР спешно промени закона, за да ги запази, но отвори въпроса дали това не поставя в опасност огнеборците. Темата заглъхна покрай европредседателството и протестите за по-високи заплати в сектор \"Сигурност\", както и с обичайното обяснение - че предстои приемане на наредба, която да уреди всички подробности. През февруари шефът на пожарната Николай Николов заяви, че наредбата трябва да се приеме до два месеца и да уреди неяснотите около дейноста на малките пожарни. Но работата по нея не е напреднала.", "date": "2018.04.15", "title": "На по-малко от 1000 души у нас се пада по един пожарникар"}
{"url": "https://www.dnevnik.bg/sport/2018/04/15/3163293_uulvurhmeptun_e_purviiat_nov_chlen_na_visshata_liga/", "text": "Уулвърхемптън\" е първият нов член на Висшата лига, след като четири мача преди края на сезона си осигури автоматична промоция. \"Вълците\" ще завършат като шампион в Чемпиъншип, а изкачването стана с помощта на \"Брентфорд\". \"Пчелите\" от покрайнините на Лондон помогнаха на \"Уулвърхемптън\", след като спряха \"Фулъм\" с 1:1 като гост. \"Вълците\" се нуждаеха преследвачите им да изгубят точки или просто да вземат мача си с \"Бирмингам\". Домакинството срещу \"Бирмингам\" е днес на \"Молиню\", като това е и едно от големите регионални дербита на Западен Мидландс. В събота вечерта \"Фулъм\" беше близо до победата на своя \"Крейвън котидж\", след като Александър Митрович се разписа в 70-ата минута. Съставът на Славиша Йоканович обаче преживя разочарование, когато Нийл Мопе вкара в 94-ата минута и донесе точка на \"пчелите\", с което прати \"Уулвърхемптън\" във Висшата лига. Четири кръга преди края \"вълците\" са недостижими на върха в Чемпиъншип. Те имат 92 точки от 28 победи, осем равенства и шест загуби, а най-близките преследвачи \"Кардиф\" и \"Фулъм\" са с 83 и 82. \"Уулвърхемптън\" заема първото място в класирането от 18 ноември, като от тогава направи серия от 14 мача без загуба, която помогна на състава да се откъсне. От ноември досега \"вълците\" загубиха само три пъти и са най-постоянния тим в лигата. Тимът от \"Молиню\" се завръща във Висшата лига след шест годишно прекъсване. От създаването на Премиършип \"вълците\" за трети път ще играят в елита. Това се случи първо през 2003 г. само за един сезон, след което между 2009 и 2012 г. \"Уулвърхемптън\"отново беше във Висшата лига. Последва пропадане до Лига 1, но сега \"вълците\" се завръщат. Преди няколко дни  тимовете от Висшата лига поискаха разследване на клуба от Западен Мидландс . Той е собственост на китайския консорциум Фосун, който пък чрез свое дъщерно дружество притежава 20% от футболната агенция Gestifute на португалския суперагент Жорже Мендеш. В момента в \"Уулвърхемптън\" играят седем португалци, а тимът е воден от клиента на Мендеш – мениджърът Нуно Еспирито Санто. Директно във Висшата лига влиза и вторият в подреждането. Третият участник се определя чрез плейофите, в които участват тимовете, завършили между трето и шесто място. В момента втори е \"Кардиф\" (83 т.) с мач по-малко, следван от \"Фулъм (82), \"Астън вила\" (79), \"Мидълзбро\" (69) и \"Милуол\" (69).", "date": "2018.04.15", "title": "\"Уулвърхмептън\" е първият нов член на Висшата лига"}
{"url": "https://www.dnevnik.bg/sport/2018/04/15/3163299_guardiola_shte_igrae_golf_vmesto_da_gleda_macha_na/", "text": "Манчестър сити\" може да стане шампион, в случай че заемащият последно място във Висшата лига \"Уест Бромич\" победи изненадващо \"Манчестър юнайтед\" като гост. Въпреки това мениджърът на \"гражданите\"  Пеп Гуардиола  не мисли да гледа срещата на \"Олд Трафорд\". Вместо това каталунецът предпочита да използва свободния си следобед, за да играе голф. \"Единственият резултат, който ме интересува, е бърди или буги (термини в голфа за удари под или над пара – бел. ред.). Мисля, че \"Юнайтед\" ще спечели, така че титлата зависи от нас\", каза Гуардиола и добави, че ще играе голф със сина си. Мениджърът на \"гражданите\" предпочита титлата да бъде спечелена пред феновете на \"Етихад\". Следващия уикенд \"Сити\" приема \"Суонзи\" вкъщи и при победа ще бъде шампион независимо от резултатите на \"Юнайтед\". Гуардиола изрази задоволството си от  победата над \"Тотнъм\"  в събота, описвайки \"шпорите\" като един много силен и постоянен отбор. Той говори и за трите поредни загуби в рамките на 10 дни. \"Хората не разбират реалността във футбола – няма как да печелиш всеки мач. В Шампионската лига можеш да спечелиш след седем мача, докато първенството изисква постоянство 10 месеца\", обясни Гуардиола. Той похвали тима си за реакцията след трите тежки мача и начина, по който отборът игра срещу \"Тотнъм\". \"Още след 10-15 минути казах на моя екип, че ще сме шампиони. След тези тежки мачове да дойдеш в Лондон и да играеш по този начин не е лесно. Съжалявам, че отпаднахме от Шампионската лига, защото момчетата се трудиха много\", завърши Гуардиола.", "date": "2018.04.15", "title": "Гуардиола ще играе голф, вместо да гледа мача на \"Юнайтед\""}
{"url": "https://www.dnevnik.bg/photos/2018/04/15/3163277_fotogaleriia_hiliadi_protestiraha_sreshtu_pobedata_na/", "text": "Хиляди унгарци протестираха в събота срещу изборната победа на Виктор Орбан преди седмица, с която той запази конституционното мнозинство на управляващите в парламента, докато всички останали партии с изключение на националистите бяха изтласкани в периферията.", "date": "2018.04.15", "title": "Фотогалерия: Хиляди протестираха срещу победата на Виктор Орбан"}
{"url": "https://www.dnevnik.bg/analizi/2018/04/15/3162916_durjavata_na_bezzashtitnite/", "text": "През 2016 г. две съдебни инстанции в България отказаха да екстрадират бизнесмена Абдулах Бююк в Турция по обвинение в \"пропагандиране на незаконна политическа дейност, участие и членуване в терористична организация и пране на пари\". Мотивът за отказ бе липсата на \"гаранции за справедлив съдебен процес\". Въпреки това той беше предаден на Ердоган, след което никой повече не чу и дума за него. Заради на законите и на Европейската конвенция за правата на човека случаят беше определен от правозащитниците като \"заговор на държавата\". Той стана възможен не само заради конспиративния сговор между поне три институции – Президентството, Министерския съвет и МВР. Стана възможен и заради култивираната слабост на солидарността у нас. Няколкото поредни случая на гражданска репресия спрямо чужденци, потърсили убежище в България, показаха, че тя се възбужда най-често от патриотичния импулс – този на трибагреника, наметнат през рамо. За това и случаят с Желяз Андреев, чиято екстрадиция бе поискана от Съединените щати по обвинение в търговия с ембаргови стоки за режима в Сирия, вече трупа \"патриотичен\" потенциал. И както винаги досега, той ще бъде осребрен на принципа \"първи по време - първи по право\". Знак за това беше, че в паузата между изслушването на прокурора и защитата на Андреев миналия вторник край вратата на съдебната зала в Добрич за кратко, но първи гастролира лидерът на крайната националистическа партия \"Възраждане\" Костадин Костадинов. След случая \"Бююк\" вече никой не може да скрие факта, че държавата е двулична. Затова няма и гаранция, че дори всички съдебни решения, които предстоят у нас, да са в полза на Андреев, той все пак няма да се озове в самолета на път за затвора в Южна Флорида. за това кой пръв и най-успешно ще осребри ситуацията с искането за екстрадицията му започна само ден след кратката еуфория в Добрич. Още около обед в четвъртък МВнР обяви, че по разпореждане на самия премиер е предприело \"спешни действия за изясняване на всички обстоятелства около случая\". Това стана само няколко часа след като 29-годишният мъж съобщи, че в продължение на повече от година не е получил съдействие от институциите, които е търсил за помощ. Сред тях и външното министерство. Час по-късно главният прокурор Сотир Цацаров даде брифинг, за да обяви, че \"определението на съда (за налагане на най-леката мярка за неотклонение на Андреев - подписка) е изключително професионално\". След това уточни, че според него консултациите по исканията за екстрадиция на още четирима души по същото дело трябвало дa ce пpoвeдaт нa eĸcпepтнo нивo, за да се пpeцизиpaт иcĸaниятa нa Съединените щати. \"Дoтoгaвa мoeтo peшeниe ĸaтo глaвeн пpoĸypop e лицaтa дa нe бъдaт зaдъpжaни\", каза още Цaцapoв. После посочи Цецка Цачева като лице за контакти с Департамента по правосъдието на Съединените щати. Защото ако съдът в Добрич не бе толкова професионален, колкото се оказа, прокуратурата вече щеше да е вкарала Андреев в ареста за 60 дни. При това с неверни, непълни и необосновани мотиви. От прокуратурата неколкократно заявиха, че искането за екстрадиция в Съединените щати има всички нужни основания, а престъпленията, за които американските власти преследват Андреев, са престъпления и според българския Наказателен кодекс. Всъщност се оказа точно обратното. Разбира се, терминологията, използвана в решението на добричкия съд от миналата сряда, беше деликатна. Там е записано, че са изразени \"резерви по отношение на твърдението на прокуратурата, че деянията, вменени на Желяз Андреев от американските власти, имат своите аналози в българския Наказателен кодекс\". В превод от сленга на междуинституционалната коректност това значи, че подобни аналогии изобщо не са съществували, но прокуратурата е пробвала на принципа \"празно за пълно\". С какви подбуди е съвсем отделен въпрос. Но защото номерът не мина, Цацаров великодушно реши да не протестира решението за налагане на \"Подписка\", а останалите четирима, за които също е поискана екстрадиция, изобщо да не бъдат задържани. В играта на дама Защото всеки ход е печеливш, както и в случая. Ако мотивите на прокуратурата бяха минали, Андреев щеше вече да е в ареста, защото \"злата Америка\" е пожелала така. За да го предпази все от нея, пак главният прокурор се яви като спасител с решението си да дари свободата не само на него, но и на всички, обвинени в същото дело. Защо властите са бездействали, след като за случая се знае от година, оставяме настрана. Сега (след разпореждането на премиера, разбира се) преговори по случая ще води Министерството на външните работи. Тук шансът на обвинените отново сработи \"на макс\". В другия вариант преговорите за съдбата на Андреев и останалите четирима, обвинени заедно с него, щяха да бъдат координирани не от Екатерина Захариева, а от правосъдния министър Цецка Цачева. Спрямо посланията от кандидатпрезидентската й кампания през 2016 г. надеждите на българите, обвинени в контрабанда за режима на Асад, да бъдат защитени от държавата си можеха да се окажат бързо попарени. \"Преди всичко е националният интерес на държавата пред защитата на отделни права\" - това декларира Цачева като кандидат за държавен глава. Казаното бе отговор на въпроса защо Абдулах Бююк беше даден на турските власти въпреки отказите на българския съд да го екстрадира. Две години по-късно няма никакви основания за оптимизма, в името на някакъв \"държавен интерес\". В тежкото раздвоение, с което в момента премиерът Борисов пази равновесието си на балансьор международник, подобни интереси дебнат отвсякъде. И всекиго. Затова и облекчението след решението на Добричкия окръжен съд от сряда може да се окаже твърде мимолетно. Радостта на останалите четирима българи, които главният прокурор \"помилва\" – също. Общото в случая с Абдулах Бююк през 2016 г. и зигзагът на прокуратурата по казуса с Желяз Андреев е конюнктурното двуличие на държавата в отношението й към човешките и гражданските права. В такава държава няма нито право, нито справедливост. Тя не е способна да защити никого.", "date": "2018.04.15", "title": "Държавата на беззащитните"}
{"url": "https://www.dnevnik.bg/bulgaria/2018/04/15/3163305_dvama_dushi_sa_s_opasnost_za_jivota_sled_katastrofata/", "text": "Състоянието на някои от пострадалите при  вчерашната катастрофа с микробус  на магистрала \"Тракия\" е изключително тежко. Това каза Валентин Вълчев от Спешното отделение на Ямболската болница, съобщава \"Нова телевизия\". Той обясни, че в лечебното заведение са били докарани общо петима от ранените. Двама от тях били в критично състояние. Другите трима са в стабилно състояние. Катастрофата стана вчера, като при нея загинаха двама души, а други седем бяха ранени. В микробуса са се возили работници, които са се прибирали по домовете си. Подобрява се състоянието и на пострадалите при  катастрофата с автобус , която стана в петък. Ранени бяха общо 26 души, а шестима загинаха. В УМБАЛ \"Св. Анна\" все още има жена на апаратна вентилация, която е с опасност за живота.", "date": "2018.04.15", "title": "Двама души са с опасност за живота след катастрофата с микробус на \"Тракия\""}
{"url": "https://www.dnevnik.bg/sport/2018/04/15/3163301_daniel_rikardo_grabna_pobedata_v_kitai_s_izumitelno/", "text": "Даниел Рикардо от \"Ред бул\" спечели състезанието за  Гран при на Китай , трети кръг за сезона във Формула 1. Австралийският пилот, който стартира едва шести, имаше най-добрата стратегия в хаотичната надпревара на пистата в Шанхай. Състезанието беше много драматично, а излизането на колата за сигурност в 32-ата обиколка промени ситуацията. Тогава от \"Ред бул\" вкараха двамата си пилоти в бокса за нови гуми и това им даде голямо предимство. На пистата обаче Рикардо се пребори по невероятен начин, изпреварвайки Люис Хамилтън, Себастиан Фетел и Валтери Ботас с прекрасни маневри. Втори зад австралиеца завърши Ботас, който в края удържа атаките на своя сънародник Кими Райконен. Състезанието се оказа провал за \"Ферари\", които стартираха от първа редица, но не успяха да спечелят. Хамилтън не беше на ниво през цялата надпревара и остана пети. Все пак звездата на \"Мерцедес\" се класира четвърти заради наказание от 10 секунди на Макс Верстапен. Лидерът в шампионата Себастиан Фетел, който спечели първите два старта и старите първи в Китай, завърши едва осми. Победата на Рикардо напомни много на  последния му успех в Гран при на Азербайджан  през миналия сезон. Тогава с по-добра стратегия и точни решения от \"Ред бул\" се възползваха. За австралиеца това е шести успех във Формула 1. \"Изглежда, не мога да печеля скучни състезания. Преди 24 часа си мислех, че всичко е загубено, след като трябваше да сменяме двигателя. Тази победа е награда за всички в гаража, които свършиха изумителна работа\", каза Рикардо. Той обясни и хаоса около колата за сигурност, когато влезе едновременно с Верстапен в бокса. \"Бях на завой №14, когато ни повикаха. Това решение ми отвори пътя към победата. Знаех, че мога да спирам по-късно от останалите, получаваш по един шанс за такива изпреварвания и трябва да го използваш\", добави австралиецът за маневрите срещу Хамилтън, Фетел и Ботас. На старта Себастиан Фетел избра да затвори вътрешната траектория на съотборника си Кими Райконен и освободи поле за атака на добре потеглилия добре Валтери Ботас. Финландският пилот на \"Мерцедес\" успя да мине пред сънародника си, докато Фетел поведе колоната. Назад  Люис Хамилтън  беше изпреварен от Макс Верстапен. Темпото на \"Мерцедес\" с гумите софт в дълги серии от обиколки беше много близо до това на \"Ферари\". Фетел не успя да се откъсне пред Ботас, като успяваше да прави турове с едва две или три десети по-добри от тези на финландеца. Най-големият аванс, който успя да натрупа четирикратният световен шампион, беше 3.5 секунди. Първи в бокса влязоха от \"Ред бул\", като в 18-ата обиколка \"биковете\" вкараха последователно и двамата си пилоти в рамките на няколко секунди. Хамилтън влезе в 19-ата обиколка, а Ботас една след своя съотборник. Всички пилоти избраха да сложат най-твърдите гуми за уикенда - медиум, с които да изкарат до края на състезанието. Малко преди да влезе в бокса, Ботас най-накрая беше по-бърз от Фетел, което му позволи да се приближи и да направи пресичаща стратегия спрямо германеца. От \"Ферари\" повикаха пилота си за смяна на гуми в 21-ата обиколка, но той се върна зад Ботас. След като сбъркаха със стратегията на Фетел, инженерите на Скудерията решиха да жертват Кими Райконен, оставяйки го дълго на пистата. Финландецът беше застигнат от Ботас, но ниското му темпо позволи и на Фетел да се приближи. Все пак в 28-ата обиколка Ботас поведе с аванс от само секунда пред четирикратния световен шампион. Битката между двамата лидери се завърза, но в 32-ата обиколка на трасето излезе кола за сигурност, след като пилотите на \"Торо росо\" Брендън Хартли и Пиер Гасли се удариха. Това позволи на \"Ред бул\" да действат най-добре, вкарвайки веднага Верстапен и Рикардо в бокса за нови гуми софт. След рестирането на състезанието двамата бяха най-бързите на трасето, а в 40-ата обиколка Верстапен за малко не катастрофира в Хамилтън, опитвайки агресивна маневра. Високото темпо на пилотите на \"Ред бул\" им позволи да направят поредица от изпреварвания, като Рикардо задмина последователно Хамилтън и Фетел, а в 46-ата обиколка и Ботас след прекрасна маневра в четвърти завой. Агресията на Верстапен продължи с друга необмислена проява, като на обратния завой удари Фетел и го завъртя в опит да го изпревари. Това пък позволи на Кими Райконен да мине трети с малко по-запазените си гуми медиум. Фетел почти нямаше ресурс в своите гуми и заради това беше изпреварен дори от Нико Хюлкенберг, свличайки се до седмото място. Заради удара обаче Верстапен получи наказание от 10 секунди. До края на състезанието Фетел даде позиция и на Фернандо Алонсо, който се пребори за седмото място. В челото Рикардо нямаше никакви проблеми, докато Ботас удържа втората позиция за сметка на Райконен. Хамилтън завърши в рамките на 10 секунди зад Верстапен и така взе четвъртото място. \"Мисля, че колата за сигурност ни попречи да спечелим победата. Нямах големи проблеми с гумите, но такива неща се случват, няма какво да направим\", обясин Ботас след финала, докато Райконен беше сравнително доволен. След три старта лидер продължава да бъде Фетел с 54 точки, преди Хамилтън с 45, а Валтери Ботас е трети с 40. Победата на Рикардо го изкачи до четвъртото място с 37 точки, пред Райконен с 30, а Алонсо и Нико Хюлкенберг имат по 22. Следващият старт за сезона е Гран при на Азербайджан на 29 април, когато колоната се пренася в Европа.", "date": "2018.04.15", "title": "Даниел Рикардо грабна победата в Китай с изумително каране и отлична стратегия"}
{"url": "https://www.dnevnik.bg/sviat/2018/04/15/3163304_rusiia_ne_e_bila_predupredena_za_momenta_na_udarite/", "text": "Русия не е била предупредена за техническите подробности и за момента на ударите срещу Сирия от страна на САЩ, Великобритания и Франция, но е имало ясни знаци от западните лидери. Това стана известно от думите на френският посланик у нас Ерик Льобебел пред Би Ти Ви. В отговор на въпрос дали Русия е била предупредена за вчерашните въздушни удари Льобебел поясни, че знаците от западните лидери са били напълно ясни. \"Имаше много ясни индикации, изразени от нашите ръководители, които многократно повториха, че червената линия е премината и това ще доведе до действия. Естествено Русия не беше предупредена за техническите подробности и за момента на тези удари\", каза посланикът. \"Нашата цел беше да избегнем всеки риск от ескалация. Понякога в коментарите има тенденцията да се преувеличават нещата – ние не сме в ситуация на Трета световна война или поемане на някакви рискове\", категоричен е Льобебел. Той определи  въздушните удари на Съединените щати, Великобритания и Франция  като \"необходими, целенасочени и напълно законни\". Посланикът също потвърди, че Франция е разсекретила доклад, изготвен от спецслужбите, за който се твърди, че доказва използването на химически оръжия от режима на Башар Асад в Сирия. Документът е публикуван на страниците на френското министерство на отбраната, както и на външните работи. \"Това е консолидиран доклад, който изразява мнението на френските разузнавателни служби. Вътре има и политически, и военни становища\", поясни Льобебел. По думите му в доклада има много улики, които съвпадат и които ни отвеждат към заключението, че няма никакво съмнение, че именно режимът на Асад е извършил химическата атака срещу град Дума. \"Франция непрекъснато се бори срещу употребата на химическо оръжие в Сирия и през юли 2013 г. беше готова да нанесе удари, но за съжаление по това време нашите съюзници – САЩ и Великобритания, не бяха готови. Франция е вносител на двата международни договора за химическите оръжия, които Сирия е подписала\", коментира още френският посланик.", "date": "2018.04.15", "title": "Русия не беше предупредена кога ще са ударите в Сирия, каза френският посланик в България"}
{"url": "https://www.dnevnik.bg/bulgaria/2018/04/15/3163309_durjavata_abdikira_ot_problemite_na_prevozvachite/", "text": "Държавата абдикира от нашите проблеми. Това обяви пред Би Ти Ви Магдалена Милтенова от Браншовия съюз за стопанска инициатива по повод проблемите на превозвачите, които станаха актуални след тежката катастрофа с пътнически автобус на магистрала \"Тракия\". За превозвачите няма финансиране от европейските фондове за подновяване на автопарка, а компенсациите от държавата са крайно недостатъчни, обясни Милтенова. Тя призова за криминализиране на нелегалния превоз на пътници. И според Симеон Милушев от Асоциацията на автобусните превозвачи има незаслужено негативно отношение към превозвачите. Това се е видяло и първите часове след тежкия инцидент от 13 април. Той припомни, че от 2007 г. всички автобуси за междуградски превоз са оборудвани с колани, на за съжаление не се използват.", "date": "2018.04.15", "title": "Държавата абдикира от проблемите на превозвачите, смятат от бранша"}
{"url": "https://www.dnevnik.bg/bulgaria/2018/04/15/3163312_udarite_v_siriia_niama_da_vloshat_otnosheniiata_na/", "text": "Не очаквам въздушните удари в Сирия да влошат отношенията на България с Русия. Страната ни обаче е част от Европейския съюз, НАТО и международната общност и няма как да сме доволни от използването на химическо оръжие. Това заяви вицепремиерът и министър на външните работи Екатерина Захариева пред Би Ти Ви. Коментарът ѝ дойде след  вчерашните удари на САЩ, Великобритания и Франция по позиции на режима на Башар Асад . Атаката беше разкритикувана остро от Русия, въпреки че при нея нямаше ранени или загинали. \"Не очаквам след удари срещу бази за производство на химическо оръжие и без никакви жертви да се стигне до нова бежанска вълна\", каза още Захариева. По думите ѝ ударите не са изненадали никого, тъй като са били отговор на основателните съмнения, че сирийският президент Башар Асад е използвал химическо оръжие срещу цивилни граждани. Тя уточни, че от 6 доказани от независими международни експерти от ООН случая на използване на химическо оръжие 4 са от режима. Вицепремиерът добави, че от 2013 г. досега 34 пъти е използвано химическо оръжие в Сирия.", "date": "2018.04.15", "title": "Ударите в Сирия няма да влошат отношенията на България с Русия, заяви Захариева"}
{"url": "https://www.dnevnik.bg/sviat/2018/04/15/3158976_zadava_li_se_ruska_buria_na_balkanite/", "text": "За Русия Балканите са ценни икономически и стратегически не толкова сами по себе си, колкото заради позицията си в съседство с евросъюза и заради ролята на Турция в региона. Затова може да се очаква по-активно присъствие на Москва през 2018 г. на Балканите като терен на \"политическа война\", казва старшият изследовател в Института по международни отношения в Прага в анализ за  Европейския съвет за външна политика . Според анализа Москва има три по-общи цели на Балканите: да получи роля като регионален играч и сила със сфера на влияние, която да носи плюсове пред националистите и да балансира с ЕС и Турция; да подкопае експанзията на НАТО; да се възползва от потенциалното разширяване на ЕС. \"Основната руска цел не е да се създаде неформална империя на Западните Балкани, нито да се води открита битка с ЕС\" - Москва по-скоро вижда Балканите като част от нова, по-широка \"Голяма игра\", в която и тя, и Брюксел, и Вашингтон, а и други ще търсят ползи и влияние за цели, които имат малко общо с балканската политика, пише Галеоти. Различната година Галеоти дава примери като този с обвинените от черногорските власти в опит за преврат сръбски и руски граждани, които според прокуратурата са действали  с подкрепата на Москва , а целта им е била да попречат на страната да се присъедини към НАТО. Макар 2017 г. да е белязана от несбъднати предупреждения за руска намеса на Западните Балкани, а опасенията да не са се оправдали, 2018 г. може да е различна. \"(Върховният представител на ЕС за външната политика) Федерика Могерини предупреди, че \"Балканите лесно могат да станат една от шахматните дъски, където може да се води голямата игра на власт,\" но опитът за преврат от 2016 г. показва, че играта вече е започнала\", пише Галеоти. Цитиран е анализаторът Димитър Бечев, който припомня, че \"Русия не се завръща на Балканите, защото никога не си е тръгвала\". От друга страна, ролята ѝ показва \"слабостта на слабите отношения\" - макар да подчертава отношенията си с Русия, Сърбия все още гледа към членство в ЕС (и заедно с Черна гора има най-голям шанс за това сред западнобалканските страни) и търгува много повече например с Италия и Германия, а и невинаги одобрява руските политики в региона, допълва Галеоти. Според него, макар заради българското европредседателство и стратегията за разширяване на ЕС Западните Балкани да са на дневен ред за Европа, това може да е така и за Русия около спора за името на Македония, изборите за президент в Черна гора и за парламент в Босна и Херцеговина и възможността за предсрочен вот в Сърбия. \"Това със сигурност са вълнуващи времена във всеки най-лош и най-добър смисъл.\" Организатори и идеолози Фактът, че след опита за преврат в Черна гора бившият шеф на Федералната служба за сигурност (ФСБ) и сегашен секретар на Съвета за сигурност Николай Патрушев заминава спешно за Белград, е само пример за нарастващата му роля в руската политика на Балканите, каквато президентът Путин му възлага или в края на 2015-а, или в началото на 2016 г. в зависимост от версиите на събеседници, с които авторът е разговарял. Патрушев е цитиран с думите си от миналата година, че \"Черна гора, Македония и Босна и Херцеговина биват насилствено вкарвани\" в НАТО. Той следва възгледите на бившия руски разузнавач и шеф на Руския институт за стратегически изследвания (РИСИ) Леонид Решетников: \"Когато през 2016 г. (Решетников) каза, че е \"време (Русия) да се завърне на Балканите\", той го направи с пълна увереност, че Патрушев е съгласен.\" Импулсът в изпълнението на задачата обаче идва от \"геополитическия предприемач\" със спорна репутация Константин Малофеев, организирал притоворечивото посещение на казаци в Баня Лука в подкрепа на  Милорад Додик  и с интереси в Сърбия според \"Досиетата от Панама\". \"Изглежда, той... е източникът на идеята, че малка операция може да дестабилизира Черна гора най-малкото с убийството на Джуканович и да попречи страната  да влезе в прегръдката на НАТО \", но има нужда от съюзници в кабинета и ги е намерил в лицето на Патрушев, пише Галеоти. Според този анализ провалът на опита в Черна гора е причина не само за визитата за \"обяснение\" на Патрушев в Белград, а и Решетников да загуби позицията си като шеф на РИСИ. Според руски служител ситуацията е показала нуждата от \"балканска страгетия\" на Москва, осъзнавана и преди, но по-сериозно на дневен ред след случилото се в Подгорица. Нови възможности \"Авторитарният завой на турския президент Реджеп Тайип Ердоган и фрустрацията му както от ЕС, така и от САЩ, също отвори нови възможности за сътрудничество,\" а по ирония на съдбата \"бавното и болезнено възстановяване на Гърция също подновява интереса към пране на пари и евентуално избягване на санкциите,\" пише Галеоти. \"Битката за Западните Балкани се вписва в по-широк геополитически контекст.\" За Русия има политически капитал и във все по-агресивния ангажимент на Ердоган към \"неоосманистки\" практики в балкански държави, съседни на Турция, притеснил ЕС. \"Турските инвестиции в сектори от минното дело в Косово до магистралата между Сараево и Белград, както и споразумението за свободна търгоия с Босна може да са просто от икономическо естество. Но те подсилват страха у някои в региона, че Анкара има по-мащабен политически дневен ред.\" От друга страна, слабостите на ЕС в региона също са добре дошли за Русия заради спорното решение на Брюксел за индивидуален подход към страните от Западните Балкани. Рамуш Харадинай, премиерът на Косово, например обвинява евросъюза в \"двойни стандарти\" заради приоритета на членството на Сърбия, за да не предпочете тя по-близки отношения с Москва. Балканите при всички недостатъци на демокрациите си, обаче и с културната си и географска близост със Западна Европа и с присъствието на членки и кандидати за ЕС и НАТО, са по-малко важни сами по себе си за Русия, отколкото като възможност за Москва да си издейства по-добри позиции в отношенията както с Европа, така и с Турция, отбелязва Галеоти. Какво иска Русия В повечето балкански държави Русия има по-скромни цели - да окаже влияние по определени въпроси, например да покаже македонската политическа криза като вмешателство на запада с цел натиск за приемане на \"платформата от Тирана\" и да изтъкне себе си като честен посредник. В отношенията ѝ с Косово залогът е свързан със зависимостта на международното признаване на Прищина от руската подкрепа за Белград. В Албания Москва има малко лостове за влияние, доколкото външният министър Дитмир Бушати представя Тирана като \"бастион срещу руското влияние в Сърбия, Черна гора, Македония, Босна и Хърватия.\" Сърбия е изключението - там Москва опитва да \"установи мощни мрежи от съюзници и клиенти, способни да доминират в страната\" и има както политически връзки, така и икономическо присъствие, пише Марк Галеоти. \"Москва може и да надгражда над съществуващите схващания, създадени от самоподдържаща се смесица от пропаганда и историческа близост. Както Бечев отбелязва, \"изследване в Сърбия от 2015 г. откри, че 47% от респондентите са вярвали, че Русия предоставя повече финансова помощ от ЕС. В действителност тя изостава значително. Докато ЕС предоставя 3.5 млрд. евро само между 2000 и 2013 г., Русия единствено се е ангажирала да даде заем от 338 млн. долара на сръбските железници. Дори далечната Япония е дала повече.\" Европейското разширяване, от друга страна, носи както притеснения, така и предимства на Русия - влизането в ЕС на нови, по-бедни страни неизбежно ще всее по-голям раздор в съюза и споровете около стратегията за раширяване са само пример в тази насока. В случая на Сърбия например, ако разширяването е успешно, Москва се надява най-малкото да има \"троянски кон\" в ЕС, а ако не - да извлече още повече ползи. Тези цели могат да се постигнат чрез тактики като \"разделяй и владей\" (напр. представянето на Македония и Косово пред Сърбия и Гърция като клиенти на САЩ или подклаждане на страхове от \"Велика Албания\" в Македония); \"купуване\" на съюзници в елита (от доскоро управлявалата в Македония ВМРО-ДПМНЕ до Милорад Додик в Република Сръбска, с когото Путин се е срещал поне 6 пъти от 2014 г.); и възползване от нереалистични очаквания от разширяването на ЕС. \"Малки предизвикателства\", свързани с местни инициативи или връзките на руски с местни престъпни групи в Западните Балкани, също могат да са от полза в новата стратегия, смята Галеоти, като се позовава на израза цитат от бивш служител на администрацията на Путин от 2016 г. Полезни тук ще са \"хибридни\" актьори като \"Нощните вълци\" или паравоенната \"Балканска казашка армия\". Пример е и  руският \"хуманитарен център\"  в Ниш, за който Москва иска дипломатически статут, но за който Западът смята, че служи за разузнавателна дейност. Споменава се и публикацията на  босненското издание \"Журнал\" , според която паравоенната организация \"Сръбска чест\" е обучавана от руснаци именно в центъра в Ниш. Друг способ са  медийните операции  и финансирането на издания с \"удобни политически позиции\", както и влиянието на \"Спутник\" в Сърбия и непропорционално голямото му въздействие в босненския медиен пейзаж, пише Галеоти. Алтернативите Според него Евросъюзът трябва да признае, че гледа на Западните Балкани като арена на геополитическа конфронтация с Москва и да влезе в \"Голямата игра\" и да мисли  отвъд \"стабилокрациите\" , утвърждаващи политическото спокойствие на всяка цена, да приоритизира ценностите пред интересите и да ангажира балканските политици с реформи. Освен това \"страните имат нужда от причини да оставят руските пари\" чрез изгодни алтернативи. И на страните от Западните Балкани обаче им предстои работа, ако не искат да са пионки в \"политическата война\" на Москва и не виждат шанс за себе си в руския модел на управление: те трябва да са внимателни кой от актьорите какво им предлага, но и да търсят активно партньорство с ЕС, вместо само да очакват от него. Трябва също така да разберат, че руските действия са \"злонамерени и опортюнистични\" и биват използвани, за да се окаже натиск на Запада, смята Галеоти.", "date": "2018.04.15", "title": "Задава ли се руска буря на Балканите"}
{"url": "https://www.dnevnik.bg/sviat/2018/04/14/3162625_ima_li_lesen_put_kum_prilaganeto_na_gdpr/", "text": "Но и това не е съвсем вярно Пример 1: Да вземем компания със 100 души персонал. Това са предимно програмисти, работещи в специализирана среда, които създават софтуерни решения и най-често използват сървър за тестовете, който физически се намира на колокация в някой дейта център. Приемаме, че ръководният персонал има няколко компютъра, чрез които осъществяват кореспонденция с техните контрагенти. Да приемем, че такава компания има и интернет страница, с която се рекламира в глобалното пространство. В този случай рискът от несъответствие с регламента е сведен до анализ на няколко машини, които използват данни от кореспонденция. Най-често те не се считат за лични данни, а необходима информация за осъществяване на сделки. При такъв казус консултиращата компания по GDPR изготвя доклад на база анализа на входираните данни. Предложеното решение често се свежда до минимална вътрешна реорганизация, купуване на криптиращ софтуер (ако няма наличен такъв) и подробно описание на процедурите и сроковете за съхранение на наличната на хартиен носител информация. Най-често този тип компании имат организиран архив, вече разполагат със сториджи и криптирани сървъри. Пример 2: Нека сега разгледаме например аптека с два компютъра на касите, които обслужват клиентите. В повечето случаи аптеките работят с НЗОК и се налага тези машини да имат достъп до специализирани бази данни. Те разполагат с много лична информация на своите клиенти (например дали даден потребител е хипертоник, диабетик, с временна или постоянна нетрудоспособност, частична парализа и т.н.). Отделно компютрите са свързани с касови апарати и счетоводен софтуер. Имат модули за складови наличности, информация относно доставчици и др. Много е важно при такива ситуации консултантът да подбере правилен архив и криптатор, който да работи с всички използвани от клиента други софтуери. ИТ задача на консултанта е да предложи реорганизиране или дори подмяна на част от използваните елементи на мрежата, за да достигне желания резултат с възможно най малка инвестиция. При този пример също е налична интернет страница на аптеката. В повечето случаи е наличен и електронен магазин, който изисква контактна форма, съдържаща имена и адрес на получателя, телефон и др. Всички тези електронни форми трябва да бъдат приведени в съответствие с регламента. Най-често такива обекти не разполагат с архивни носители, firewall и други защитни стени, бекъп компютри и др. Инсталирането на необходимите софтуери на такава машина би довело до невъзможност за обслужване на клиентите от страна на ресурса. За въпросната аптека това би означавало нужда от купуване на нови, по-мощни компютри и отделно на сървър, за да покрие всички критерии на разнообразието от софтуери в тях. Най-често в обектите има и видеонаблюдение, което също е обект на регулацията и трябва да бъде регламентирано и ясно за клиента. Тук идва парадоксът \"клиентът е уведомен, че в обекта има 24 ч. видеонаблюдение, но не получава отговор кога ще се заличат записите от неговото заснемане, защото това касае сигурността на обекта и неговата защита\". Извод: Пример 3: Да вземем за пример търговска фирма с персонал от 150 души. Тя включва търговски отдел, складов отдел, отдел за корпоративни клиенти, административен отдел, сервизен отдел, отдел, занимаващ се с доставчици, ИТ отдел, охрана, web администратори, счетоводен отдел и т.н. Определянето и консултациите за преминаване в съответствие изисква голям обем от различни по вид организирани вътрешни структури. Във всеки от наличните отдели може да има специфични изисквания или разписани процедури, които налагат тяхното обследване. Същото важи и за съхранението на хартиени и други носители и достъпа до тях. Необходимото време на консултанта за обследване е предписание на препоръки е значително. Прилагането на регламента е свързано в повечето случаи със сериозни реорганизации във вътрешния ред. Купуване на допълнително оборудване, работа и обучение на персонала от страна на ръководството и консултиращия партньор изисква допълнително време, което най-често е пренебрегвано. Често компанията е принудена от естеството на работата си да пренебрегне приравняването към общоевропейските нормативи. В такива случаи може да се вземе неправилното решение, че фирмата не може да си позволи да отдели толкова много време, а евентуалната проверка не би стигнала точно до този бизнес или институция. Регламентът е влязъл в сила още 2016 г., но много бизнеси едва сега се сещат, че гратисният период за въвеждането му е до 25 май 2018 г. За подобна компания пътеката по прилагане на GDPR свършва тук. Пример 4: Нека разгледаме същата фирма, но с персонал от 30-35 души. Налични са идентични или подобни отдели, но с по-малко персонал във всеки от тях. Консултиращата компания има същите ангажименти и необходимост от време за такъв клиент. Извод:  Изводите за нуждите, породени от GDPR, са различни при всеки отделен случай, но задачата на консултиращата компания е клиентът да достигне до подходящия за него модел. Насоките към малки частни компании или към големи общински или държавни структури, разбира се, са различни. Много от ръководителите и собствениците на дружества обаче нямат време да се запознаят с изискванията на регламента и погрешно решават, че разполагат с достатъчно време. Нека разгледаме основните технически изисквания в GDPR, за да разберем дали това е така. Технически изисквания  Важна част от новите правила е техническата обезпеченост на субекта, който управлява лични данни. Чл. 32 от GDPR изисква от всеки администратор на лични данни да въведе технически и организационни мерки, които са подходящи за нивото на риск при обработката и ползването на тези данни. Регулацията не изисква купуването на конкретни модели сървъри, компютри или софтуер. Трябва обаче да бъдат предприети мерки за ограничаване на риска от попадане на лична информация в неподходящи ръце. В IT сигурността има един основен принцип: Същото правило се прилага и при GDPR. Данните, които фирмата събира, трябва да бъдат обработвани от минималния нужен брой служители. И минимален брой служители трябва да имат достъп до тях. Дали информацията ще бъде на локален сървър или в облака, дали данните ще бъдат криптирани (а е желателно да са), или защитени по друг начин, администраторът трябва да е приложил възможно най-висока степен на защита, за да не може данните да попаднат в ръцете на лица, които не са оторизирани да ги ползват. Ако фирмата е малка, например само от един човек, подобна информация може да се съхранява дори и на преносим компютър. Тогава администраторът трябва да приложи максимална степен на защита на този лаптоп. Минимумът включва криптираща програма на диска и антивирусен софтуер. Особено важна е и културата на използване на лаптопа. Не е допустимо например да се посещават уебсайтове или да се инсталират програми, които може да са свързани със зловреден софтуер и така да се случи пробив в личните данни. При по-големи фирми са в сила други правила и политики за IT сигурност, които могат да гарантират минимален риск (сървъри, нива на достъп, управление на пароли и т.н.) В тези случаи културата на използване на компютър също е много важна, но при правилна политика по IT сигурността достъпът до опасни сайтове може да бъде ограничен. Много клиенти питат колко би струвала реорганизацията на процесите на работа в дадена фирма за постигане на съответствие с GDPR. Отговорът е, че всичко е относително. Възможно е дори да се стигне до парадокса малка фирма да похарчи много повече пари, за да изпълни изискванията, особено ако тепърва трябва да купува и внедрява нов хардуер и софтуер. В една банка например се изисква изпълнението на редица мерки и стандарти по сигурността на информацията. В някои случаи там новите процеси могат да се внедрят по-лесно и безболезнено поради естеството от внедрената сигурност. Според досега действащото българско законодателство Комисията за защита на личните данни води регистър на администраторите на лични данни и поддържаните от тях регистри. Извод: Ще бъде ли вашият бизнес засегнат от GDPR Новият регламент се прилага за всяка организация, която държи или обработва личната информация на европейски гражданин независимо къде се намира самата организация или къде се извършва обработката на данни. Това включва например бизнеса в САЩ или Великобритания (независимо от Brexit). Общият регламент изисква фирмите да защитават тази информация - независимо от това къде се изпраща, обработва или съхранява - и да има доказателства за защитата на данните, които могат да бъдат проверени. \"Лични данни\" е широк термин, който включва: име, снимка, имейл адрес, банкови данни, публикации в социални мрежи, медицинска информация, дори и компютърен IP адрес. Прилагането на GDPR ще бъде както предизвикателство, така и възможност за бизнеса. Много предприятия ще изискват от контрагентите и партньорите си да спазват изцяло регулация като условие за бизнес отношения. С правилен подход и навременно планиране организациите могат да превърнат спазването на GDPR за конкурентно предимство и за откриване на нови бизнес възможност. Несъответствието с GDPR може да доведе до значителна загуба за бизнеса спрямо по-подготвените конкуренти. Извод:", "date": "2018.04.15", "title": "Има ли лесен път към прилагането на GDPR"}
{"url": "https://www.dnevnik.bg/sport/2018/04/15/3163325_goldun_steit_zapochna_zashtitata_na_titlata_s_razgrom/", "text": "Голдън стейт уориърс\" даде старт на плейофите в Националната баскетболна асоциация (НБА) с разгромна победа срещу \"Сан Антонио спърс\". Шампионите се наложиха със 113:92 у дома в първи мач от първия кръг на директните елиминации в Западната конференция. Отсъствието на Стеф Къри не се оказа никакъв проблем за \"воините\", които натрупаха двуцифрен аванс още в първата четвърт. Разликата достигна върховите 28 точки в средата на последната част, преди \"шпорите\" да съкратят малка част от пасива си в края. Клей Томпсън изигра изключителен мач за \"Голдън стейт\". 28-годишният гард завърши с 27 точки, като отбеляза 11 от 13-те си стрелби от игра, включително пет тройки от шест опита. Кевин Дюрант беше на обичайното високо ниво и допринесе за успеха с 24 точки, осем борби и седем асистенции. Дреймънд Грийн добави 12 точки, 11 асистенции и осем борби, а Джавел Макгий се отчете с 15 точки за 16 минути игра. Руди Гей беше най-резултатен за \"Сан Антонио\" с 15 точки, а Ламаркъс Олдридж и Брин Форбс вкараха по 12. Двата отбора завършиха с почти еднаква успеваемост от далечно разстояние - 9 от 22 за \"шпорите\" и 10 от 22 за \"воините\". Тексаксците обаче вкараха едва 23 от 68-те си стрелби за две точки срещу 34 от 69 за шампионите. Вторият мач от серията е във вторник сутринта, като \"Голдън стейт\" отново ще е домакин. След това двата отбора ще се преместят за два мача в Сан Антонио. Къри ще пропусне серията с \"шпорите\", а по всичко изглежда Кауай Ленард няма да запише повече игрови минути този сезон. През изминалата нощ се изиграха още три двубоя. Лидерът в Източната конференция \"Торонто раптърс\" победи \"Вашингтон уизърдс\" със 114:106 след отличен мач на Серж Ибака, който отбеляза 23 точки и взе 12 борби. Силната игра на Джон Уол, който завърши с 23 точки и 15 асистенции, държеше \"магьосниците\" в играта до последно. В началото на последната четвърт столичани поведоха с 91:88, а преди финалните осем минути и половина имаха крехък аванс от 96:95. Баскетболистите на \"Вашингтон\" обаче не успяха да отбележат нито една точка в следващите четири минути и \"Торонто\" натрупа достатъчно комфортен аванс, за да спечели мача. В същото време \"Филаделфия 76\" пренесе страхотния край на редовния сезон в първия си мач от плейофите. \"Сиксърс\" постигнаха смазваща домакинска победа над \"Маями хийт\" със 130:103, въпреки че бяха без голямата си звезда Джоел Ембийд. Бен Симънс изигра порения си отличен мач и завърши със 17 точки, 14 асистенции и девет борби. Страхотно се представиха и стрелците в отбора - Джей Джей Редик с 28 точки, Дарио Шарич с 20 и Ершан Илясова със 17. Тримата комбинираха 11 тройки от 16 опита и общо 23 коша от 43 стрелби. В очертаващия се като най-интригуващ и непредвидим сблъсък от първия кръг на плейофите в НБА \"Ню Орлиънс пеликанс\" постигна драматична победа над \"Портланд трейл блейзърс\" с 97:95 като гост. \"Пеликаните\" натрупаха аванс от 19 точки в третата четвърт, но \"белйзърс\" изиграха много силна последна част и се доближиха само на точка от съперника при 92:93. В оставащата една минута до края двата отбора направиха доста пропуски и две заставания на Антъни Дейвис на наказателната линия решиха двубоя. Дейвис завърши с 35 точки, 14 борби и четири чадъра, като отбеляза 14 от 26-те си стрелби от игра. Джру Холидей добави 21 точки, а Никола Миротич се отчете с дабъл-дабъл от 16 точки и 11 борби. Звездите на \"Портланд\" Деймиън Лилард и Си Джей Маколъм бяха най-резултатни за своя отбор съответно с 18 и 19 точки. Двамата обаче бяха напълно неутрализирани в близост до коша и вкараха едва пет от 22-та си опита за две точки.", "date": "2018.04.15", "title": "\"Голдън стейт\" започна защитата на титлата с разгром над \"Сан Антонио\""}
{"url": "https://www.dnevnik.bg/intervju/2018/04/14/3162644_ivo_dimchev_sluja_na_nevidimo_visshe_ministerstvo_na/", "text": "- \"AVOIDING deLIFEath\" e всичко, което \"LIVE Concert\" не е. И обратното. Първият пърформанс е посветен на всичките ми любими креативни дейности. В няколко часа задоволявам всичките си потребности като артист. Рисувам картини, композирам музика, импровизирам с музикант, рецитирам драматичен монолог, танцувам, свиря на пиано, имам изложба, непрекъснато се снимам, изпълнявам авторските си песни, снимам музикален клип, давам интервю и непрестанно променям външния си вид. Какво друго бих могъл да искам ... за мен това е истинският рай. Когато го правих за първи път, този проект продължаваше 16 часа на ден и така 6 дни. След това го скъсих на 8 часа. Но в същия ред. Сега имам различни дължини на спектакъла в зависимост от контекста. А \"LIVE Concert\" е просто един концерт с песни. Доста ограничен и традиционен перформативен формат. Докато в \"AVOIDING deLIFEath\" всичко е импровизация и търсене, \"LIVE Concert\" е фиксиран и предвидим. Всяка песен е една фиксирана структура, която аз се опитвам да изпълня по възможно най-добрия начин. Свободата в първото е повсеместна. Във второто свободата е опитомена, канализирана, компресирана. Като един двигател. Всичко е изчислено и всяка част си знае работата. Но пък няма никаква загуба и понякога въздействието може да е много силно. Двата спектакъла са два различни пътя, две различни планети. Но за да се чувствам пълноценно, имам нужда да ги обитавам и двете.  - Не, не мисля, че българското перформативно изкуство или българският съвременен танц имат някакъв друг характерен почерк освен лека инфантилност - с изключение на случаите, когато инфантилността е изключително тежка. Това е една от причините да не виждаме достатъчно много български спектакли по световните форуми за съвременен танц и театър. Аз самият не се изключвам от групата на инфантилите. Дори съм още по-зле.... ето че станах естрадна певица. –  - Николай Георгиев .... това е отговорът. Този изключителен учител, режисьор и Човек ни зарази с неговото театрално безумие и непреклонност пред каквато и да е нормативност . Истината е, че от четирите випуска на \"4хС\" само Ива, Стефан, Вили, аз и Петя Йосифова, която все още работи с Георгиев, сме хората, които останахме в попрището на експеримента. Не сме много на брой, но вършим чудесна работа. - Съвременното изкуство е за смелите хора. Колкото повече съвременно изкуство има, с толкова повече смелост ще бъде инжектирана публиката и съответно нацията, което ще създаде по-ясна и артикулирана опозиция на културното съсловие срещу безбрежната пошлост във високите кръгове на властта. В парламента трябва да има колекционери на Ван Гог, Пикасо и Уорхол, а не чалгари и трафиканти на цигари... Но предполагам няма опасност от такъв утопичен сценарий, така че чалгарите и мутрите, набързо сменили анцузите с костюми, могат да дишат преспокойно.  - Политиката и театърът адски много си приличат... защото и при двете истината и лъжата са в непрекъснат коитус. Бойко Борисов е гениален актьор. Путин също. По високите етажи винаги е пълно с гении на лъжата. В театъра гениите на лъжата ни забавляват и понякога илюзиите им са ужасно красиви. В политиката заради гениите на лъжата често умират хора, къде от глад, къде от друго. Малка разлика, но съществена. - Границите са важни и крайно необходими. Те са стъпалата на разума. От едно стъпало отскачаш, в друго пропадаш. И така докъдето стигнеш. - Аз служа на едно невидимо и висше министерство на културата. Въобразявам си, че съм тук, за да свърша определено количество културна дейност... понякога тази дейност е животинска и груба, понякога е много нежна и ефирна, а понякога е просто нелепа. Позволявам си лукса да бъркам и в трите казана. Балансирам не защото смятам, че са еднакво нужни... а за да не умра от скука.", "date": "2018.04.15", "title": "Иво Димчев: Служа на невидимо, висше министерство на културата"}
{"url": "https://www.dnevnik.bg/bulgaria/2018/04/15/3163333_horata_i_biznesut_durjat_nad_70_mlrd_lv_v_bankite/", "text": "Бизнесът и частните лица държат достатъчно много пари в банките. Общо привлеченият ресурс е над 70 млрд. лв. Това обяви пред БНТ председателят на Асоциацията на банките в България Петър Андронов. По думите му тази сума е рекордна за страната спрямо покупателната способност в момента. Той добави, че има покачване на цените на имотите в големите градове, което от своя страна е свързано до голяма степен с тегленето на кредит при покупка на жилище. Именно заради това от БНБ са предупредили банките в страната да внимават при кредитирането. \"Никой не иска да се повтори сценарият от средата на миналото десетилетие, когато имаше бум на кредитирането заради цените на недвижимите имоти. В момента цените на имотите са ненормално увеличени с 15-20% за толкова кратък период, което е тревожно\", каза още Андронов. По думите скоро лихвените проценти ще започнат да се качват. Тази тенденция вече се забелязвала в САЩ. Според него Европа чака инфлацията да скочи до 2% и тогава лихвите и на Стария континент ще тръгнат нагоре. \"Още следващата година Европейската централна банка ще започне да покачва лихвите\", предупреди Андронов.", "date": "2018.04.15", "title": "Хората и бизнесът държат над 70 млрд. лв. в банките, обяви шефът на банковата асоциация"}
{"url": "https://www.dnevnik.bg/bulgaria/2018/04/15/3163336_po_ideia_na_rumen_radev_strani_ot_regiona_suzdavat/", "text": "Държавни ръководители на страни от региона ще подпишат Меморандум за сътрудничество и създаване на Югоизточноевропейски международен институт за устойчиви технологии. Подписването е по инициатива на президента Румен Радев и се очаква да се състои в рамките на Срещата на върха ЕС - Западни Балкани в София на 17 май, информират от пресцентъра на президенството. В свое писмо до президента Радев Саня Дамянович – министър на науката на Черна гора и председател на Управителния съвет на Югоизточния европейски международен институт за устойчиви технологии, информира българския държавен глава за реализирането на идеята му по време на българското председателство на Съвета на ЕС. Целта е да бъде изготвен документ за създаването на института, подписан от страните от региона, който да бъде представен пред Европейския съюз. Подкрепящите проекта държави вече са постигнали съгласие върху съдържанието на меморандума. В началото на тази година Румен Радев проведе среща на \"Дондуков\" 2 с членовете на Управителния съвет на Югоизточния европейски международен институт за устойчиви технологии, на която призова държавите от Балканите да демонстрират ясно своето единство и политическата си воля пред европейските институции за създаването на международния проект. На разговорите тогава българският държавен глава посочи необходимостта в кратки срокове да бъде бъдат очертани основните параметри на инициативата, а подкрепящите я държави да подпишат меморандум за сътрудничество.", "date": "2018.04.15", "title": "По идея на Румен Радев страни от региона създават институт за устойчиви технологии"}
{"url": "https://www.dnevnik.bg/zelen/2018/04/14/3162730_mizei_za_klimata_ili_kak_da_subudim_suprichastnost_u/", "text": "Английската художничка Ейми Шаррокс събира всякакви видове и форми на вода. През 2013 г. тя създава Музея на водите като \"живо произведение на изкуството\", с което обикаля по целия свят и приканва хората да дарят вода в бутилка - като сълзи на радост от новоназначен свещеник, кондензирана пот от нощен клуб, разтопен сняг – и да обсъдят заедно какво означава тази вода за тях. За инициативата й разказва агенция   като част от една нова и важна тенденция на т.нар. климатични музеи. Целта на акцията е да разбере по-добре защо хората ценят водата, а инициативата й е опит да ги подготви за по-сух климат и да им помогне да се справят с недостига на вода в бъдеще, разказва Шаррокс пред публика от експерти по климата, активисти и музейни куратори по време на Международния симпозиум за климатичните промени и музеите в Манчестър, Великобритания. Ейми Шаррокс не е единственият творец, който повдига темата. Докато световните лидери все по-често се сблъскват и трябва да се справят с последиците от промените в климата, редица куратори в цял свят планират откриването на нов вид музеи, посветени на проблема, ключов за времето ни. Германия, Дания, Хонконг, Канада са част от местата, където се обсъжда отварянето на музеи за климата. През 2015 г. бившият адвокат по гражданските права Миранда Маси създава първия музей на САЩ, изцяло посветен на промените в климата в Ню Йорк, който показва древни ледени ядра и топенето на антарктически лед. \"Промените в климата засягат почти всеки аспект от нашия живот, но не можем да се борим с проблема само с политики, спускани отгоре. Налага се да ангажираме обществеността и музеите са добро място, където да покажем на хората за какво става дума\", казва Миранда Маси на конференцията. Градските архитекти и експерти трябва да използват музеите, за да провокират съпричастност у гражданите по въпросите, свързани с климата. \"Музеите са склонни да измерват успеха си с това дали посетителите са се забавлявали добре, но те също така трябва да могат да натъжат посетителите, да ги направят гневни, да ги накарат да предприемат действия\", смята Емлин Костер, директор на Природонаучния музей в Северна Каролина. Бриджет Маккензи, директор на английската фондация \"Флот асошийетс\", консултантска организация, работеща в областта на изкуствата и научните организации, иска да насочи вниманието към тежкото положение на тихоокеанската островна нация кирибати, която е особено уязвима от повишаването на морското равнище. Затова с екипа си създава \"призрачна лодка\", изработена от стари рибни мрежи в Музея на археологията и антропологията в университета в Кеймбридж, където отправят към посетителите въпроса какво ще вземат с тях, ако изведнъж бъдат принудени да напуснат домовете си. Гласът на учените Музеите и експозициите в тях са начин да се чуе и гласът на учените. На това набляга Джонатан Лин, ръководител на комуникациите в Междуправителствения комитет по промени в климата в Норвегия (IPCC). \"Учените се радват на огромно доверие, но ако не говорят публично за работата си, те дават трибуна на ненаучни групи - например на т.нар. климатични скептици\", посочва той пред \"Thomson Reuters Foundation\". Така например президентът на САЩ Доналд Тръмп постави под съмнение научния консенсус за глобалното затопляне, че то е опасно и че е причинено от човешката дейност с изкопаеми горива, и реши да изтегли страната си от Парижката сделка. Музеите могат да бъдат мощен начин за информиране за въздействията от промените на климата, но те трябва също така да прилагат на практика това, което \"проповядват\". Например като ограничават собствените си емисии, отбелязват експертите. Елиът Гуджер, представител на асоциацията на музеите в Уест Мидландс във Великобритания, заяви, че \"около половината от емисиите на градовете идват от използването на енергия в сградите. В този смисъл музеите имат задължението да бъдат енергийно ефективни\".", "date": "2018.04.15", "title": "Музеите за климата"}
{"url": "https://www.dnevnik.bg/photos/2018/04/15/3163288_fotogaleriia_sled_udarite_v_damask/", "text": "Сирийската армия обяви вчера вечерта, че е установила пълен контрол над Източна Гута, предадоха \"Франс прес\" и \"Ройтерс\". Агенция \"Ройтерс\" публикува снимки след въздушния удар от унищожен център за научни изследвания в Дамаск, Сирия.", "date": "2018.04.15", "title": "Фотогалерия: След ударите в Дамаск"}
{"url": "https://www.dnevnik.bg/sviat/2018/04/15/3163338_shveicarska_laboratoriia_oproverga_lavrov_za_novichok/", "text": "Твърдението на руския външен министър, че е премълчана информация, че Сергей Скрипал и дъщеря му Юлия може да са отровени с вещество, разработвано в страни от НАТО, бе опровергано от източника, който Сергей Лавров цитира в петък. Според него лабораторията в швейцарския град Шпиц, анализирала проби от инцидента в Солзбъри, посочила, че може да става дума за BZ - нервнопаралитично вещество, което никога не е разработвано в СССР или Русия, но това неизвестно защо не било включено в окончателния доклад на Организацията за забрана на химическите оръжия (ОЗХО). Експертите от Шпиц отвърнаха часове по-късно, че изводите на колегите им от британския център в Портън Даун за отравянето на Скрипал с химическо оръжие от типа \"Новичок\" не подлежат на съмнение. Когато говори пред журналисти в петък, Лавров каза, че Москва се е сдобила с информацията конфиденциално, и не посочи подробности кога, как или от кого е била изпратена тя. В новия си брой в. \"Сънди таймс\" твърди, че премиерът Тереза Мей е информирана от спецслужбите, че с помощта на хакери Кремъл подготвя компромати срещу членове на нейното правителство. Това можело да бъде отговорът на Русия на участието на Великобритания в ракетната атака в Сирия в нощта срещу събота. Ако това се случи, от GCHQ (британския еквивалент на американската Агенция за национална сигурност - бел.ред.) и министерството на отбраната може да последва \"пропорционален киберконтраудар\" по вече определени цели в Русия и мерки срещу хора от най-близкото обкръжение на президента Владимир Путин със сметки във Великобритания.", "date": "2018.04.15", "title": "Швейцарска лаборатория опроверга Лавров за \"Новичок\""}
{"url": "https://www.dnevnik.bg/kultura/2018/04/15/3162791_otkus_ot_izviniavai_na_ida_hegasi_hoierv_rubrikata/", "text": "Родена през 1981 година, Ида Хегаси Хойер е сред най-ярките представители на съвременната норвежка белетристика. Модерната й проза, открояваща се със специфичен почерк, език и стил, бързо печели признанието на читателите и на критиката. През 2014 г. тя получава отличието на книгоразпространителите в Норвегия, присъждано на изявен млад талант. Автор е на три романа - \"Под света\", \"Вън\" и \"Извинявай\".", "date": "2018.04.15", "title": "Откъс от \"Извинявай\" на Ида Хегаси Хойер"}
{"url": "https://www.dnevnik.bg/sport/2018/04/15/3163334_sigurna_li_e_sedmata_poredna_titla_na_ludogorec/", "text": "За по-малко от десет дни \"Лудогорец\" взе с отличен двата си най-сериозни теста в началото на плейофите –  победи ЦСКА с 3:2  и след това  взе гостуването на \"Левски\" . Двата успеха позволиха на отбора да се откъсне с шест точки пред червените и седем кръга преди края на сезона да държи седмата поредна титла с едната си ръка. \"Има още седем мача до края, в които могат да се случат много неща, така че трябва да сме предпазливи в изказванията\", каза изпълнителният директор на шампионите Ангел Петричев след успеха на \"Герена\". От Разград предпочитат да са предпазливи, но психологическото предимство е на тяхна страна, още повече че техният съперник няма право на грешка. Простата математика сочи, че срещата на 5 май между ЦСКА и \"Лудогорец\", с която червените обявиха, че ще отбелязват 70-годишен юбилей на армейския клуб, може реално да гарантира седма поредна титла за тима от Разград. В случай че преди това и двата отбора не сгрешат, а \"Лудогорец\" победи на Националния стадион \"Васил Левски\", то разликата ще бъде девет точки с три оставащи мача, но и предимство при директните мачове. Представянето на \"Лудогорец\" Както и се очакваше, \"Лудогорец\" се развихри след зимната пауза и постигна девет поредни победи. Серията се простира общо в 11 срещи, но представянето след Нова година е това, което е наистина важно, защото най-накрая треньорът Димитър Димитров имаше възможност да проведе подготовка с отбора и да работи върху идеите си. При деветте победи \"Лудогорец\" в пет от мачовете тимът не допусна гол, което е добър атестат за работата на състава. Бяха вкарани 27 гола срещу получени едва пет. Тимът от Разград спечели пет точки повече от ЦСКА и 16 от \"Левски\" в този период след подновяването на първенството. Макар и играта да не е блестяща във всеки мач, \"Лудогорец\" показа, че успява да измъква и мачове, в които не всичко се развива по план. Шампионите обърнаха срещата с ЦСКА, когато гостите от София определено играеха по-добре, а срещу \"Левски\" надделяха с търпение и малко доза шанс. Голяма роля играе и треньорът Димитров, който успя да накара отбора да не зависи от един или друг играч. Срещу ЦСКА не игра Вандерсон, но резервата Шверчок се включи с два гола. Срещу \"Левски\" пък тимът игра в постройка с 3-5-2, изненадвайки сините, но извлече големи предимства. Именно треньорът Димитров се опитва да прави тима си по-гъвкав и разнообразен и до момента се получава. Надеждите на ЦСКА Единственият шанс ЦСКА да спечели титлата е с невероятен финален спринт и победа във всеки от мачовете до края. Дотук червените показаха, че умеят да влизат в подобни серии, след като в началото на сезона започнаха с осем поредни победи, а след това направиха два пъти по пет. Основният проблем на ЦСКА е зависимостта от няколко футболисти – Фернандо Каранга, Кирил Десподов и Николай Бодуров. Първите двама са звездите в атака (донесли са 29 гола), а Бодуров \"държи\" отбраната.  Десподов е контузен  и може повече да не играе този сезон. В предишните мачове пък се видя, че когато Каранга няма ден, ЦСКА трудно побеждава, както беше в Разград и в полуфинала с \"Левски\". За капак ЦСКА има и много тежка програма до мача с \"Лудогорец\", в който при идеален сценарий може да разчита на подкрепа от 30 или 40 хиляди души. Преди това червените трябва да играят с \"Левски\" и да гостуват последователно на \"Берое\" и \"Ботев\". Между двете срещи в Тракия пък е и реваншът с \"Левски\" от полуфиналите в Купата на България. Още след поражението от \"Лудогорец\" треньорът на ЦСКА  Стамен Белчев обеща , че тимът му няма да се предаде и още има шансове. \"Трябва да играем с това, което имаме, и да се борим. Напрежение има, разбира се, но трябва да сме спокойни, нека всеки даде най-доброто от себе си\", добави Белчев след  победата над \"Верея\" в събота .", "date": "2018.04.15", "title": "Сигурна ли е седмата поредна титла на \"Лудогорец\""}
{"url": "https://www.dnevnik.bg/bulgaria/2018/04/15/3163357_isliamska_durjava_sushto_sa_izpolzvali_himichesko/", "text": "Вицепремиерът и министър на отбраната Красимир Каракачанов заяви пред БНР, че във вчерашната  декларация на правителството след въздушните удари в Сирия  специално е отбелязано, че България осъжда остро използването на химическо оръжие без значение от кого. Той подчерта, че и \"Ислямска държава\" също е използвала химическо оръжие. Според него проблемите в Близкия изток в последните 15 години са позволили да се появи радикалният ислям. По думите му режимите са играели ролята на преграда с ислямистите. Каракачанов добави, че честото свикване на Консултативен съвет по национална сигурност (КСНС) при президента е добро решение на Румен Радев. \"Стари президенти рядко свикваха съвета, а там се срещат изпълнителна и законодателна власт\", каза още вицепремиерът. На предстоящия на 19 април КСНС той ще изложи проектите за превъоръжаване на армията. Каракачанов припомни, че още преди две седмици Съветът по отбрана към Министерството на отбраната е одобрил два от трите проекта. Следва съгласуване, след което трябва да влязат в Министерския съвет и да бъдат гласувани от парламента.", "date": "2018.04.15", "title": "\"Ислямска държава\" също са използвали химическо оръжие, смята Каракачанов"}
{"url": "https://www.dnevnik.bg/sviat/2018/04/15/3163364_izrael_obeshta_da_razrushi_vsichki_tuneli_na_hamas/", "text": "Израелският министър на отбраната Авигдор Либерман обеща всички тунели на \"Хамас\" от ивицата Газа към Израел да бъдат разрушени. По-рано днес израелската армия съобщи, че за последните пет месеца са били разрушени пет такива подземни прохода, съобщава БТА. \"Терористите  са вложили в прокопаването на такива тунели милиони долари.  Това са същите тези пари, които вместо да облекчат положението на жителите на ивицата Газа, просто потънаха в пясъка\", каза Либерман. Последният разрушен тунел тръгвал от района на Джабалия в северната част на Газа и стигал до околностите на израелския кибуц Нахал Оз.", "date": "2018.04.15", "title": "Израел обеща да разруши всички тунели на \"Хамас\""}
{"url": "https://www.dnevnik.bg/bulgaria/2018/04/15/3163362_atanas_atanasov_purvo_triabva_da_obedimi_cialata/", "text": "Стремеж за обединение на цялата демократична общност в новата формация изрази Атанас Атанасов, лидер на ДСБ и от дни съпредседател на  новата дясна коалиция \"Демократична България\".  В нея ДСБ си партнира с \"Да, България\" на Христо Иванов и партия \"Зелените\". \"На първо място трябва да предприемем действия да обединим цялата демократична общност, като концентрираме всички тези сили на едно място. Не е въпросът да се погрижим за един или друг партиен лидер. Въпросът е да обединим общността, която да ни даде сила да поискаме властта\", заяви Атанасов, запитан колко е отворена новата коалиция за разширяване. Той обяви, че в обедиението има еднакво общо негативно отношение към начина на упражняване на властта и модела \"Борисов\", а проучванията показват, че близо две трети от хората не са доволни от начина, по който се упражнява властта. \"Набираме кураж да поискаме промяна на начина, по който се управлява страната - да се пречупи този застой, който се представя като стабилност\", каза още Атанасов. По думите му в момента са подменени институциите. \"Трябва да се борим на първо място за това да се възстанови парламентарната република, защото тя отдавна не съществува. У нас имаме авторитарно управление по един модел, основно насочен към това да бъдат усвоявани, или по-скоро присвоявани голяма част от общите пари, които се управляват от кабинета\", каза Атанасов. Запитан за тяхното участие в управлението на предния кабинет на Борсиов, Атанасов обясни, че през 2014 г., отговаряйки на очакванията на избирателите си, са се опитали да бъдат коректив на едно общо управление. \"Твърде бързо разбрахме, че сме се заблуждавали, и излязохме в опозиция. Доброволно напуснахме властта, отказахме се, защото разбрахме, че не можем да управляваме заедно – заявените от Борисов реформи не се състояха. Още на първия завой – промяната на конституцията за съдебната реформа, напуснахме властта\", допълни той.  Според него България не е равностоен партньор в ЕС и НАТО и не може да оползотворява това, което ни предлагат тези съюзи. \"Постоянно шикалкавим, постоянно гледаме на североизток и угаждаме на Путин. Днешните управляващи работят по следния принцип – те страшно много обичат европейските пари, но не обичат европейските правила и сътрудничество\", каза Атанасов. Според него българското правителство е прекалено предпазливо, когато трябва да вземе позиция по някакъв външнополитически въпрос, и не личи да си изпълнява съюзническите задължения към НАТО и ЕС. Атанасов смята, че българската позиция както по случая \"Скрипал\", така и по казуса с военните удари в Сирия е неясна.", "date": "2018.04.15", "title": "Атанас Атанасов: Първо трябва да обединим цялата демократична общност"}
{"url": "https://www.dnevnik.bg/sviat/2018/04/15/3163418_sasht_shte_obiaviat_v_ponedelnik_sankcii_sreshtu/", "text": "САЩ подготвят нови санкции срещу Русия - този път заради продължаващата подкрепа за сирийския лидер Башар ал Асад, съобщи Ники Хейли, постоянен представител на страната в ООН. В интервю за публицистичното предаване   за телевизия Си Би Ес тя каза, че те ще бъдат обявени в понеделник от министъра на финансите Стивън Мнучин. \"Те ще са директно срещу всякакъв вид компании, имащи работа с оборудване, свързано с Асад и употребата на химически оръжия\", цитира думите ѝ \"Ройтерс\". Руски медии съобщиха малко преди това, че американският посланик в Москва Джон Хънтсман е изпратил съответното уведомително писмо до външното министерство на Русия. Същото съобщиха и лондонският таблоид \"Дейли мейл\" и руската новинарска група РБК, позовавайки се на собствени източници. \"Мисля, че отношенията САЩ-Русия се променят от доста време\", каза Хейли. \"Вижте какво правят руснаците - знаете, че участват в конфликта в Украйна, поддържат президента Николас Мадуро във Венецуела, знаете позицията им в Сирия и подкрепата за Асад... Всичко, което правим, е да разбере Русия, че не искаме да сме част от всичко това и че няма да го толерираме.\" По думите ѝ Москва трябва веднага да вземе решение за действията си. \"Русия няма в момента добри приятели, а всички, с които разполага, всъщност ѝ вредят. Смятам, че руските власти усещат това дори заради наложените неотдавна санкции на руски олигарси, довели до сриване на фондовия пазар, че доставяме оръжие на Украйна или че изгонихме от страната 60 служители на дипломатическите им представителства\". Разширяващият се списък със санкции има за цел да разбере Русия, че е сама на международната сцена и се държи неправилно, допълни тя.", "date": "2018.04.15", "title": "САЩ ще обявят в понеделник санкции срещу Русия - този път заради връзката с Асад"}
{"url": "https://www.dnevnik.bg/citat_na_deniia/2018/04/15/3163417_citat_na_denia_kudeto_sa_minali_sindikatite_treva_ne/", "text": "Това заяви председателят на Конфедерацията на работодателите и индустриалците в България (КРИБ) Кирил Домусчиев пред Канал 3. Повод за коментара му стана спорът на бизнеса със синдикалните федерации по промените в закона за вноса на чужди работници. По думите му вече са направени поправките в закона и от 23 май, със силната роля на КРИБ, щяло да може да се внасят работници. Той уточни, че чужденците няма да са по-евтина работна ръка, тъй като ще идват специалисти в дадена дейност.", "date": "2018.04.15", "title": "Цитат на деня: Където са минали синдикатите, трева не никне"}
{"url": "https://www.dnevnik.bg/sport/2018/04/15/3163427_siti_e_noviiat_shampion_na_visshata_liga_sled_zaguba/", "text": "Манчестър сити\" спечели титлата на  Висшата лига  пет кръга преди края на сезона. \"Гражданите\" са недостижими на върха, след като \"Манчестър юнайтед\" шокиращо загуби от последния в подреждането \"Уест Бромич\" като домакин на \"Олд Трафорд\". \"Сити\", който в събота победи \"Тотнъм\" с 3:1 като гост има преднина от 16 точки. За \"гражданите\" това е трета титла в ерата на Висшата лига след 2011-12 и 2013-14 и общо пета в историята на клуба. На \"Олд Трафорд\" \"дроздовете\" спечелиха след гол на Джеймс Родригез в 73-ата минута. Нападателят се разписа след корнер и се оказа най-съобразителен в наказателното поле на \"Юнайтед\". Съставът на Жозе Моуриньо за пореден път не беше висота и отправи само четири точни удара към вратата, а три от добрите положения се откриха пред Ромелу Лукаку. Белгиецът обаче не успя да се разпише. Преди седмица \"Юнайтед\" победи градския си съперник с много силна и вдъхновена игра, но този път тотално разочарова. \"Гражданите\" пропуснаха да спечелят титлата рекордно рано, при това пред собствена публика. Преди срещата на \"червените дяволи\" мениджърът на \"Сити\" Пеп Гуардиола коментира, че няма да гледа мача на градския съперник. Той  обясни, че ще играе голф  и единственият резултат, който го интересува е бърди или буги.", "date": "2018.04.15", "title": "\"Сити\" е новият шампион на Висшата лига след загуба на \"Юнайтед\" от последния"}
{"url": "https://www.dnevnik.bg/sport/2018/04/15/3163432_ibrahimovich_obiavi_che_shte_igrae_na_svetovnoto/", "text": "Златан Ибрахимович зарадва Швеция с изказване, че ще играе на световното първенство в Русия през лятото. Нападателят, който се завърна на терена и се представя впечатляващо в новия си отбор \"Лос Анджелис галакси\" определи шансовете си да играе на световното като високи до небесата. \"Шансът ми да играя на световното първенство са високи до небесата\", написа Ибрахимович в страницата си в \"Туитър\". Той използва шведската дума skyhöga, която в буквален значи високо до небесата. Нападателят има 116 мача и 62 гола за \"трите корони\" и е реализатор №1 в историята на националния отбор. С екипа на Швеция той игра на световните първенства в Япония и Корея през 2002 г. и Германия през 2006 г., където тимът му отпадна на осминафинали. През 2016 г. Ибрахимович сложи край на кариерата си в националния отбор, но от тогава постоянно вървят спекулации за завръщането му. До момента селекционерът на \"Трите корони\" Яне Андерсон не е коментирал новината. Ибрахимович напусна \"Манчестър юнайтед\" преди месец и подписа с \"ЛА Галакси\", където в три мача има три гола. Той донесе победата на тима си в градското дерби на Лос Анджелис с две попадения, а в събота започна като титуляр и вкара единствения гол при победата над \"Чикаго файър\".", "date": "2018.04.15", "title": "Ибрахимович загатна, че ще играе на световното първенство"}
{"url": "https://www.dnevnik.bg/sport/2018/04/15/3163434_juventus_se_otkusna_s_shest_tochki_na_vurha_v_seriia_a/", "text": "Ювентус\" направи сериозна крачка към седма поредна титла в Серия А, възползвайки се от  грешната стъпка на \"Наполи\" . Два часа след равенството на неаполитанците 0:0 с \"Милан\", \"бианконерите\" победиха \"Сампдория\" с 3:0. Точни за успеха бяха Марио Манджукич, Бенедикт Хьоведес и Сами Кедира. С шест оставащи кръга \"Ювентус\" води с шест точки пред \"Наполи\", а след седмица двата тима се изправят един срещу друг на \"Алианц стейдиъм\" в Торино. В сряда има и междинен кръг, в който \"Ювентус\" гостува на \"Кротоне\", а \"Наполи\" приема \"Удинезе\". \"Бианконерите\" се измъчиха през първата част, но в самия ѝ край откриха резултата. Марио Манджукич засече с десния крак центриране на Дъглас Коста, пласирайки се отлично между двама защитници. Хърватинът затвърди добрата си форма, след като в средата на седмицата вкара два пъти и на  \"Реал\" (Мадрид) в Шампионската лига . Час след началото на мача \"Ювентус\" удвои след точно изпълнение на Хьоведес. Германският национал, който получи рядък шанс да изява и игра като десен бек засече с плонж центриране на Дъглас Коста. Крайният резултат оформи Сами Кедира, отново след подаване на Коста. Бразилецът напредна отдясно и върна топката към точката на дузпата, където Кедира я прати прати в мрежата.", "date": "2018.04.15", "title": "\"Ювентус\" се откъсна с шест точки на върха в Серия А"}
{"url": "https://www.dnevnik.bg/bulgaria/2018/04/15/3163435_shefut_na_junion_ivkoni_prizna_che_s_vremeto_se/", "text": "Собственикът на транспортната фирма \"Юнион Ивкони\" Ивайло Константинов призна пред Би Ти Ви, че контролът върху това дали пътниците си поставят колан е много сложен и трудно осъществим. Според него това е мярка, която не работи и заради това трябва да се помисли за по-ефективен вариант за контрол. \"Ние сами сме се отказали с времето от нея\", уточни  бившият депутат от ГЕРБ  и добави, че, два часа след инцидента с автобус на фирмата ръководителите на компанията са издали заповед, с която не само инструктират пътниците как да поставят коланите си, а и проверяват това така ли е. В петък  автобус на \"Юнион Ивкони\" катастрофира на магистрала \"Тракия\"  в посока София в района на Вакарел. При инцидента загинаха шест души, а 26 бяха ранени. Някои от тях все още са в тежко състояние, но повечето вече се възстановяват от травмите си. За инцидента обвинение получи жена , която удари с колата си автобуса и така го изтласка в канавката. Според редица специалисти ранените са можело да бъдат доста по-малко,  ако всички са използвали колан. Един от пътниците в автобуса разказа пред Би Ти Ви, че малко преди инцидента се е огледал за колан, но не е видял. \"Ако е имало, може да са били скрити, защото само закопчалките се виждаха от дясната страна\", обясни той. Според Константинов \"хипотетично можем да допуснем, че пътниците трудно забелязват тези колани, въпреки че желаещият да го намери много лесно и бързо го намира\". Той добави, че коланът се намира ниско долу на седалката в лявата страна. \"Когато беше променен Законът за движение по пътищата и коланите станаха задължителни за всички превозни средства, които имат съответното оборудване, още в първите няколко месеца положихме неимоверни усилия да издадем брошури и да обучим шофьори и пътници, но това не доведе до никакъв ефект\", каза още собственикът на \"Юнион Ивкони\". \"Това го правихме в продължение на цяла година и когато не срещаш разбиране и никой не се опитва да контролира или санкционира виновните, очевидно това е мярка, която не работи и ние сами сме се отказали във времето от нея\", довърши Константинов.", "date": "2018.04.15", "title": "Шефът на \"Юнион Ивкони\" призна, че с времето се отказали да следят дали пътниците си слагат колани"}
{"url": "https://www.dnevnik.bg/photos/2018/04/15/3163152_fotogaleriia_svetovnite_snimki_na_denia_-_14-15_april/", "text": "Участник във фестивала \"Sindoor Jatra\" в Тими, Бактапур, Непал.", "date": "2018.04.15", "title": "Фотогалерия: Световните снимки на деня - 14-15 април 2018 г."}
{"url": "https://www.dnevnik.bg/photos/snimka_na_denia/2018/04/15/3163356_snimka_na_denia_shampansko_ot_obuvkata_-_pobedniiat/", "text": "Той го направи отново - Даниел Рикардо изпълни традиционния си ритуал с пиене на шампанско от състезателната си обувка след  . От \"поканата\" за питие от австралиеца не се възползваха останалите на подиума, но в предишни години това направиха актьорите Джерард Бътлър и сър Патрик Стюърт.", "date": "2018.04.15", "title": "Снимка на деня: Шампанско от обувката - победният ритуал на Рикардо"}
{"url": "https://www.dnevnik.bg/sviat/2018/04/15/3163430_milo_djukanovich_otnovo_shte_e_prezident_na_cherna/", "text": "Мило Джуканович, който шест пъти беше премиер и веднъж държавен глава на Черна гора, вероятно ще получи втори мандат на президентските избори с над 50% от вота и се завръща на политическата сцена, сочат първите резултати, цитирани от медии в страната. Според първите частични резултати на социологическата агенция CeMi, наблюдаваща изборите, Джуканович печели 53.6%, Боянич - 34.2 на сто, първата жена кандидат-президент Драгиня Вуксанович - 7.8%, а от останалите четирима никой не получава повече от 3% от вота. Тези данни предстои да се потвърдят от изборната комисия и ако това се случи, той няма да има балотаж, за да е президент за втори път (но първи в историята на Черна гора като независима държава). Джуканович, най-ярката фигура в политиката на Черна гора и след разпадането на Югославия, и след отделянето ѝ от Сърбия, е спорна личност в политиката на страната. Привържениците му обаче изтъкват, че именно той е повел страната към Запада,  превръщайки я  в част от НАТО и  давайки ѝ перспектива  за членство в Европейския съюз. Той беше кандидатът на управляващата Демократична партия на социалистите (ДПС), чийто лидер е той и от която беше премиер от парламентарните избори в есента на 2016 г. Част от партиите, подкрепящи основния му противник Боянич, са привърженици на доскоро традиционните отношения с Русия. Миналия месец Джуканович обяви, че иска да се върне на политическата сцена в името на доброто бъдеще на Черна гора. Този четвъртък той каза за \"Ройтерс\", че би приветствал затопляне на отношенията с Русия - четири години след като страната му се присъедини към санкциите заради украинската криза. Активността до края на изборния ден в 20 ч. местно (21 ч. българско) време беше 64% по данни на сайта на телевизия Vijesti. За сравнение през 2013 г., когато Филип Вуянович беше преизбран за трети ( по изключение ) мандат, тя беше 63 на сто от електората, на парламентарните през 2016 г. - 73% (тогава обаче беше и  опитът за преврат ). В Подгорица - най-големия град, където живее половината от 600-хилядното население - активността беше над 63%. Третите поред президентски избори в Черна гора обаче се отличават от 2013 г. по това, че са първите, откакто  страната стана част  от НАТО. В ранните часове на вечерта изборната комисия обяви, че ще проведе извънредно заседание заради жалба на Боянич, без да навлезе в подробности.", "date": "2018.04.15", "title": "Мило Джуканович отново ще е президент на Черна гора, сочат първите резултати"}
{"url": "https://www.dnevnik.bg/zelen/2018/04/15/3163436_direktorut_na_prirodn_park_strandja_e_uvolnen/", "text": "Дългогодишният директор на природен парк \"Странджа\"  инж. Стефан Златаро в, известен с премахването на незаконния комплекс \"Златна перла\" край Царево, е уволнен дисциплинарно от Изпълнителната агенция по горите. Заповедта за уволнението му е разписана още на 22 януари 2018 г., но му е била връчена след като той се връща от дълъг болничен на 10 април 2018 г. Това потвърди той пред \"Дневник\" като обясни, че смята за \"несериозно и неоснователно\" посоченото като административно нарушение и причина за уволнението му – увеличение на заплатите на експертите в дирекцията чрез преразпределение на заложения за това бюджет. По думите му от агенцията по горите са търсели най-малкото нещо, за да го уволнят. Запитан каква е реалната причина според него, Златаров обясни, че преди да бъде назначен на поста директор, той е работил като горски инспектор. \"Засякохме незаконна сеч и реагирахме с колегите, отидоха нещата в прокуратурата, но делото още не е приключило, това е една от причините,\" каза той. Според служители на дирекцията на парка, пожелали анонимност, уволнението на дългогодишния директор, е свързано също и с наскоро  публикувания за обществено обсъждане изменение на Общ устройствен план на община Царево , който предвижда сериозно застрояване по Южното Черномирие (например край Синеморец), както и заради казуса с наемателят на нудисткия плаж Делфин. На предишното обсъждане през 2008 г. на плана за Царево, Дирекцията на природен парк \"Странджа\" беше единствената държавна институция, която  гласува \"против\"  на Висшия експертен екологичен съвет. \"Дневник\" изпрати на Изпълнителната агенция по горите въпроси за мотивите за уволнението на директора.", "date": "2018.04.15", "title": "Директорът на природен парк \"Странджа\" е уволнен дисциплинарно"}
{"url": "https://www.dnevnik.bg/sport/2018/04/15/3163437_katrin_taseva_vze_oshte_tri_medala_na_svetovnata_kupa/", "text": "Гиманстичката Катрин Тасева спечели един сребърен и два бронзови медала в последния ден от Световната купа в италианския град Пезаро. След  сребърното отличие, което грабна в многобоя  в петък и събота, 20-годишната гимнастичка продължи със силно представяне и във финалите на отделните уреди. Най-силното съчетание на Тасева беше на лента, където тя получи оценка 18.050 при трудност 9.600. Това ѝ стигна за среброто, а златният медал спечели рускинята Дина Аверина. Трета се класира другата от близначките – Арина. На бухалки Тасева беше трета с оценка 18.350 (трудност 10.2) и остана зад Линой Ашрам от Израел и Влада Николченко от Украйна. Във финала на обръч, българката се нареди зад близначките Арина и Дина, където беше с оценка 18.300. Тасева беше близо до бронз и във финала на топка, където беше оценена с 18.050, но игралата с последен номер Екатерина Салос от Беларус я изпревари. Състезанието в Пезаро беше по-трудно за Невяна Владинова. Тя се  възстанови след контузия в глезена  и взе участие на три от финалите на отделните уреди – топка, обръч и бухалки. В първия се представи най-добре взимайки петото място, докато на другите имаше неточности. На обръч Владинова остана осма след грешка и излизане извън очертанията, а на бухалки беше седма. Следващият кръг от Световната купа е в Ташкент между 20 и 22 април.", "date": "2018.04.15", "title": "Катрин Тасева взе още три медала от Световната купа в Пезаро"}
{"url": "https://www.dnevnik.bg/sport/2018/04/15/3163447_real_zasili_malaga_kum_segunda_s_pobeda_kato_gost/", "text": "Реал\" (Мадрид) се върна на третото място в Ла Лига след победа с 2:1 като гост на \"Малага\" в последен двубой от 32-ия кръг. Шампионът за миналия сезон буквално засили съперника си към Сегунда, след като \"Малага\" остава на дъното с едва 17 точки от 32 мача. В основата на успеха беше Иско, който се развихри срещу състава, в който прекара два сезона и откъдето беше купен в \"Реал\". Халфът вкара първия гол и подаде за втория, дело на Каземиро. Попадението за домакините отбеляза Ролан секунди преди края на мача. В срещата Зинедин Зидан излезе с голяма част от резервите, като единствено Серхио Рамос, Даниел Карвахал, Кейлор Навас, Иско, Карим Бензема и Каземиро играха от основния състав. Марсело и Тони Кроос бяха на пейката, но не се появиха, а извън групата останаха Кристиано Роналдо, Гарет Бейл, Лука Модрич и Рафаел Варан. Отсъствието на големите звезди не се отрази и \"Реал\" поведе в 28-ата минута, когато точен беше Иско. Той изпълни прекрасно пряк свободен удар, но отказа да се радва, показвайки уважение към \"Малага\". До почивката домакините отправиха само един точен удар, а и вялата обстановка на трибуните на \"Ла Росаледа\" не им помогна особено. Интригата си отиде окончателно в 63-ата минута, когато Каземиро вкара втори гол. Бразилецът получи хубаво подаване от Иско и от десетина метра нямаше как да сгреши. След това \"Реал\" действаше в лежерно темпо и това позволи на \"Малага\" да стигне до почетен гол. Той беше вкаран от Ролан в третата минута на добавеното време. В подреждането \"Реал\" е трети с 67 точки, на четири зад \"Атлетико\" (Мадрид). По-рано през деня \"дюшекчиите\" победиха \"Леванте\" с 3:0 с попадения на Кореа, Антоан Гризман и Фернандо Торес.", "date": "2018.04.15", "title": "\"Реал\" засили \"Малага\" към Сегунда с победа като гост"}
{"url": "https://www.dnevnik.bg/sport/2018/04/15/3163445_lacio_i_roma_ne_si_vkaraha_golove_v_nervnoto_rimsko/", "text": "Без победител завърши 169-ото издание на дербито между \"Лацио\" и \"Рома\". Срещата двата тима, които заемат третото и четвъртото място в таблицата беше чакана с голямо нетърпение, но не задоволи претенциите на публиката и завърши 0:0. Дни след подвига си в Шампионската лига, където изхвърли \"Барселона\", \"Рома\" не успя да повтори силното си представяне. \"Вълците\" записаха трети последователен мач в Серия А без успех, докато \"Лацио\" прекъсна серията си от две победи. За 90 минути бяха отправени само два точни удара, а \"орлите\" играха и с човек по-малко десет минути, след като Стефан Раду беше изгонен в 80-ата минута. Равенството не беше в полза на нито един от двата отбора в борбата за място след първите четири, което ще оситури директно място в групите на Шампионската лига през следващия сезон. Шест къга преди края на шампионата \"Лацио\" и \"Рома\" имат по 61 точки. Двата отбора са далеч от първите две места, но имат преднина от една точка пред петия \"Интер\". Първата част премина при разделено превъзходство, като играта на двата отбора не спореше. Грешките преобладаваха, като футболистите на терена не отправиха нито един точен удар към двете врати. В седмата минута Марко Пароло можеше да даде преднина на \"Лацио\", но италианецът стреля високо над вратата след неразбирателство в отбраната на \"Рома\". \"Вълците\" натиснаха своя съперник в края на първата част и имаше няколко добри възможности за гол. Футболистите на \"Лацио\" отговориха на импулса на своя съперник с груби действия в защита. В 37-ата минута Бруно Перес уцели греда след чудесно извеждащо подаване в дълбочина на Раджа Наинголан, а секунди по-късно Един Джеко не успя да засече отблизо. През второто полувреме ситуацията на терена не се промени. Чиро Имобиле имаше добра възможност в 66-ата минута, но голмайсторът на \"Лацио\" стреля неточно от въздуха след прехвърлящ пас на Сергей Милинкович-Савич. В последните десет минути \"Лацио\" игра с човек по-малко след втори жълт картон на Стефан Раду. Джеко можеше да донесе победата на \"Рома\" в добавеното време, но първо Томас Стракоша спаси, а при втората ситуация ударът на нападателя се отби в напречната греда.", "date": "2018.04.15", "title": "\"Лацио\" и \"Рома\" не си вкараха голове в нервното римско дерби"}
