{"url": "https://www.dnevnik.bg/detski_dnevnik/2019/09/16/3963710_uvelichava_se_broiat_na_decata_ot_semeistva_s_nisko/", "text": "Увеличил се е броят на учениците от семейства с по-ниско образование, за първи път те са повече от другите. Това обяви в ефира на \"Нова телевизия\" министърът на образованието Красимир Вълчев в  първия учебен ден . Допълни, че досега, при предишните поколения, се е увеличавало общообразователното ниво на родителите. Министърът посочи, че от тази учебна година за пръв път всички социални помощи се обвързват с посещаването на децата на училище. Той каза още, че нито една мярка за вкарване на децата от проблемни семейства в училище не е достатъчна. Това е и причината да се изготви този механизъм за включване на учениците чрез посещения по домовете от групи, които се състоят не само от социални работници и представители на общините, а и от учители. Вълчев обясни, че недоволството от тази мярка не може да се нарече протест. \"Това са групи, които протестираха срещу Стратегията за детето. Няколко учители, които никога не са ходили на обходи, инициират това. Много жалко, че това беше подкрепено от опозицията, което прави акцията и политическа\", обясни министърът. Той посочи, че в момента са нужни \"чрезвичайни усилия\" за вкарване на децата в училище, защото има няколко \"изпуснати\" поколения. По данни на министерството родителите на 19 хил. деца не желаят да ги образоват, а за други 25 хил. деца, които са във възраст да ходят на училище, но не го правят, няма данни къде живеят.", "date": "2019.09.16", "title": "Увеличава се броят на учениците от семейства с ниско образование"}
{"url": "https://www.dnevnik.bg/evropa/2019/09/16/3963714_djonsun_oprilichi_sebe_si_na_neveroiatniia_hulk/", "text": "Британският премиер Борис Джонсън оприличи себе си на буйния персонаж от комиксите \"Невероятният Хълк\" в дадено в събота интервю, в което изрази отново готовността си да изведе Обединеното кралство от ЕС на 31 октомври, предаде \"Ройтерс\".  Вестник \"Мейл он сънди\" цитира Джонсън да казва, че ще намери начин да заобиколи решението на парламента,  задължило го да отложи Брекзит . По думите му щял да направи това, за да избегне икономическия шок от  напускането без сделка .  \"По-лудият Хълк побеждава, по-силният Хълк побеждава\", каза Джонсън пред неделното издание и добави: \"Хълк винаги се измъква, няма значение колко здраво е вързан и това е случаят с тази страна. Ние ще излезем на 31 октомври.\" Преди срещата си днес с председателя на Европейската комисия Жан-Клод Юнкер премиерът изрази \"голяма увереност\" в успеха. \"Има много, много добър разговор за това как да се справим с проблемите на северноирландската граница. Постигнат бе огромен напредък\", каза Борис Джонсън пред \"Мейл он сънди\".  Британският парламент няколко пъти отхвърли сделката на предшественика на Джонсън Тереза Мей, договорена с ЕС, а по-рано този месец отхвърли и напускането без сделка. Джонсън настоява за предсрочни избори, но усилията му в тази посока бяха осуетени от опозиционни партии, които искат първо да е сигурно, че Великобритания няма да напусне ЕС без споразумение на 31 октомври. Премиерът иска да договори нова сделка, която да не включва предпазния механизъм за ирландската граница, който би обвързал Великобритания с правилата на ЕС след Брекзит, за да се избегнат гранични проверки между Република Ирландия и Северна Ирландия. ЕС обаче многократно настоя, че той трябва да остане, а Великобритания досега не е представила подробен план за алтернатива. Проучване на Opinium за в. \"Обзървър\", публикувано в събота, показа, че подкрепата за консерваторите се е увеличила до 37% (от 35% миналата седмица), тази за лейбъристите остава 25%, а одобрението за либералдемократите е паднало до 16 от 17 процента. Подкрепата за Партията на Брекзит на Найджъл Фараж остава 13%. Друго проучване на ComRes за \"Сънди експрес\" обаче дава на консерваторите одобрение от 28% (спад в сравнение с 30% преди), а на лейбъристите – 27%.", "date": "2019.09.16", "title": "Джонсън оприличи себе си на Невероятния Хълк, обеща Брекзит на 31 октомври"}
{"url": "https://www.dnevnik.bg/evropa/2019/09/16/3963718_rumunski_ministur_iska_zatvor_za_nevnasiane_navreme_na/", "text": "Румънският министър на финансите Еуджен Теодорович предлага наказание със затвор за онези, които не плащат навреме данъците и осигуровките си, съобщава в. \"Гъндул\". Теодорович е внесъл в Сената със спешна процедура проектозакон, който предвижда наказание от една до шест години затвор за невнасяне в предвидения от закона 30-дневен срок на дължимите суми, включително здравни и пенсионни осигуровки, данък върху доходите, данъци от наеми, авторски права, дивиденти и т.н. Същевременно затвор от две до седем години се предвижда в случай на укриване на източници на доходи или облагаемо имущество, унищожаване на счетоводни документи, водене на двойно счетоводство, подаване на неверни данъчни или митнически декларации и други. Проектозаконът предвижда също намаляване наполовина на размера на наказанието, ако по време на наказателното преследване или съдебния процес обвиняемият погаси напълно задълженията си. Деянията няма да се наказват, ако нанесените щети са до 10 хил. евро и бъдат възстановени напълно. В. \"Адевърул\" коментира, че Еуджен Теодорович се опитва да прокара закон, който облагодетелства данъчните измамници. Изданието обръща внимание, че проектът е внесен от Теодорович в качеството му на сенатор от Социалдемократическата партия, а не на министър на финансите. Вестникът твърди, че с предвидените изменения се намаляват присъдите за данъчни измами и се премахват разпоредбите, отнасящи се до сдружаването с цел извършване на данъчни измами. Действащият в момента закон за данъчните измами предвижда от три до 10 години затвор и лишаване от някои права за \"недобросъвестно определяне от страна на данъкоплатеца на данъците, таксите и вноските\", дължими към бюджета. В новия проект наказанието за подобно деяние е намалено на затвор от две до седем години, а също така е премахнат член, който предвижда от пет до 15 години затвор, ако деянията са извършени под формата на организирана престъпна група.", "date": "2019.09.16", "title": "Румънски министър иска затвор за невнасяне навреме на данъци и осигуровки"}
{"url": "https://www.dnevnik.bg/bulgaria/2019/09/16/3963721_kratki_novini_lek_trus_e_otcheten_krai_smolian/", "text": ". Ремонт затваря временно граничен пункт Тази сутрин e преустановено пропускането на леки и товарни автомобили на ГКПП \"Лесово\"заради ремонт на пункта \"Хамзабейли\", съобщи БНТ. Ограничението ще бъде в сила до 14 часа днес. От гранична полиция съветват водачите да изберат алтернативни маршрути и напомнят, че заради ремонт до 14 октомври движението през граничен пункт \"Златарево\" ще бъде затруднено.  Лек трус е отчетен край Смолян  Земетресение с магнитуд 2.7 по скалата на Рихтер е регистрирано в района на Смолян. Това сочи справка на сайта на Националния институт по геофизика, геодезия и география. Земетресението е регистрирано в 3.05 часа тази сутрин и е на дълбочина 12 км. Жители на Нова Загора ще протестират срещу обгазяване В писмо до медиите от инициативния комитет обясняват, че обгазяването идва от инсталация за биогаз на фирма \"Енерджи 2\" ООД – част от групата ГРАДУС. Миризмите се разнасят из целия град всеки ден от пет години насам, се посочва в съобщението. Общуването ни с институциите е дълго, без резултат, а местната власт бяга от проблема, се допълва в писмото. Протестът е насрочен за този следобед.", "date": "2019.09.16", "title": "Кратки новини: Лек трус е отчетен край Смолян"}
{"url": "https://www.dnevnik.bg/evropa/regioni/2019/09/16/3963731_po_regioni_v_rastej_se_obnoviavat_435_uchilishta_i/", "text": "Общо 435 училища, детски градини и комплекси, както и 13 университета в 112 общини се обновяват. Ремонтните дейности са за 624 млн. лв., които се осигуряват от управляваната от Министерството на регионалното развитие и благоустройството оперативна програма \"Региони в растеж\" 2014-2020 г. Над 203 хил. ученици, студенти, деца от детски заведения, преподаватели и непедагогически персонал ще се обучават и работят в обновената учебна среда. С близо 54 млн. лв. се реновират сградите на 13 висши училища. Ремонтите са завършени напълно в три от тях - Технически университет – София, Лесотехническия университет и Медицински университет - София. В 39-те най-големи български града по програмата се инвестират близо 387 млн. лв. Общо 121 училища и 104 детски градини се обновяват в Столичната община, Варна, Пловдив, Бургас, Русе, Стара Загора, Плевен, Благоевград, Велико Търново, Видин, Добрич, Хасково, Пазарджик, Шумен, Сливен, Габрово, Ямбол, Перник, Враца, Ловеч, Кърджали, Смолян, Разград, Казанлък, Асеновград, Монтана, Горна Оряховица, Гоце Делчев, Дупница, Кюстендил, Силистра, Димитровград, Търговище, Лом, Петрич, Свищов, Велинград, Карлово, Панагюрище. В тях освен нови фасади, покрив и дограма се подменя и оборудването, внедряват се модерни системи за енергийна ефективност, обучение и преподаване, се посочва в съобщение на регионалното министерство. В повечето от тях са ремонтирани и училищните дворове, на места са изградени нови физкултурни салони, спортни площадки, както и асансьори за лица в неравностойно положение. В учебните заведения учат и работят 120 хил. лица. Напълно приключени са проектите в 38 образователни институции с 25 735 ученици и преподаватели. В 28-те по-малки общински центрове, бенефициенти на програмата, се ремонтират 37 училища, 19 детски градини и 5 общински детски комплекса с 23.6 млн. лв. Дейности текат в общините Попово, Генерал Тошево, Самоков, Пещера, Тутракан, Провадия, Разлог, Поморие, Нова Загора, Севлиево, Девин, Крумовград, Свиленград, Берковица, Ивайловград, Сандански, Козлодуй, Ботевград, Белоградчик, Карнобат, Малко Търново, Мездра, Свиленград и Ботевград. Те включват основно мерки за енергийна ефективност – нови покриви, дограма, топлоизолация и фасади. Още 149 училища в сферата на културата, спорта, земеделието, агротехника, ветеринарна медицина и професионални гимназии предстои да се модернизират по мярката \"Подобряване на държавна и общинска образователна инфраструктура от национално и регионално значение\" с бенефициент Министерство на образованието и науката, със 178 млн. лв. В тях се обучават и работят 77 292 лица. Те са в общините Велинград, Кнежа, Гълъбово, Вълчи дол, Нова Загора, Хасково, Стара Загора, Силистра, Исперих, Първомай, Пазарджик, Кайнарджа, Ловеч, Павликени, Разлог, Бургас, Карнобат, Ямбол, Костинброд, Благоевград, Варна, Община град Добрич, Кърджали, Пловдив, Плевен, Сандански, Попово, Тетевен, Суворово, Бяла Слатина, Столична община. В миналия програмен период по оперативна програма \"Регионално развитие\" 2007-2013 г. МРРБ насочи още 431 млн. лв. за ремонт на образователните институции в градовете. С тях се ремонтираха и обновиха 455 училища, 392 детски градини и 43 сгради на 15 висши училища в страната, в които се обучават над 343 хил. ученици и студенти в 217 населени места.", "date": "2019.09.16", "title": "По \"Региони в растеж\" се обновяват 435 училища и детски заведения в 112 общини"}
{"url": "https://www.dnevnik.bg/sviat/2019/09/16/3963733_aljir_nasrochi_otlojenite_s_meseci_prezidentski_izbori/", "text": "Президентските избори в Алжир ще бъдат на 12 декември. Това съобщи снощи временният държавен глава Абделкадер Бенсалах в реч към нацията, излъчена на живо по обществената телевизия, предаде \"Франс прес\". Обявената дата съвпада с крайния срок, за който призова началникът на генералния щаб на алжирската армия генерал Ахмед Гаид Салах, силният мъж в страната след принудителното оттегляне на президента  Абделазиз Бутефлика  на 2 април. Бенсалах, който според конституцията  не може да се кандидатира за изборите , призова алжирците да дадат общ принос за написването на историята на страната и за избирането на нов президент. Изборите за приемник на Бутефлика  първоначално бяха предвидени за 4 юли , но след това бяха отменени, тъй като единствените двама души, внесли кандидатурите си, бяха дисквалифицирани, припомни ДПА.", "date": "2019.09.16", "title": "Алжир насрочи отложените с месеци президентски избори за 12 декември"}
{"url": "https://www.dnevnik.bg/sviat/2019/09/16/3963744_arestuvan_medien_magnat_i_profesor_otivat_na_balotaj_v/", "text": "Двама аутсайдери в политиката - арестуван медиен магнат и професор по право, са най-вероятните претенденти, които ще се състезават за президентския пост на балотажа в Тунис. Това сочат данни от екзит пол след вчерашното гласуване, цитирани от \"Гардиън\" и \"Ал Джазира\". Тунис, единственият успешен пример за демокрация, оцеляла след Арабската пролет, е разтърсвана от дълбоко недоволство заради състоянието на икономиката. В тази среда подкрепата за основните лагери, либерален и ислямистки, изглежда, се срина на президентските избори. Професорът по право Кейс Сайед и медийният магнат Набил Каруи, задържан заради обвинения в корупция, водят в надпреварата според проучването на агенция \"Сигма Консей\". С подкрепа съответно от 19.5% и 15.5% (ако тези данни се потвърдят) двамата ще трябва да се явят на балотаж - никой от 26-имата кандидати не печели над 50% от вота. Сайед е 61-годишен професор по право, кандидатирал се като независим. Разследваният за корупция и пране на пари Набил Каруи твърди, че е задържан по политически причини, но премиерът Юсеф Шахед отрича това. Подкрепяният от ислямистката \"Еннахда\" Абделфатах Муру е трети с 11 на сто от вота. Избирателната активност на президентските избори - месец преди парламентарните - бе 45% според цитираната от ДПА избирателна комисия. Преди пет години на вота за държавен глава 62.9% отидоха до урните, но тогава бяха по-големи и очакванията към светски настроения и към ислямисткия блок.", "date": "2019.09.16", "title": "Арестуван медиен магнат и професор отиват на балотаж в Тунис"}
{"url": "https://www.dnevnik.bg/evropa/2019/09/16/3963767_predlojeniiat_za_evrokomisar_po_pravosudieto_e/", "text": "Белгийският вицепремиер Дидие Рейндерс, предложен за еврокомисар по правосъдието, е разследван за корупция, съобщиха местни медии, цитирани от БТА. Отбелязва се, че разследването е по сигнал на бивш служител на контраразузнаването. По думите на говорител на Рейндерс подателят на сигнала е известен със стремежа си да злепостави вицепремиера. Според подадения сигнал Рейндерс и негов приближен участвали в раздаване на подкупи, пране на пари и продажба на предмети със съмнителна стойност на завишени цени. Посочен е случаят с изграждането на белгийското посолство в Киншаса, където се твърди, че спечелилият поръчката за строеж е дал подкуп, за да бъде избран. Бившият разузнавач твърди, че са били получавани подкупи също от търговци на оръжие и от един от кандидатите в президентските избори в ДР Конго. Отбелязват се също съмнителни прехвърляния на недвижима собственост през кухи фирми. Медиите уточняват, че предстои прокуратурата да прецени дали да предяви обвинения на вицепремиера и министър на външните работи и на отбраната. По-рано миналата седмица  Рейндерс бе предложен  от новоизбрания председател на Европейската комисия Урсула фон дер Лайен за еврокомисар, който занапред да изготвя годишни доклади за върховенството на закона в ЕС. Рейндерс, както и всички останали кандидати за еврокомисари, ще бъде подложен през октомври на изпит пред евродепутатите.  Съмнения  като изнесените в медиит е се очаква да предизвикат въпроси  от страна на Европейския парламент. Европейски издания отбелязват, че в списъка на предложените за нови еврокомисари има и други кандидати, срещу които се водят разследвания, затова наричат бъдещата комисия \"на презумпцията за невинност\". Френският кандидат за еврокомисар Силви Гулар е проверявана по обвинения, че като евродепутат е отклонила средства за плащането на вътрешнополитическа дейност. Румънският кандидат Рована Плумб е разследвана за съпричастие в престъпна сделка с недвижими имоти. Полякът Януш Войчеховски е разследван от европейската служба за борба с измамите със средства от ЕС (ОЛАФ). Той е подозиран, че е злоупотребявал като евродепутат в продължение на 10 години със средства за пътни разходи. Самата Фон дер Лайен е разследвана в Германия и се очаква през декември да бъде разпитана за сключването на договори от министерството на отбраната, което до юли ръководеше, с външни консултанти на завишени цени и без обективни основания.", "date": "2019.09.16", "title": "Предложеният за еврокомисар по правосъдието е разследван за корупция"}
{"url": "https://www.dnevnik.bg/razvlechenie/2019/09/16/3963747_satira_na_nacizma_vze_goliamata_nagrada_na_filmoviia/", "text": "Хумористичната сатира на нацизма \"Заекът Джоджо\" (Jojo Rabbit) на режисьора Тайка Уайтити беше избран от публиката на фестивала в Торонто за най-добър филм, съобщи Би Би Си. С това заглавието директно се превръща в един от възможните претенденти за награда \"Оскар\". В минали години отличието са получавали филми като \"Зелената книга\", \"Ла Ла ленд\", \"12 години в робство\" и \"Беднякът милионер\". В лентата, чието действие се развива в Германия по време на Втората световна война, младо момче открива, че майка му крие еврейско момиче в дома им. То се обръща за помощ към въображаемия си приятел Адолф Хитлер, в чийто образ се превъплъщава самият Уайтити. В заглавието участват Скарлет Йохансон и Сам Рокуел, а в главната роля на момчето влиза Роман Грифин Дейвис.  Първоначално Уайтити не е възнамерявал да играе в собствения си филм. Дотам се е стигнало, след като се е оказало изключително трудно да намери актьор, който да влезе в ролята на Хитлер. \"Повечето хора направо се влюбиха в сценария\", казва той пред \"Холивуд рипортър\". \"Мисля, че беше малко трудно за тях да разберат дали това е добър ход за кариерата им и аз тотално мога да ги разбера. Кой би искал да се види на плакат като Адолф Хитлер?\" Последните седем филма, вземали наградата на публиката в Торонто, или са получавали, или са били номинирани за \"Оскар\" в най-престижната категория - за най-добър филм. Именно това превръща наградата в една от най-важните за САЩ. Тя се определя чрез гласуване онлайн на зрителите на фестивала, въпреки че организаторите така и не разкриват по какъв начин се калкулира резултатът. Тайка Уайтити е с наполовина маорски и наполовина еврейски произход. Други негови филми са историята за супергероя на \"Марвел\" от 2017 г. \"Тор: Рагнарок\", както и по-старите \"Лов на диви хора\", \"Момче\" и \"Какво правим в сенките\".", "date": "2019.09.16", "title": "Сатира на нацизма взе голямата награда на филмовия фестивал в Торонто"}
{"url": "https://www.dnevnik.bg/bulgaria/2019/09/16/3963762_ne_obrushtaite_grub_na_dopulnitelnata_kvalifikaciia/", "text": "В деня, в който децата тръгват отново на училище, е подходящо да поговорим за образованието, макар и на по-големите. Кога за последно сте актуализирали знанията си или сте набавили нови за работата, която вършите, или в някоя друга сфера? Замисляли ли сте се да научите някой нов език? Много хора ще отговорят отрицателно на тези два въпроса с аргумента, че е безсмислено. Е, обученията и курсовете никога не са безсмислени. Все повече работодатели в днешно време започнаха да инвестират в по-високата квалификация на своя персонал с ясното съзнание, че това прави служителите по-големи професионалисти, а освен това по този начин се допринася за бързия растеж на бизнеса. Важно е преди предприемането на важна за компанията стъпка, а именно допълнителната квалификация на служителите, всички детайли да бъдат изяснени и потребностите на бизнеса да се уточнят. Всяка длъжност има определена схема от обучения, която трябва да се следва. Не може всички служители да бъдат подложени на стандартизирани курсове. Компаниите все повече залагат на метода да инвестират в ключови служители. Това изисква много по-малко средства и е много по-ползотворно за бизнеса. А вие може да се възползвате именно от този факт. Допълнителната квалификация няма да помогне само на компанията, а и на вас самите, защото сертификатът ще влезе именно във вашето CV. Така че при предложение не отказвайте. Най-често компаниите разделят на етапи обучителните си програми. Трябва да се има предвид, че ако курсовете са твърде много, те ще развалят нормалния ритъм на работа. Така вместо положително допълнителната квалификация ще повлияе негативно върху развитието на фирмата. Ако обаче компанията инвестира в обучение от типа на MBA програми или други квалификационни курсове и сертификати, инвестицията е дългосрочна и не предполага светкавичен резултат. Това обаче е инвестиция в дългосрочен план. С въвеждането на постоянни обучителни програми, освен че се повишава личната квалификация, чрез курсовете се добавя стойност и към дейността на самата компания, защото клиентите усещат промените в кратък срок. Ако вашият работодател не влага никакви средства във вашето развитие и обучение, то значи, че това не е подходящото за вас работно място. Разгледайте обявите за работа на  Karieri.bg  за най-различни предложения.  търси: M&A, Private Equity & Venture Capital Lawyers  търси: Ръководител поддръжка \"Металургия\" Старши инженер поддръжка \"Топлоенергийно производство\"  търси: ЕКСПЕРТ В ДИРЕКЦИЯ \"ИКОНОМИЧЕСКИ ИЗСЛЕДВАНИЯ И ПРОГНОЗИ\" ЕКСПЕРТ В ДИРЕКЦИЯ \"РЕГИСТРИ\" ЕКСПЕРТИ В ОТДЕЛ \"МЕТОДОЛОГИЯ И ОТЧЕТНОСТ\" търси: Координатор \"Бранд и опаковки\" (м/ж) Консултант ИТ Управление на инфраструктурата (м/ж) Младши консултант ИТ Управление на инфраструктурата (м/ж) Младши консултант ИТ Бизнес решения (м/ж)  търси: ETRM Operations Analyst  търси: HR OPERATIONS SUPERVISOR търси: Education Abroad Consultant търси: ASSISTANT TO THE DEAN OF STUDENTS търси: Legal Advisor търси: Журналист React Native програмист търси: Advisor, Valuations Senior Advisor, Forensic търси: Ръководител отдел \"Измерване на клиентската удовлетвореност\" Мениджър връзки корпоративни клиенти търси: Мениджър подготовка тръжни предложения търси: Program Manager Bulgaria", "date": "2019.09.16", "title": "Не обръщайте гръб на допълнителната квалификация"}
{"url": "https://www.dnevnik.bg/detski_dnevnik/2019/09/16/3963781_trjufeli_rastat_v_dvora_na_gimnaziia_vuv_veliko_turnovo/", "text": "Трюфели растат в двора на Професионалната гимназия по електроника във Велико Търново. Преди три месеца - в края на миналата учебна година, ученици намират ценни гъби. \"Слязох в двора с моите колеги и видяхме, че наистина дворът е пълен с трюфели – черни и бели\", разказа преде \"Нова телевизия\" директорът на училището Нели Николова. \"Беше малко смешно да се обадя на министъра и да кажа \"Господин министър, в нашия двор е пълно с трюфели. Но човек като си е роден с късмет\", добави тя. Причината да бъде информирано министерството е, че мълвата за пълния със скъпите гъби двор се разнася мълниеносно. \"И тук започнаха да се появяват хора с каруци, най-различни идваха с лопати и започнаха да копаят в двора. И това ни накара ние да помислим как да си защитим територията\", обясни директорът. Министерството одобрява проект дворът да бъде заграден и да се охранява. Сега кучето Рекс пази двора, а скоро гимназията ще се сдобие и с още едно куче, което да търси трюфелите. От тази година учениците в гимназията ще имат задача да търсят трюфели, а парите от продажбата им ще се реинвестират в училищната база. \"Вече имаме двама кандидати да развеждат това куче, което е пазач, а други двама ученици, които имат представа от трюфели, ще развеждат другото куче за трюфелите\", уточнява Николова. По думите й учениците ще търсят скъпите гъби и с образователна цел, и с финансова. \"Ето, тук сме им направили пейки, на които да седнат, да ги пакетират заедно с учителите. Да стоят по цял ден на компютъра и после в кафе, по-добре да дойдат в двора\", коментира тя. Кампанията по вадене на трюфели ще започне през ноември. Ще има и отговорен учител за екоклубовете, който е запознат с трюфелите. Така с добра реколта тази година гимназията смята да купи нови компютри и интерактивни помагала за своите ученици.", "date": "2019.09.16", "title": "Трюфели растат в двора на гимназия във Велико Търново"}
{"url": "https://www.dnevnik.bg/biznes/2019/09/16/3963797_godishnata_inflaciia_e_pochti_3/", "text": "Инфлацията от началото на годината до края на август е 2.1%, а в сравнение с август 2018 година животът е поскъпнал с 2.9 на сто, сочат данните на Националния статистически институт (НСИ), съобщени днес. Спрямо юли през август инфлацията е 0.1%, като най-сериозно е поскъпването в ресторанти и хотели (увеличение с 0.6%), а най-голямо е поевтиняването на облекло и обувки (-3.3%) Сред хранителните продукти скачат най-много цените на зелето (+6.6%), а спадът е най-голям при картофите (-6.9%). През Хармонизиран индекс на потребителските цени инфлацията от началото на годината е 3%, а годишната инфлация за август 2019 г. спрямо август 2018 г. е 2.5 на сто. Индексът на цените за малката кошница за август 2019 г. спрямо юли 2019 г. е 100.0%, тоест промяна няма, а от началото на годината (август 2019 г. спрямо декември 2018 г.) е 102.0%, или се отчита поскъпване с 2 на сто.", "date": "2019.09.16", "title": "За година цените се се повишили с 2.5%"}
{"url": "https://www.dnevnik.bg/bulgaria/2019/09/16/3963794_video_na_jivo_sudebniiat_suvet_obsujda_kachestvata_na/", "text": "Прокурорската колегия на Висшия съдебен съвет заседава, за да бъдат обсъдени професионалните и етичните качества на единствения кандидат за нов главен прокурор Иван Гешев. Досега подобна дискусия не е провеждана преди избора на главен прокурор. Комисиите на колегията ще заседават и утре, а заседанието се излъчва на интернет страницата на съвета. Очаква се след заседанията да бъдат изготвени доклади. Те ще се обсъждат през октомври от цялата колегия.", "date": "2019.09.16", "title": "Видео на живо: Съдебният съвет обсъжда качествата на Иван Гешев"}
{"url": "https://www.dnevnik.bg/sport/2019/09/16/3963806_drugoto_lice_na_ronaldo_sulzi_ot_vulnenie_sled/", "text": "Кристиано Роналдо показа силно вълнение по време на интервю за ITV. Португалската футболна звезда се разплака, след като му бяха показани кадри с покойния му баща Жозе Динис Авейро, които той не е виждал. Във видеото Авейро говори за Роналдо. \"Мислех, че интервюто ще е забавно, не очаквах да плача. Никога не съм виждал това видео. Не знам откъде... Трябва да имам тези кадри, за да ги покажа на семейството си\", каза Роналдо.    Португалецът разкри, че се натъжава от това, че баща му не е успял да види успехите във футболната му кариера. \"Не познавам баща си напълно. Той беше алкохолик. Никога не сме имали нормални разговори. Беше трудно\", разказа Роналдо. Наскоро в друго интервю португалецът заяви, че  опитва да предаде бащински урок на децата си . Футболистът на \"Ювентус\" посочи, че иска да ги научи, че всичко се постига с много труд.", "date": "2019.09.16", "title": "Другото лице на Роналдо: сълзи от вълнение след невиждани кадри на баща му"}
{"url": "https://www.dnevnik.bg/evropa/2019/09/16/3963811_fon_der_laien_otstoiava_reshenieto_za_resor_za/", "text": "Отстоявайки решението си  да номинира  Маргаритис Схинас за \"зам.-председател за защита на нашия европейски начин на живот\", бъдещият ръководител на Европейската комисия Урсула фон дер Лайен изтъкна, че ЕС не може да позволи на други \"да ни отнемат нашия език от нас\", предаде \"Политико\". \"Видяхме как външни сили се намесваха в нашите избори отвън\", написа Фон дер Лайен в редакционна статия, публикувана в няколко европейски вестника. \"Видяхме и местни популисти с евтини националистки лозунги да опитват да ни дестабилизират отвътре. Не трябва да позволяваме на тези сили да похищават определението за европейския начин на живот. Те искат той да значи обратното на това, което е.\" Критици  на  името на ресора  съзряха  използване на риториката  на крайната десница в наименованието, а именно свързването на миграцията със сигурността и навеждане на мисълта, че мигрантите застрашават европейския начин на живот. Френският крайнодесен лидер Марин льо Пен го подкрепи, определяйки го като \"идеологическа победа\". Фон дер Лайен призна, че фразата \"европейски начин на живот\" е разпалила дебат \"за конотацията и идеята\" на термина, но настоя, че това е нещо добро, заключавайки, че \"това е дебат, който трябва да бъде открит\". \"Разбира се, думите имат значение. Признавам това. За някои европейският начин на живот е политически натоварен термин. Но ние не можем и не трябва да позволяваме на други да ни отнемат нашия език\", пише тя, добавяйки: \"Трябва да сме горди от нашия европейски начин на живот във всичките му форми и измерения и трябва постоянно да го защитаваме и възпитаваме. Затова той бе един от шестте водещи принципа в моите политически насоки, които през юли получиха подкрепата на Европейския парламент.\" По думите й \"европейският начин на живот е струвал висока цена и жертви\". \"Той никога не трябва да се приема за даденост Доказателството е, че нашият начин на живот се изправя пред предизвикателства всеки ден – както от антиевропейци отвътре, така и отвън.\"", "date": "2019.09.16", "title": "Фон дер Лайен отстоява решението за ресор за защита на европейския начин на живот"}
{"url": "https://www.dnevnik.bg/analizi/2019/09/16/3963667_ekiput_na_bnr_koito_otstoiava_svobodata_si_pri_vsiako/", "text": "                         Ръководството настоява журналистка да бъде свалена от ефир. Програмният директор отказва и бива пенсиониран. Журналистката все пак е отстранена, но колегите ѝ само след няколко часа излизат с декларация в нейна подкрепа. Повечето отказват да заемат мястото ѝ или да работят с някого другиго, който е поставен на нейното място. Това налага първото в историята спиране на най-популярната програма в историята на радиото в България. Протест пред сградата на медията, в който хората от този колектив се включиха. Така, съвсем накратко и без да се задълбочаваме в детайлите, изглеждаше ситуацията със случващото се в БНР и с неговия екип, след като журналистката с ресор съдебна система и водеща на сутрешния блок Силвия Великова, беше свалена от ефир от и.д. директор на програма \"Хоризонт\" Николай Кръстев, поел поста в същия ден и подал оставка на следващия. Тази рядка проява на солидарност има една особеност: тя не е единствена в историята на БНР. Този екип и друг път се е оказвал на протест пред сградата, в която трябва да работи. Ето няколко примера: през 1990 г. те протестират срещу тогавашния Комитет за телевизия и радио, чрез който се осъществява цензурата в двете единствени електронни медии. През 1992 г. те са критикувани за свободомислието си по адрес на първото некомунистическо правителство. През ноември 1995 г. 34 журналисти от програма \"Хоризонт\" предупреждават за \"административен рекет под формата на привиквания на хора при ръководството, преки предупреждения за ограничаване на изявите в програмата и недвусмислени намеци за уволнение\". Малко по-късно 7 от водещите журналисти на радиото, които са начело на водещите му предавания, са уволнени. Сред тях личат имената на Ясен Бояджиев, Лили Маринкова, Лиляна Попова, Светла Петрова и др. На власт е социалистическото правителство на Жан Виденов. Пред входа на БНР има митинг на техни колеги в защита на уволнените. Само няколко години по-късно на власт вече е друго правителство – това на Иван Костов. БНР обаче отново е трън в очите на властта. Начело на медията тогава е назначен Иван Бориславов. Срещу назначението му се надига бунт на журналистите в радиото, а и.д. директор на програма \"Христо Ботев\" Георги Василски започва гладна стачка с искане за оставката на новия шеф. Близо два месеца по-късно Маринкова и Петър Волгин са освободени от длъжност, което предизвиква пореден протест на колегията в БНР, вследствие на който двамата журналисти са възстановени. По времето на тройната коалиция и последвалите я кабинети \"Борисов\" отношението на властта спрямо радиото не се променя особено, но то остава вярно на веруюто си – да отразява етично събитията от деня и да продължава да спазва журналистическите стандарти. Явно са убедителни, след като премиерът Борисов не е стъпвал в БНР от 2009 г., когато за пръв път пое поста на министър председател. \"Дори в редките случаи, когато Бойко Борисов коментира несвободната на медиите у нас, той винаги дава пример с БНР - че там репортерите могат да питат всичко\", каза в четвъртък пред \"Свободна Европа\" свалената от ефир Силвия Великова. Радиото може би дори не знае, че е захванало труден път. Утре властта пак ще е друга и тя вероятно също ще опита да заглуши думите на хората от БНР. Как ще продължи тази история? \"Не съм цялото радио, гласът на медията няма как да бъде заглушен\", казва Силвия Великова.", "date": "2019.09.16", "title": "Екипът на БНР, който отстоява свободата си при всяко управление"}
{"url": "https://www.dnevnik.bg/analizi/2019/09/16/3963648_triabva_li_danukoplatcite_da_nagrajdavat_lipsata_na/", "text": "                         За пореден път Висшият съдебен съвет (ВСС) иска увеличение на бюджета си с по над 10% за всяка от следващите три години. И смята, че това му се полага. На  заседание  на пленума на 12 септември ВСС обсъжда новия проект на бюджет на съдебната власт за 2020 г. и актуализираните бюджетни прогнози за 2021 г. и 2022 г. И – очаквано – магистратите за поредна година впечатляват с исканията си за още пари: Три допълнителни основни възнаграждения за магистрати и служители от силно натоварени съдилища и прокуратури, както и за тези от специализираните органи; – 15,9 млн. лв. за електронно правосъдие; – 2596 лева на човек за облекло за 2020 г., за 2021 г. – 2856 лв., а за 2022 г. – 3142 лева; – 18,9 млн. лева за обезпечаване на заплатите за общо 810 свободни бройки в системата, от които 528 са магистратски длъжности, а 263 – за служители; – 13,7 млн. лева ръст на парите за ранг на служителите. За капиталови разходи са предвидени 34 млн. лв. за 2020 г. – едва 4% от общия бюджет на съдебната власт, което означава, че огромен дял от бюджета продължава да е предназначен за заплати и възнаграждения. Рекапитулацията показва, че исканият бюджет за 2020 г. е 859,3 млн. лв. - със 155 млн. лв. над  одобрения бюджет  за 2019 г. Явно ВСС е възприел принципа \"поискай, за да ти се даде\" съвсем сериозно. На практика никакви, защото: – Така наречената съдебна реформа е в застой. Както вече сме  отбелязвали , за пореден път се отлага вземането на важните решения в системата (например за статута и отчетността на главния прокурор, за отстояване на независимостта на съдиите и предвидимото им кариерно развитие и други). Същевременно демонстрацията на много на брой несъществени действия в правосъдието създава само допълнителен хаос. – Електронно правосъдие на практика липсва, независимо от постоянното финансиране на системата, включително и такова по проекти, като  тези. – Съдебната карта е имагинерна, дебатът по промяната ѝ е стопиран, а броят на съдилищата продължава да е константна величина, като за повече информация може да се прегледат  обобщените статистически таблици  за дейността на съдилищата за последните години. Единствено в прокуратурата върви някакво оптимизиране на структурите. Продължава да се наблюдава неколкократно Все още не е въведена в практиката оценка на реалната натовареност на съдиите въз основа на броя и тежестта на делата (Системата за изчисляване на натовареността на съдиите се базира на такива оценки. Тази система все още съществува и се използва за статистически цели, но кога и дали тя ще започне да се използва за реално отчитане и управление на различията в натовареността не е ясно), която да стои в основата на съдебната карта и разпределенията на делата. Аргументът, че промените в Административнопроцесуалния кодекс водят със себе си изискване за по-голям брой административни съдии, е несъстоятелен –  слабата натовареност  именно на административните съдилища показва, че те спокойно могат да бъдат натоварени с допълнителна дейност, без това да се отрази съществено на работата им. Също толкова несъстоятелно е предложението магистратите от специализираните съдебни органи да получават допълнително основно възнаграждение. Това не е обусловено нито от натовареността им (която не е висока), нито от Бюджетна реформа и въвеждане на програмно бюджетиране в съдебната власт няма и не се очаква да има в близко бъдеще. Дори не се и говори за децентрализация на вземането на управленски решения на равнище съд и освобождаване на ВСС от тривиални дейности. Всичко това означава, че няма резултати от дейността на съдилищата и прокуратурата, които да обосноват исканията за допълнително финансиране. А трябва ли да бъде награждавана липсата на резултати с повече пари от данъкоплатеца? Едва ли.", "date": "2019.09.16", "title": "Трябва ли данъкоплатците да награждават липсата на резултати?"}
{"url": "https://www.dnevnik.bg/kultura/2019/09/16/3963679_fizika_na_tugata_na_teo_ushev_be_otlichen_ot_jurito_na/", "text": "Късометражният анимационен филм на Теодор Ушев \"Физика на тъгата\" по романа със същото заглавие на Георги Господинов, получи специалната награда - почетен диплом (special mention) от журито на престижния Международен филмов фестивал в Торонто за \"впечатляващо творчество в областта на киното и детайлна изработка\". Филмът на Ушев, озвучен на английски от Росиф и Доналд Съдърланд, направи своята  световна премиера в рамките на фестивала  и бе отличен от журито в категорията за най-добър късометражен канадски филм. В профила си във \"Фейсбук\" режисьорът написа: \"Не се случва често късометражен анимационен филм да спечели награда на голям фестивал в съревнование с игрални и документални късометражни филми! Да не кажем - почти никога... Добро начало :) !\" Първата наградата в категорията, която е в размер на 10 хил. канадски долара, отиде при филма Delphine на Клои Робишо. Победителите на фестивала, които се избират основно от публиката, но и от жури в отделните категории, бяха оповестени в неделя, 15 септември. Изборът на публиката в Торонто определи като най-добър в категорията за игрален филм Jojo Rabbit на новозеландеца Тайка Уайтити, с което той автоматично го превърна в потенциален претендент за филмовите награди \"Оскар\". Jojo Rabbit e хумористична сатира за 10-годишно германче на име Джоджо (в ролята Роман Грифин Дейвис) от времето на Втората световна война, което открива, че майка му (Скарлет Йохансон) крие еврейско момиче (Томасин Маккензи) в килера им и се обръща за помощ към своя въображаем приятел Адолф Хитлер (Уайтити).      Сред най-популярните филми на режисьора с наполовина маорски и наполовина еврейски произход са историята за супергероя на \"Марвел\" от 2017 г. \"Тор: Рагнарок\", както и по-старите \"Лов на диви хора\", \"Момче\" и \"Какво правим в сенките\". Паричното измерение на наградата е 15 хил. канадски долара, а подлгасници тази година са Marriage Story на Ноа Баумбах, който отново е с участието на Скарлет Йохансон. Втори подгласник стана спечелилият \"Златна палма\" във Венеция тази година корейски драма-трилър на режисьора Понг Джун Хо - Parasite. Другите големи награди на публиката бяха в категорията за жанров филм, която спечели The Plarform на Галдер Газтелу-Урутия, а при сред документалните награден бе The Cave на сирийския режисьор Ферас Фейяд.", "date": "2019.09.16", "title": "\"Физика на тъгата\" на Теодор Ушев бе отличен на фестивала в Торонто"}
{"url": "https://www.dnevnik.bg/detski_dnevnik/2019/09/16/3963589_novata_uchebna_godina_nad_700_hil_uchenici_novi_izpiti/", "text": "Днес ще бъде открита новата учебна година в цялата страна. По данни на Министерството на образованието и науката учениците са над 700 хил. Тази година първокласниците са около 60 хил., колкото бяха и през миналата година. Издирват се около 44 хил. деца, които са във възраст да ходят на училище, но не го правят. Днес се планира протест пред сградата на министерството, тъй като има предложение  учителите незабавно да търсят по домовете им децата, които не дойдат на училище, а родителите им не се обадят . Според министъра на образованието и науката Красимир Вълчев криза за учители няма да има, но на места бройките няма да бъдат попълнени. От 1 януари  средната им брутна заплата ще стане 1500 лв . Въпреки увеличението на заплатите има сериозен недостиг на учители по някои предмети като математика, химия и физика, тъй като всяка година се пенсионират около 4500 преподаватели. Тази година учителите ще имат  възможност за по-голяма гъвкавост в клас , тъй като им се дава право да разместват темите в учебната програма и да отделят повече време на някоя от тях, ако преценят, че има необходимост. Всички училища, които поискат, ще получат държавно финансиране за електронни дневници. Нови учебни програми ще има за учениците от четвърти и десети клас. На края на учебната година нови изпити за национално външно оценяване ще има след десети клас, когато се завършва първият етап на образованието. Задължителни ще са изпитите по български език и литература и математика (примерни тестове вижте  тук ). Промени ще има и в изпитите след четвърти и седми клас, като учебната година за четвъртокласниците е удължена до 16 юни (още вижте  тук ).", "date": "2019.09.16", "title": "Новата учебна година: Над 700 хил. ученици, нови изпити и недостиг на учители"}
{"url": "https://www.dnevnik.bg/analizi/2019/09/16/3963675_1876_g_nadali_shte_se_nameri_bulgarsko_dete_koeto_da/", "text": "                         По случай първия учебен ден припомняме паметна кореспонденция на журналиста от английския вестник \"Дейли нюз\" Джанюариъс Макгахан, пратен в Османската империя, за да отразява жестокото потушаване на Априлското въстание през 1876 г. През 1880 г. на български език е издадена част от кореспонденцията му в превод на Стефан Стамболов.  \"В Англия, изобщо в Европа, имат твърде грешно понятие за българите. Аз съм слушал и, да си кажа честно, до последно време сам мислех, че те са диваци, не по-цивилизовани от американските индианци. Представете си моето учудване, когато узнах, че и училищата, които са оцелели от пожара, се намират в цветущо положение. Те се издържат от суми по доброволен налог не само без правителствени подбуди, но и въпреки многобройните мъчнотии, правени от властите. еднакво за бедни и богати. И надали ще се намери българско дете, което да не знае да чете и да пише. Изобщо процентът на грамотността в България не е по-малък от тоя в Англия и Франция.\"", "date": "2019.09.16", "title": "\"1876 г. – Надали ще се намери българско дете, което да не знае да чете и пише\""}
{"url": "https://www.dnevnik.bg/sviat/2019/09/16/3963225_beni_sreshtu_bibi_-_generalut_koito_predizvika/", "text": "Израелският премиер Бенямин Нетаняху може да е безспорно доминиращата фигура от много години и това лято да стана  най-дълго управлявалият премиер . В последните месеци обаче два пъти му се случи едно и също. Проучвания преди изборите - и тези през април, и  утрешните  - показаха, че някой може и да го измести. \"Синьо и бяло\" - това са не просто цветовете на израелското знаме, а и името на партия, чийто лидер общественото мнение превърна в основен противник на Нетаняху още преди да е сигурно, че той ще влезе в политиката. Формацията, чието лице е Ганц, според няколко проучвания ще има 32 места, колкото \"Ликуд\" на Нетаняху. Това е сценарият и от изборите през април, когато Нетаняху не успя да състави кабинет и бяха свикани нови. \"Анти-Нетаняху\" Бени Ганц е енигма за мнозина външни наблюдатели, но и за израелци. Германската телевизия А Ер Де обобщава позициите му с думите: опитва да се представи за \"анти-Нетаняху\". Бившият началник на въоръжените сили, днес на 60 години, е новак в политиката. Пристига с гръм и трясък на сцената ѝ през февруари, когато сля малка (създадена миналата година) формация с тази на бившия финансов министър Яир Лапид и заедно създадоха центристката партия с това име (\"Бяло и синьо\" е превод от \"Кахол Лаван\" на иврит. Ганц, който има същото малко име като премиера (но известен като \"Бени\" в Израел, Нетаняху - като \"Биби\"), бе загадка в първия месец след създаването на партията му. След това обеща край на разделенията  \"ляво-дясно\"  в израелската политика в името на по-големи цели, с твърда ръка в сигурността и либерален подход към социални и религиозни въпроси. Още оттогава се позиционира като лицето на сигурността с предизборни клипове, представящи разгром на терористи. По същото време направи паралел между себе си и Ицхак Рабин - премиера, получил Нобелова награда за мир. Сред формулираните за миналите избори цели бяха няколко, които твърди, че са директно насочени срещу управляващия елит - ограничения за броя мандати, които може да има министър-председател (осем години една след друга и общо три мандата), борба с неправомерно използване на коалиционни средства, ангажимент за пълна свобода на печата от политически и икономически зависимости. Друг пример е обещанието да се премахне тайната за препоръките, които полицията отправя към прокуратурата за повдигане на обвинения при разследвания на заели изборни длъжности. Такива има и за Нетаняху и  предстои прокурорът да реши  дали той да бъде обвинен. По въпроси за сигурност също би говорил възможно най-малко (за разлика от премиера), за да не дава твърде много информация на Иран.      \"Центристко светско правителство\" Има и други идеи. Повече образователни инвестиции, възможности за граждански брак и обществен транспорт по време на Шабат (с ограничения, за да се уважава свещеното време, но с мисъл за нуждите на всички граждани) и други. Депутати жени от ултраортодоксалните и друзите - това бяха сред ходовете, с които Ганц заяви на предишните избори желанието си за равен брой мъже и жени в партията. Той има опит, с който да подплати думите си, тъй като по негово време жена за пръв път става генерал-майор. Ганц повтаря някои от ангажиментите си и преди тези избори - като това да създаде \"центристко светско правителство\", обвинява Нетаняху, че твърде много се грижи за интересите на ултраортодоксалните. Арабите са със смесени чувства Арабската общност обаче го посреща хладно - някои избиратели виждат в него олекотена версия на Нетаняху, пише в. \"Аарец\". От една страна, след атаките на Нетаняху срещу нея, за да угоди на крайнодесния сегмент в коалицията, арабите имаха нужда от промяна. От друга, Ганц не говори за \"решението с две държави\", което биха искали палестинците. \"Синьо и бяло\" включва в програмата си сделка с палестинците при условия като признаване на Ерусалим за столица на Израел, оставане на долината на Йордан на израелска територия и отказ от исканията на палестински бежанци да се завърнат и да получат имотите си, загубени със създаването на Израел през 1948 г. и при Шестдневната война през 1967-а.      Освен това, казва той, израелската армия трябва да може да влиза в палестинска територия, ако има информация за подготвяна терористична атака срещу израелци. Разочарование донесе и подкрепата за идеята на Нетаняху да бъде анексирана долината на р. Йордан, изразена предизборно, но го обвини, че я е \"откраднал\" от \"Синьо и бяло\". Иска и по-твърд подход към \"Хамас\". На предизборно събитие преди няколко дни обаче Ганц, цитиран от \"Джерузалем пост\", каза: \"Няма причина да не погледна израелските араби в очите и да не им кажа: Вие сте равни и влиятелни по всеки възможен начин.\" Дни по-рано той раздели мненията с коментар за посещението на американските конгресмени Рашида Тлайд и Илхам Омар, блокирано от Израел - те щели да видят, че Западният бряг е \"второто най-добро място\" за арабите в Близкия изток. \"Синьо и бяло\" отхвърля възможостта Общата листа - арабска политическа формация, да влезе в следваща коалиция по \"дипломатически причини\", но отхвърля и да покани в кабинета си министри \"расисти\" сред евреите. Общата листа пък заяви, че би обмислила да препоръча Ганц за премиер, но едва ли би се присъединила към такава коалиция - би поставила на Ганц условия, които той едва ли би могъл да изпълни. Ицхак Рабин в нови дрехи?  Майката на родения през 1959 г. Ганц, Малка, е от Унгария, оцеляла от Холокоста, баща му Нахум - от Румъния. Влиза в армията на 18 г. и се издига бързо. Командир на батальон на 28, бригаден генерал на 39, генерал-майор на 42. Голяма част от опита му е като парашутист. Сражава се в Първата ливанска война (1982 г.), участва с командна роля в операция \"Соломон\" (завършила с евакуацията на 14 хил. етиопски евреи в Израел за 36 часа заради нестабилността на режима на Менгисту Хайле Мариам), южноливанския конфликт (1985-2000 г.), Втората интифада. Според \"Ню Йорк таймс\" той е известен с още нещо. Сам излага грешките си и през годините се свени да каже след обърквания по време на военни операции: \"Провалих се.\" Оглавява Израелските сили за отбрана през 2011 г. и \"Джерузалем пост\" цитира Нетаняху (тогава също премиер) с похвали за \"отличния\" и \"опитен\" кадър. Всъщност той заема поста, след като вече е пенсиониран - поради липса на консенсусен кандидат. Макар за \"Ню Йорк таймс\" сравнението с Рабин да е дръзко, А Ер Де отбелязва, че тъкмо това е начинът, по който го описват привържениците му. \"И Рабин бе ръководител на армията. И той бе понякога малко скован на сцените и пред камерите. Рабин обаче стана премиер.\"", "date": "2019.09.16", "title": "Бени срещу Биби - генералът, който предизвика Нетаняху"}
{"url": "https://www.dnevnik.bg/sviat/2019/09/16/3959845_erdogan_se_nadiava_na_blagosloviiata_na_putin_i_rohani/", "text": "Президентът на Турция яде ванилов и шоколадов сладолед с президента на Русия, докато двамата си говорят за Сирия, а там при въздушни удари умират десетки всеки ден. Такива коментари се появиха за снимката, обиколила социалните мрежи, от посещението на държавния глава Реджеп Тайип Ердоган в Москва в края на август. \"Сладоледът бе единственото, което Ердоган получи безплатно в Москва\",  написа  обаче тогава експертът по руската близкоизточна политика Максим Сучков. \"За всичко останало трябваше или да плати, или да преговаря, или да отстъпи.\" Ердоган има най-много за губене на днешната среща с колегите в Русия и Иран, Владимир Путин и Хасан Рохани. От съдбата на Идлиб, за която тримата ще си говорят в Анкара, зависи сигурността на Турция, но потенциално и една от най-големите хуманитарни катастрофи, бежанците от която може да се придвижат на север, към турската граница. За турския президент, който иска да изпрати милион сирийци във все още спорна \"обезопасена зона\" в Северна Сирия,  заплахите да бъдат пуснати бежанци в Европа може  да се окажат не средство за шантаж, а необходимост. Защо е важен разговорът за Идлиб и какво може да постигне? \"Войната приключи\"... или не съвсем  Лидерите на Турция, Иран и Русия се срещат от есента на 2017 г. в опит да преговарят сами (без посредничеството на ООН и преговорите в Женева и без роля за САЩ). Това бе и причината да се свика \"народен конгрес\" за Сирия в Сочи в началото на миналата година, който на теория трябваше да подпомогне усилията за мир на ООН и  да ускори работата по нова конституция . Преди няколко дни руският външен министър Сергей Лавров заяви, че \"войната в Сирия наистина приключи\". За руския в. \"Труд\" той каза, че страната се връща към мирния живот и само територии като Идлиб и източния бряг на Ефрат остават извън контрола на сирийския режим. Думите на Лавров показаха, че според него международната общност вече трябва да мисли по-скоро за конституционната комисия на ООН в името на \"диалога между правителството и опозицията\", който \"за пръв път\" да се води пряко. (Опит за такива преговори можеше да има миналата година в Женева.) Това е руската позиция - подобна на сирийската, според която единствено места като Идлиб, гнезда на съпротива, делят режима на Башар ал Асад от победа във продължаващата осем години и половина война. Не всички я споделят. В Идлиб, последната голяма сирийска провинция, която не е под контрола на Асад, има над 3 млн. души. Много от тях са  разселени от други части на Сирия, отвоювани от режима  и сражаващите се на негова страна милиции, ирански и руски сили. Кампанията срещу провинцията, доминирана от радикалните ислямисти \"Хайят Тахрир аш Шам\" (чийто гръбнак е бившият клон на \"Ал Кайда\" в Сирия и срещу която САЩ също подхванаха кампания наскоро) и с някои успехи на умерени опозиционни групировки, се очакваше да достигне кулминацията си през 2017 г. Това не се случи, след като Русия, Турция и Иран (трите държави, повели Процеса от Астана и нарекли се \"гаранти\" на мира в Сирия), договориха създаване на \"деескалационна зона\" в Идлиб с 12 турски наблюдателни пункта. Тя не се спазваше и се наложи Русия и Турция да опаковат част от нея с ново име - \"демилитаризирана\". В новата буферна зона Турция и Русия имат спорове дали силите, сражаващи се срещу Асад, трябва всички да се считат за терористични организации (за Анкара, подкрепяща някои от тях, отговорът е \"не\", за Русия - \"да\"). Нападение срещу турски  конвой , превозващ помощи за опозиционери в района това лято, не доведе до ескалация на напрежението, въпреки че сирийски сили са обградили част от наблюдателните пунктове, но подтикна президента да заяви отново: \"Идлиб е подложен на изтребление.\" Кампанията на Асад за отвоюване на Идлиб обаче продължи през април, с по-голяма руска и по-малка иранска помощ. Различни оценки говорят за стотици или над хиляда цивилни жертви в провинция Идлиб оттогава насетне,  с известни успехи за режима . Сирийски медии твърдят, че отворен от тях \"хуманитарен коридор\" за изтегляне на цивилни от Идлиб не се използва, защото е блокиран от джихадисти, но тази информация не се потвърждава. В световни и близкоизточни медии се появяват информации, че много от намиращите се в Идлиб се насочват или може да се насочат към турската граница. За радио \"Гласът на Америка\" проф. Месут Джашън от университета \"Йедитепе\" в Истанбул обяснява, че близо половин милион души може да се намират в райони на не повече от 10 км от турската граница. В този дух е и оценката на ООН - вътрешно разселени в Идлиб от април насам са около 500 хил. души, а много от тях са се придвижили към границата. Какво ще постигне Турция Така проблем, който вече няколко години притеснява всички наблюдаващи конфликта, почука на вратата на Ердоган в момент, когато той се опитва да се справи с  масови антисирийски настроения в Турция  (приютила над 3.6 млн. сирийци). Основна нужда за Анкара е да върне част от тях - едни в бъдещата \"обезопасена зона\" под фактически неин контрол в район от общата граница западно от река Ефрат. Други - по северозападната граница на Сирия, тази с турската провинция Хатай. Докато в първия случай е важна и подкрепата на САЩ, които имат присъствие в региона (като подкрепящи водената от кюрди коалиция срещу \"Ислямска държава\"), за подобно действие в Идлиб ще трябва зелена светлина от Техеран и Москва. То е нужно и за зоната край Ефрат и на теория Путин приветства такова решение - наскоро заяви, че подобна мярка би помогнала за целта сирийците да се върнат в родината си. \"Малка е надеждата, че срещата ще доведе до сделка, която би позволила на Ердоган да задържи град Идлиб и северната част от провинцията, за да заселва там\" сирийци,  смята  Атила Йешилада от \"Глобал сорс партнърс\". Според него обаче би било \"грешка\" да се сметне, че Турция е победена в Идлиб и ще се изтегли. Тогава за Ердоган остава рискът за разрив с Русия, за да бъде защитен Идлиб на всяка цена.      За  \"Синхуа\"  обаче генералът от запаса  Халдун Солмазтюрк , който през последните години се занимава с геополитически анализи, твърди, че Рохани и Путин поне ще благословят \"обезопасената зона\" и така ще помогнат на Ердоган да не изглежда като губещ. Остават въпросителните и за турските действия в \"обезопасената зона\" в северозападната част от страната под турски контрол. През нея турската армия навлезе по-рано този месец в Сирия за съвместни патрули със САЩ в зоната. Вашингтон и Анкара обаче не са постигнали съгласие колко дълбоко да навлезе зоната в сирийска територия (не повече от 15 км - според САЩ и 30-40 км - според Турция). Освен това Турция заклеймява присъствието в близост до нея на кюрдски бойци, които тя смята за сирийско разклонение на ПКК, но са съюзници на САЩ в коалицията срещу \"Ислямска държава\". \"Изглежда, съюзникът ни търси обезопасена зона за терористи\", каза наскоро Ердоган. Когато обаче Турция се обърна към Европа със заплаха, че може пак да \"отвори портите\" си за бежанци, тя не просто припомни за нуждата от още средства за справяне с потока към границата си; тя поиска и подкрепа за зоната. Само няколко дни по-късно Ердоган заяви: \"Ако няма обезопасена зона, не може да се справим.\" Различни пътища, един губещ За \"Джерузалем пост\" Сет Францман  пише , че Иран, Турция и Русия имат \"една обща цел\" в Сирия: \"Изгонете американците. Не споделят много други неща.\" Той смята, че трите страни всъщност нямат еднакъв интерес към конкретни региони на Сирия. Докато Русия подкрепя Сирия на север в офанзивата в Идлиб и Турция има интерес да работи с нея, за да предотврати ескалация, за Иран влиянието в южната част на страната е по-важно. В този смисъл срещата няма да постигне твърде много. За Русия пък е важно да си осигури достъп до пътни възли, които свързват Алепо с Латакия и Хама, до края на годината, за да подпомогнат търговията от и до Дамаск,  пише  изданието The Arab Weekly. Други  смятат , че Путин би предпочел да види в действие модел на Алепо - силите на Асад настъпват и изкореняват опозиционните групи. В случая обаче т.нар. евакуации на цивилни, извършвани от режима при предишни настъпления, няма как да се повторят другаде - досега всички бяха \"евакуирани\" от Идлиб в други провинции. На теория Турция е на различни позиции в сирийската война с Русия и Иран, на практика Путин и Ердоган понякога съгласуват действията си. Критиката към тях обаче често е именно, че работят основно за поддържане на статуквото в Сирия. Междувременно Максим Сучков описва така статуквото, за което те може да работят днес: \"Продължаващият напредък на сирийската армия в района, може би с по-малко смъртоносни атаки срещу собствените военни постове на Турция.\"      Въщност от действията на Русия, Иран и Турция, независимо дали работят в унисон или в конфликт, винаги има един губещ - жителите на Сирия. Вторият може да стане Европа, която остана разделена от последиците от конфликта, въпреки че прие сравнително малък (на фона на съседните на Сирия държавни) брой бежанци от страната. Причината е, че онези сирийци, които вече са в Турция, гледат отново към Европа, откакто започна кампанията срещу нерегистрираните в Истанбул. Турски и международни служители на организации, занимаващи се с бежански въпроси, съобщиха, че се е увеличил броят бежанци и мигранти, опитали да достигнат Гърция по море. В зависимост как се развият срещата в Анкара, битката за Идлиб и ситуацията на сирийците в Турция, Европа, която така и не стана важен актьор в сирийския конфликт и често отсъства от опитите за решение, отново да прояви интерес.", "date": "2019.09.16", "title": "Ердоган се надява на благословията на Путин и Рохани за Сирия"}
{"url": "https://www.dnevnik.bg/evropa/2019/09/16/3961830_buria_na_horizonta_-_testut_na_komisiiata_fon_der/", "text": "Малко след като  представи екипа си , бъдещият председател на Европейската комисия Урсула фон дер Лайен се втурва към следващото голямо предизвикателство – да убеди Европейския парламент да я подкрепи. Във вторник следобед миналата седмица тя проведе няколко часа срещи с лидерите на основните политически групи в европарламента, от чиято подкрепа нейните кандидати ще се нуждаят, за да станат еврокомисари, пише \"Политико\". А сред тях има и такива, за които вече се каза, че може да срещнат проблеми. Фон дер Лайен разговаря с Манфред Вебер от консервативната Европейска народна партия, Ираче Гарсия от Прогресивния алианс на социалистите и демократите и Дачиан Чолош от либералната група \"Обнови Европа\". \"Имената и портфолиата са различни от преди, някои са лесни, но други са малко объркващи\", коментира служител от Социалисти и демократи, запознат със срещата. \"Приоритетът за нас сега е да видим дали всички важни политически области се покриват и че отговорностите са ясни\", допълни той. По време на пресконференция по-рано през деня Фон дер Лайен представи своя екип, балансиран по отношение на половете, с трима изпълнителни зам.-председатели, петима зам.-председатели и 18 комисари със  звучащи внушително ресори  като \"демокрация и демография\" и \"икономика, която работи за хората\". Всички те ще се явят на парламентарни изслушвания и евродепутатите могат (и са го правили в миналото) да отхвърлят кандидати. Макар точният график на изслушванията да се очаква да бъде завършен тази седмица, вече се знае, че те ще започнат на 30 септември, а крайният вот за целия екип ще бъде на пленарно заседание през октомври. Евродепутатите освен това ще изпратят писмени въпроси на комисарите, преди да ги препитат лично. Преди всичко това обаче комисията на Европейския парламент по правни въпроси трябва да декларира, че нито един от кандидатите не е в потенциален конфликт на интереси. Според правилата на европарламента той оценява кандидатите за комисари според тяхната обща компетентност, европейска ангажираност и лична независимост. Трябва да се оценят познанията по съответното портфолио и уменията за комуникация. За одобрението на кандидатите е необходимо мнозинство от най-малко две трети сред най-влиятелните евродепутати – т.нар. координатори на политическите групи във всяка комисия. Това значи, че номинираните ще се нуждаят от подкрепата на повече политически групи, отколкото самата Фон дер Лайен успя да си осигури при избирането й  през юли . Ако координаторите не успеят да постигнат мнозинство от най-малко две трети от членовете на комисията, за да бъде одобрен кандидатът, се казва в правилата, той ще трябва да отговори на допълнителни въпроси в писмена форма или може отново да се яви пред комисията. Ако дори и тогава няма мнозинство от две трети, технически ще е достатъчно обикновено мнозинство при гласуване в цялата комисия, за да бъде одобрен кандидатът. Добри и лоши Комисията на Фон дер Лайен получи похвали заради фокуса й върху баланса на половете и екологичните теми. Но предизвика объркване и гняв, особено  заради титлата , дадена на Маргаритис Схинас от Гърция – комисар за \"защита на европейския начин на живот\". Има притеснения и заради някои спорни имена в новия екип. Например Ласло Трочани, унгарския кандидат, на когото бе даден ресорът политика на съседство и разширяване. Той не е член на управляващата партия \"Фидес\", но се смята за лоялен на премиера Виктор Орбан и бе правосъден министър, когато критици твърдяха, че правителството опитва да подкопае разделението на властите. Друго спорно име  е Рована Плумб, румънският кандидат за еврокомисар по транспорта, която се смята за близка до Ливиу Драгня, бившия лидер на управляващата Социалдемократическа партия,  вкаран в затвора през май  за подстрекаване на други към злоупотреба със служебно положение. В понеделник миналата седмица румънската делегация на \"Обнови Европа\" заяви, че ще гласува против Плумб. \"Тя има анти-ЕС позиции и бе поддръжник на Ливиу Драгня\", коментира служител от групата. Януш Войчеховски, полският кандидат за ресор селско стопанство, е друго име, което тревожи европарламента. Член на управляващата партия \"Право и справедливост\", която многократно е влизала в сблъсъци с евроинституциите, Войчеховски е разследван от ОЛАФ за нередности при възстановяването на транспортни разходи, когато бе евродепутат между 2004 и 2014 г. Следва Силви Гулар, номинирана за комисар по вътрешен пазар; промишлена политика и единен цифров пазар, както и новосъздадения Генерален директорат по индустрия в областта на отбраната и Космоса. Тя бе разпитана от френската полиция в рамките на разследване за злоупотреба с еврофондове от бившата й партия. А белгийски медии съобщиха, че вицепремиерът Дидие Рейндерс, предложен за еврокомисар по правосъдието, е разследван за корупция. Други критики бяха директно насочени към работата в миналото на отделни кандидати. Маркус Вебер, говорител на ЕНП в комисията по икономически и валутни въпроси в ЕП, подчерта, че бившият италиански премиер Паоло Джентилони, който бе номиниран за еврокомисар по икономиката, \"не успя да изкара италианската икономика от стагнация\", което по думите му не вдъхва много доверие, че Джентилони ще се справи по-добре като комисар за икономиката.", "date": "2019.09.16", "title": "Буря на хоризонта - тестът на комисията \"Фон дер Лайен\" в европарламента"}
{"url": "https://www.dnevnik.bg/sviat/2019/09/16/3963701_cenata_na_petrola_skochi_rekordno_zaradi_atakata_v/", "text": "Цените на петрола отбелязаха най-големия скок в историята си от 60 до почти 72 долара за барел, след като вчерашната атака срещу две съоръжения в Саудитска Арабия свиха с 5% глобалните доставки. Междувременно американският президент Доналд Тръмп за пръв път намекна за възможен военен отговор срещу Иран - САЩ обвиняват ислямската република за нападението, но очакват Саудитска Арабия да заяви кой стои зад него. Подобно повишаване на фючърсите за сорта брент - с почти 12 долара - за по-малко от ден, в секундите след отварянето на пазара в Лондон не е имало, откакто те се използват. По-късно скокът от 20% леко спадна и цената бе 68 долара. Вчера Саудитска Арабия обяви, че  ще свие производството с 5.7 млн. барела дневно  (почти половината) заради атака, за която поеха отговорност шиитските бунтовници хути. \"Блумбърг\" нарича случващото се най-лошото смущение за петролните доставки в историята - по-голямо от това при Иранската революция през 1979 г. или при инвазията на Саддам Хюсеин срещу Кувейт, заличило доставки от нападнатата държава и от Ирак. Макар Саудитска Арабия да обяви, че бързо ще възстанови част от подаването, данните от различни източници в \"Ройтерс\" за това колко ще продължи сривът се разминават - от няколко дни до седмица. Данни на \"Уолстрийт джърнъл\"  сочат , че близо една трета от срива в добива (т.е. около 1.9 млн. барела) може да бъдат възстановени още тази вечер. Междувременно Тръмп написа в \"Туитър\", че САЩ имат \"причини да вярват\", че знаят кой е виновникът, но ще изчакат да чуят саудитската оценка и \"при какви условия продължаваме\". Тръмп междувременно заяви, че е разрешил петрол от стратегическия резерв на САЩ да бъде използван, \"ако е необходимо\", за да запълни дупката в предлагането, причинена от атаката. \"МНОГО ПЕТРОЛ\", написа той в \"Туитър\".", "date": "2019.09.16", "title": "Цената на петрола скочи рекордно след атаката в Саудитска Арабия"}
{"url": "https://www.dnevnik.bg/sport/2019/09/16/3963703_voleibolistite_navlizat_v_dulbokite_vodi_na/", "text": "Националният отбор по волейбол се насочва към големите си изпитания на европейското първенство. Българските състезатели започнаха много добре и изпълниха желания план с  три победи срещу Гърция, Румъния и Португалия . След ден почивка идва ред на по-трудните мачове. Тази вечер националите се изправят срещу домакина Франция, като мачът е от 21.30 часа и ще се предава по БНТ3. Дотук в групата изненади няма, като България, \"петлите\" и Италия взеха по три победи, без да изгубят точки. В следващите дни трите отбора ще определят кой на кое място ще завърши. Целта е България да заеме едно от първите две места, за да може в осминафиналите да избегне основните съперници от група С - Русия и Словения (които сега водят убедително в групата си). За да се надява да го направи, воденият от Силвано Пранди отбор ще трябва задължително да победи поне в единия от следващите два мача. Последният мач на българите в групата е във вторник срещу Италия от 20.30 ч.", "date": "2019.09.16", "title": "Волейболистите навлизат в дълбоките води на европейското"}
{"url": "https://www.dnevnik.bg/bulgaria/2019/09/16/3963700_asociaciia_nastoia_shefut_na_bnr_da_bude_izslushan/", "text": "Асоциацията на европейските журналисти – България (АЕЖ), настоява изслушването на генералния директор на държавното радио Светослав Костов от Съвета за електронни медии (СЕМ) да бъде прозрачно, публично и предавано на живо. Това обяви тази сутрин асоциацията на фона на очакваното в 14 ч. изслушване на директора. В петък организацията призова редица институции да вземат отношение по случая, тъй като обществото има правото да знае кой и защо взе решение за  безпрецедентното прекъсване  на излъчването на програма \"Хоризонт\". По-късно същия ден прокуратурата обяви, че започва съвместна проверка с ДАНС, тъй като става дума за въпрос, засягащ националната сигурност. Съветът за електронни медии е органът, който има правомощия да осъществява надзор над БНР в качеството му на обществен доставчик на медийни услуги, се посочва в позицията на АЕЖ. Обществото има право да чуе както обясненията на Костов за прекъсването на излъчването на програма \"Хоризонт\", така и за отмененото сваляне от ефир и отнемането на ресор \"Правосъдие\" от известната журналистка Силвия Великова. В не по-малка степен е важно да бъдат чути и въпросите, които ще зададат членовете на СЕМ, които само преди няколко месеца избраха Костов за поста генерален директор, се посочва в позицията на организацията. В последните дни редица представители на други институции бяха далеч по-активни от СЕМ по отношение на кризата в радиото. Оказа се дори, че премиерът Бойко Борисов не подозира, че именно този орган избира генералния директор на БНР, а смята, че това прави парламентът, допълва асоциацията. Според нея със сигурност с подобно впечатление са останали и други хора и това в голяма степен се дължи на пасивността на СЕМ в настоящия състав. Организацията обръща внимание на премиера, че решаването на подобни медийни казуси посредством лични обаждания от негова страна не подхожда на държава, в която институциите работят. \"Вместо той да се занимава с това, би трябвало СЕМ да си свърши работата, а за да е ефективен съветът, е много важно какви хора изпращат в него Народното събрание и президентската институция\", се посочва в позицията. Припомняме, че според закона членовете на съвета трябва да се ползват с висок професионален и обществен авторитет, а не да бъдат просто верни на управляващата партия, се допълва в позицията.", "date": "2019.09.16", "title": "Асоциация настоя шефът на БНР да бъде изслушан публично"}
{"url": "https://www.dnevnik.bg/evropa/2019/09/16/3963705_finansovite_ministri_na_es_obsudiha_danuchni_merki_za/", "text": "Финансовите министри на страните от ЕС обсъдиха данъчното облагане в областта на енергетиката като част от общите усилия за борба с климатичните промени по време на неформална среща във финландската столица Хелзинки, предаде ДПА. \"Енергийните данъци може да допринесат за постигането на нашите климатични и енергийни цели\", заяви на пресконференция след преговорите финландският финансов министър Мика Линтиля, чиято страна е ротационен председател на Съвета на ЕС. Той добави, че някои министри са подчертали, че енергийните данъци \"не са единственият начин\" за борба с климатичните промени. Финландия  обяви борбата с промените в климата  за важна цел по време на шестмесечното си председателство и се бори ЕС да поеме водеща роля в климатичната политика, като поеме ангажимент за постигане на въглеродна неутралност до 2050 година. Заместник-председателят на еврокомисията Валдис Домбровскис заяви пред медиите, че преразглеждането на директивата за енергийните данъци, приета през 2003 г., ще бъде част от програмата на новата Европейска комисия. Необходимо е тя да бъде актуализирана, подчерта той. По време на срещата на министрите са обсъждани данък върху авиокомпаниите, подобряване на енергийната ефективност и популяризиране на използването на възобновяеми енергийни източници, добави Домбровскис. ", "date": "2019.09.16", "title": "Финансовите министри на ЕС обсъдиха данъчни мерки за борба с климатичните промени"}
{"url": "https://www.dnevnik.bg/evropa/2019/09/16/3963713_sus_seriia_ot_referendumi_salvini_iska_da_osueti/", "text": "Италианската крайнодясна партия \"Лига\" ще предизвика серия от референдуми, за да осуети реформите на новото правителство, заяви вчера партийният лидер Матео Салвини, цитиран от \"Ройтерс\". Салвини каза, че бившите му коалиционни партньори от Движение \"Пет звезди\" са предатели. Правителството на \"Лига\" и Движение \"Пет звезди\" 14 месеца управлява Италия,  преди Салвини да се оттегли  от коалицията миналия месец. Движение \"Пет звезди\"  формира ново коалиционно правителство  с бившите си противници от лявоцентристката Демократическа партия, а  Салвини стана част  от опозицията. \"Ще се изправим срещу тези предатели, които са се затворили в кабинетите си. През идните месеци ще има правителство на народа\", каза Салвини на митинг в малкия град Понтида в региона на Ломбардия. Лидерът на \"Лига\" обеща с референдуми да попречи на приемането на законопроекти на новото правителство. За произвеждане на референдум в Италия са необходими подписите на 500 хил. граждани. Салвини се закани, че ако новото правителство посегне на приетото по инициатива на \"Лига\" законодателство по въпросите на имиграцията, \"няма да съберем 500 хил., а пет милиона подписа, за да защитим свещените граници на страната ни\". Салвини призова по-рано за демонстрация в Рим на 19 октомври, която да се превърне в \"празник за националната гордост\", припомня ДПА. ", "date": "2019.09.16", "title": "Със серия от референдуми Салвини иска да осуети реформите на новото правителство"}
{"url": "https://www.dnevnik.bg/sport/2019/09/16/3963709_hubchev_ima_pritesneniia_predi_sgustiavaneto_na/", "text": "Треньорът на \"Левски\" Петър Хубчев остана доволен от  победата с 3:0 срещу \"Черно море\" . Той обаче призна, че има притеснения преди предстоящото сгъстяване на календара. \"В никакъв случай не сме пестили сили. Ние не можем да пестим сили. При 3:0 ако тръгна да казвам какво не ми е харесало, хората ще си кажат: \"Този пък какво иска, на какъв се прави?\" Предпочитам и това нещо да коментирам пред отбора\", каза Хубчев пред \"Диема спорт\". \"Винаги може да е по-добре. Една победа с 3:0 винаги може да бъде 4:0. Не сме перфектни, знаем го много добре. Това, което първо и най-много ме интересуваше, беше да вкараме духа в съблекалнята\", продължи той. \"Чисто физически гарантирам, че сме готови. Мен ме притеснява друго нещо, тъй като идва сгъстеният цикъл от мачове, но пак ще го запазя за себе си\", добави Хубчев. След девет кръга \"Левски\" е втори, като изостава с точка от \"Лудогорец\".", "date": "2019.09.16", "title": "Хубчев има притеснения преди сгъстяването на календара в Първа лига"}
{"url": "https://www.dnevnik.bg/na_put/2019/09/16/3962345_region_v_jujna_italiia_predlaga_25_hil_evro_za_da/", "text": "Само който не е пътувал до Южна Италия, само той не знае колко силно е понякога желанието да се заселиш из дивата красота и вкусотия на този район. В една от областите му се открива възможност човек не просто да се възползва от гостоприемството му, но дори да получи общо над 25 хил. евро, за да се засели трайно там, разказва \"Гардиън\". Президентът на регион Молизе е измислил хитър начин да привлече свеж приток от новозаселници в селата, където населението е намаляло драстично. Той предлага на всеки нов жител по 700 евро месечно за срок от три години. Но, разбира се, има и уловка. Селището, в което решат да се настанят новозаселниците, не трябва да надвишава 2000 жители и всеки новодошъл трябва да има план за започване на бизнес. \"Ако предлагахме финансиране, това щеше да е просто поредният благотворителен жест\", коментира президентът на Молизе Донато Тома пред изданието и допълва, че идеята е да направят нещо повече: \"Искахме хората да инвестират тук. Могат да започнат всякакъв вид активност: хлебопекарна, магазин, ресторант, всичко. Това е начин да вдъхнем живот в градовете ни и в същото време да увеличим населението.\" Тома обявява също, че всеки град с население под 2000 жители ще получи 10 хил. евро за изграждане на инфраструктура и реклама на културната дейност там. \"Не става въпрос само за увеличение на населението. Хората се нуждаят и от инфраструктура и причина да останат, в противен случай след няколко години ще се озовем отново там, откъдето започнахме\", казва той. По данни на италианския Национален статистически институт Молизе с неговото население от 305 хил. души е сред регионите, загубили най-голям брой от жителите си през последните години. Над 9000 са напуснали региона от 2014 г. насам. През 2018 г. над 2800 души са починали или са се преместили в друга област, което е с близо 1000 повече от предходната година. В девет от градовете му няма регистрирано нито едно раждане. За първи път от 90 години броят на италианските граждани, които живеят в Италия, е спаднал до 55 милиона по данни на Istat. В периода между 2014 и 2018 г. броят на италианските жители в страната е намалял с 677 хиляди. Два са основните фактори за спада, смятат експертите. Единият е слабата раждаемост, достигнала най-ниските си нива от обединението на Италия насам, а другият - засилването на емиграцията сред младите в други европейски държави в търсене на възможности за работа. Близо 157 хил. души са напуснали страната през 2018 г., сочат данните на института. Италия е единствената голяма европейска икономика, чието население се очаква да спадне още през следващите пет години, се казва и в доклад на ООН. Тя се нарежда на второ място след Япония по брой застаряващо население. На всеки 100 млади души се падат средно по 168,7 на възраст над 65 години. В опит да реанимират тези запустели градове някои кметове като този в Сутера в провинцията Калтанисета в Сицилия отвориха вратите на обезлюдените си къщи за търсещите подслон бежанци, които пресичат Средиземно море от Либия. Други като Самбука, решени да направят каквото е необходимо, за да оцелеят, възприеха стратегия, която стана модерна в южните региони - практически раздават изоставените домове на всеки, който желае да се засели там, на символичната цена от само едно евро.", "date": "2019.09.16", "title": "Регион в Южна Италия предлага 25 хил. евро, за да заживееш там"}
{"url": "https://www.dnevnik.bg/detski_dnevnik/2019/09/16/3963819_ocenkite_ne_opredeliat_kolko_ste_cenni_bezcenni_moi/", "text": "Мили хлапета, мои летни нещотърсачи, мои летни ветерани от битките срещу комарите, мои безстрашни гмуркачи под одеялото и несравними таланти в планинското мрънкане, вие, които умеете да извлечете повече радост от един резен диня, отколкото може да се изпере, не слушайте онези, които ви казват, че с петнайсти септември трябва да станете други. Не слушайте гласа, който ви нашепва, че оценките определят колко сте ценни, безценни мои, дори никога да не се научите да прескачате коза и да смятате с косинуси, нито вярвайте, че е много ужасно да подскажеш на приятеля си, и че единицата за подсказване е по-лоша от двойката, защото в училище си важат същите закони на честта - да защитиш приятел, да помогнеш на слабия, да не се поддаваш на заплахи; бъдете по-ларж със себе си и приемете, че е нормално някои неща да са ви по-интересни от други; но и бъдете ларж с учителите, чиито часове са ви скучни, блейте кротко, без да вдигате шум; а някъде между всичко, което имате да научите, нещотърсачи такива, ще откриете нещо, което ще ви се стори безценно, като вързана на конец стара макара или парче бляскава панделка от коледен подарък; може да са джунглите в Южна Америка или щитът на Персей, надбягванията с колесници или парещите медузи, които само си въобразявате, че сте пипнали, признайте си. Ако намерите такова нещо, което ви е интересно, не се колебайте да научите за него повече от останалите, повече от учителя, не се бойте да спорите в час, когато знаете, че сте прави (и не, няма да сте зубрачи, а истински бойци, защото тъкмо те държат на истината). Не оставяйте да ви сплашат, не забравяйте, че сте силни, особено когато сте заедно - и внимавайте много как използвате тази сила. Не я изпробвайте върху дете от класа, това не е достойно и няма да ви прилича. Обединете се, за да не ви отвземат от междучасията и да не ви пробутват стари кифлички в лавката, обединете се, за да спрете големите, ако ви тормозят - тия работи не са само за книгите, и вашата класна стая може да е хвърчаща, ще видите. И не четете до края чуждите поучения (като това), защото междучасието ще свърши, а всяко междучасие си е една малка, прекрасна ваканция. Айде, на добър час.", "date": "2019.09.16", "title": "Оценките не определят колко сте ценни, безценни мои"}
{"url": "https://www.dnevnik.bg/bulgaria/2019/09/16/3963829_zapochvat_proverki_za_govoreneto_pod_telefon_zad/", "text": "Засилен контрол за използването на телефони от водачите ще се извършва от служителите на Пътна полиция от днес до 22 септември, съобщиха от пресцентъра на МВР. Това става в рамките на поредната операция по линия на Европейската мрежа на службите на Пътна полиция (TISPOL), която ще обхване всички страни от Стария континент. Целта на операцията е да се припомнят още веднъж последствията от пренебрегването на забраната за използване на мобилни устройства. По време на шофиране те силно разконцентрират водача, което може да се окаже фатално, се казва в съобщението на МВР. Припомня се също, че според Закона за движение по пътищата на водачите е забранено да използват мобилни телефони по време на движение освен чрез устройство, позволяващо това да става без участието на ръцете. Санкцията за нарушителите е глоба от 50 лева и отнемане на 6 контролни точки. В същото време министърът на транспорта, информационните технологии и съобщенията Росен Желязков разпореди инспекторите на \"Автомобилна администрация\" съвместно с МВР да започват проверки на автобусите, превозващи деца и ученици. Те ще продължат до 27 септември. Реално още от 1 септември от ИА \"Автомобилна администрация\" проверяват документите на фирмите, извършващи такива превози.", "date": "2019.09.16", "title": "Започват проверки за говоренето по телефон зад волана и на училищните автобуси"}
{"url": "https://www.dnevnik.bg/gradska_sreda/2019/09/16/3963812_zam-kmetut_doncho_barbalov_razshirenieto_na_bul_todor/", "text": "Разширението на бул. \"Тодор Каблешков\" ще е от най-сериозните предстоящи проекти на Столичната община, заяви зам.-кметът по транспорта Дончо Барбалов пред БНТ. Планира се изграждането на изцяло ново, южно, платно и така движението ще е в две ленти във всяка посока. В средата на булеварда ще се прокара и трамвайно трасе. Реконструкцията на булеварда в участъка между бул. \"България\" и ул. \"Луи Айер\" с дължина 975 м е с прогнозна стойност 10 млн. лв. По съществуващото и сега северно платно е предвидено изграждането на велоалея и преасфалтиране. Проектът включва още канализация, отводняване и водоснабдяване, улично осветление и електроснабдителна мрежа, съобщи \"Капитал\".  Зам.-кметът Барбалов заяви, че се предвижда и цялостна реконструкция на бул.\"Първа българска армия\", както и изграждането на Източната тангента. Ремонтът на бул. \"Линкълн\" в жк \"Овча купел\", който е дълъг 4 км, продължава и ще приключи в началото на октомври, обяви Барбалов. \"На участъка от булеварда, който е (от Околовръстното) до кръстовището с бул. \"Монтевидео\", дейностите вече са приключили. Остава да се изгради платното до новоизграждащата се станция на метрото. В началото на октомври ще приключи ремонтът\", обеща зам.-кметът. До края на седмицата той очаква пускането на движението и по ул. \"Каменоделска\", където вече се тества новото трамвайно трасе с дължина 3.2 км. Асфалтирането на бул. \"Искърско шосе\" в район \"Дружба\" също е пред завършване, каза той, като отбеляза, че там ще има и велоалея.", "date": "2019.09.16", "title": "Зам.-кметът Дончо Барбалов: Разширението на бул. \"Тодор Каблешков\" ще включва и трамвай"}
{"url": "https://www.dnevnik.bg/sviat/2019/09/16/3963770_kato_11_septemvri_za_petrola_-_100_za_barel_otnovo_e/", "text": "След очакваното  поскъпване от над 10 долара за барел  днес цената на петрола може да се вдигне до 100 за барел, ако Саудитска Арабия не успее да поднови доставките, загубени заради атаките в края на седмицата. Това казват търговци и анализатори, цитирани от  \"Ройтерс\",  след атаката с дронове, заради които Рияд сви добива близо наполовина и предлагането на петрол в света намаля с около 5 на сто. По обяд барел от сорта брент се търгува за 65.83 долара за барел, което е с близо 10% над цената на затваряне от предходната сесия. \"В петролната вселена тази атака може би е еквивалент на 11 септември\", казва Тилак Доши от консултантската компания \"Мюз енд Стансил\". Той отбелязва, че Абкайк, едно от засегнатите съоръжения, е най-важното за производство и преработка на петрол в света. \"Това поставя войните с посредници на Иран в региона в центъра на притесненията за сигурността на Близкия изток.\" Два дни след нападението йеменските бунтовници хути, които поеха отговорност, обещаха нови атаки срещу саудитска инфраструктура и обявиха, че петролният мастодонт \"Сауди Арамко\" си остава тяхна мишена. Това не е първата, извършена от тях, но досега не бяха причинявани подобни щети на петролната индустрия. Според Съединените щати обаче зад нападението стои Иран. Такава цена би била далеч от пика от над 145 долара за барел през 2008 г. в месеците преди началото на кризата или около и над 100 долара, колкото бе цената на суровия брент в началото на Арабската пролет до втората половина на 2014 г. Тя обаче би последвала няколко години на спад (на моменти под 40 долара за барел, а в последно време - около 60 долара), силно засегнал бюджетите на страните производителки. Въпрос на седмици Саудитските власти, свили производството наполовина (което представлява  5% от световното предлагане ), допуснаха възстановяването му до края на седмицата. Източници на \"Ройтерс\" от бранша обаче смятат, че процесът може да отнеме \"седмици\", по-късно други събеседници на агенцията допуснаха, че пълното възстановяване може да отнеме дори месеци. Фючърсите върху сорта брент LCOc1 може да поскъпнат с 15-20 долара за барел, ако проблемът с доставките продължи 7 дни, а цената може да стане трицифрена, ако продължи така да се покачва 30 дни, смята Боб Макнали от консултантската компания \"Рапидан енерджи\". На същото мнение е и Грег Нюман от \"Оникс комодитис\". Според Айхам Камел от \"Юрейжа груп\" мащабът на атаката може да навреди и на плановете на \"Сауди Арамко\" да излезе на борсата заради \"нарастващите рискове за сигурността и потенциалното въздействие върху оценката ѝ\". Първичното предлагане на \"Арамко\", компанията, произвеждаща най-много петрол в света, се отлагаше с месеци и е важна част от икономическите реформи, обещани от престолонаследника Мохамед бин Салман. Според Джон Дрискол от \"Джей Ти Ди Енерджи\" от пазара се премахва количество, разно на близо \"половината от резервните мощности\", с които разполага (те са в порядъка на 2-2.5 млн. барела дневно). \"Ще има първоначална реакция на паника\", която може да повиши значително цената, смята той. Очакванията в \"Джей Пи Морган\" са за 80-90 долара за барел в \"следващите няколко месеца\", пише руското делово издание  РБК . Уязвимост Проблемът, изваден на показ, според анализаторите е и в уязвимостта на \"Сауди Арамко\" и инфраструктурата ѝ - оказва се, че тя лесно може да стане обект на атаки. Освен това Ормузкият проток, където напрежението с Иран се повишава в последните месеци, е основна точка за износ предвид факта, че повечето находища и инфраструктура са в източната част на страната. През Ормузкия проток всеки ден минава една трета от доставяния по море петрол. Това е \"нова парадигма, с която трябва да се справи пазарът\", особено в момент, когато \"не се знае колко дълго\" ще продължи сривът в производство, казва Вирендра Чаухан, анализатор от сингапурската компания \"Енерджи аспектс\", предава  \"Блумбърг\" . Според Ед Морс от \"Ситигруп\" независимо дали на Саудитска Арабия ѝ отнеме пет или повече дни, за да възстанови продукцията, атаката показва уязвимостта на \"Арамко\" и е сигнал, че \"пазарът упорито образува цената на петрола погрешно\". \"Блумбърг\" по-рано уточни, че в абсолютни размери никога не е имало такива сривове на петролния пазар. Съкратените от Саудитска Арабия 5.7 млн. барела дневно са повече, отколкото по време на революцията от 1979 г. в Иран (5.6 млн.), петролното ембарго от 1973-1974 г. (4.3 млн.), инвазията на Саддам Хюсеин в Кувейт (4.3 млн.) или в по-ново време началото на войната в Ирак през 2003 г. (2.3 млн.).      Същевременно Рияд обяви, че вече компенсира световните доставки с резервните си мощности. Правят го и Съединените щати, които отвориха стратегическия резерв. Междувременно според \"Ройтерс\" има възможност производителите на шистов петрол да увеличат продукцията, но възможностите за износ не са неограничени - пристанищата вече почти са достигнали максималната си натовареност. Резервните мощности на страните от картела ОПЕК намаляваха и преди атаката и се очакваше да спаднат под 1 млн. барела дневно в последното тримесечие на годината (при 2 млн. през второто). Такива мощности има и Иран, но подновените американски санкции срещу ислямската република ѝ отнемат достъпа до петролните пазари. А сделката на ОПЕК+? Случилото се предизвика и въпроси за  сделката на суперкартела ОПЕК+  (чиито лидери са на практика Русия и Саудитска Арабия), договорили се да свият добива, за да изтласкат цените нагоре. Параметрите на споразумението за намаляване на петролния добив  ОПЕК+  могат да бъдат преразгледани само след като бъде направена оценка на щетите. Това заяви днес руският министър на енергетиката Александър Новак, цитиран от ТАСС и БТА. Засега е преждевременно да се говори за промяна в параметрите на споразумението, каза Новак пред медии. Той не изключи вероятността да бъде свикано извънредно заседание на мониторинговия комитет на ОПЕК+. Министърът допълни, че Русия може да преоцени и засили нивото на сигурност на обектите си за добив на петрол след нападенията срещу \"Арамко\", която е най-голямата в света компания по обем на добива на черно злато. Новак допълни също така, че планира по-късно днес да обсъди ситуацията със саудитския министър на енергетиката принц Абдулазиз бин Салман. Ефектът от преразглеждане обаче не би бил голям, тъй като най-голямото съкращаване на добива дойде от Саудитска Арабия.", "date": "2019.09.16", "title": "\"Като 11 септември за петрола\" - $100 за барел отново е възможна цена"}
{"url": "https://www.dnevnik.bg/sport/2019/09/16/3963831_video_hettrikut_s_koito_zlatan_ibrahimovich_postavi/", "text": "Златан Ибрахимович направи поредно голямо постижение в кариерата си. На 37 години той стана футболистът с най-много голове за \"Лос Анджелис галакси\" в рамките на един сезон. Шведът вкара хеттрик при победата със 7:2 срещу \"Спортинг\" (Канзас). С това той събра 26 гола дотук през сезона и остави в историята рекорда на Карлос Руис от 24 попадения. \"Опитвам да помагам на отбора по най-добрия начин, затова вкарвам голове. Трябва да продължа да вкарвам и да улеснявам всички.\" В добре познатия си стил на въпроса колко е трудно да вкарва той отвърна: \"Лесно е да вкарваш, стига да си като Златан.\"", "date": "2019.09.16", "title": "Хубчев има притеснения преди сгъстяването на календара в Първа лига"}
{"url": "https://www.dnevnik.bg/bulgaria/2019/09/16/3963837_zaplatite_v_bnr_se_uvelichavat_s_25/", "text": "Управителният съвет на Българското национално радио (БНР) прие през следващата година парите за заплати на всички работещи в радиото да бъдат увеличени с 25%. На последното си заседание в края на миналата седмица управителният съвет на медията е приел проекта й за бюджет за следващата година и бюджетната прогноза за 2020 - 2022 година, съобщи пресцентърът на БНР. В края на годината предстои парламентът да гласува проекта за бюджета на БНР. За разлика от планирането в предходните години акцентът няма да бъдат капиталовите разходи за ремонти. Те ще останат в същия размер, се уточнява в съобщението. Генералният директор на БНР Светослав Костов е обявил пред общото събрание на радиото, че никой не е спирал програмата и че има докладна от директор на дирекция \"Техника\" Пламен Костов за профилактика, информира още БНР. \"Никой не е спрял програмата. Има докладна от директора на дирекция \"Техника\" от преди няколко дни заради проблемите, абсолютно решението на господин Пламен Костов за вид профилактика беше подкрепено от мен\", казал Костов. В 14 ч. днес се очаква изслушване на Костов от Съвета за електронни медии (СЕМ) за  безпрецедентното прекъсване  на излъчването на програма \"Хоризонт\" за пет часа на 13 септември в разгара на скандал, предизвикан от  опита за сваляне от ефир  на дългогодишния водещ на сутрешния блок на програма \"Хоризонт\" Силвия Великова, известна с критичната си позиция към работата на прокуратурата и към единствения засега кандидат за нов главен прокурор Иван Гешев. Скандалът приключи с оставката на и.д. директор на \"Хоризонт\" Николай Кръстев. Той обяви, че напуска поста си по-малко от 24 часа след назначаването си като пое изцяло отговорността за взетото решение за рокадите в екипа и отрече да му е оказван натиск. В петък прокуратурата обяви, че започва съвместна проверка с ДАНС, тъй като става дума за въпрос, засягащ националната сигурност.", "date": "2019.09.16", "title": "Проектът за бюджет на БНР предвижда вдигане на заплатите в медиата с 25%"}
{"url": "https://www.dnevnik.bg/biznes/2019/09/16/3963852_izticha_srokut_za_podavane_na_korigirashti_deklaracii/", "text": "На 30 септември изтича срокът за подаване на коригиращи декларации от гражданите и фирмите, съобщи Националната агенция за приходите. Физическите и юридическите лица имат възможност еднократно да поправят данните, които са посочили съответно в годишната декларация за облагане на доходите и във формуляра за облагане с корпоративни данъци. Това става с подаването на еднократна коригираща декларация след изтичане на срока за подаване на годишната данъчна декларация, но преди 30 септември на текущата година, за промени, свързани с декларираните данъци от предходната година. Информация за попълване и подаване на данъчни и осигурителни декларации и внасяне на суми към бюджета може да се получи в  сайта на приходната агенция .", "date": "2019.09.16", "title": "Изтича срокът за подаване на коригиращи декларации пред приходната агенция"}
{"url": "https://www.dnevnik.bg/kultura/2019/09/16/3963856_peroto_obiavi_pretendenti_za_tazgodishnite_nagradite/", "text": "Литературен клуб \"Перото\" обяви дългия списък с претендентите за своите литературни награди, които се раздават от 2015 г., обявиха организаторите от НДК, Национален център за книгата и самия клуб. Носителите на статуетката \"Перото\", дело на българския скулптор Емил Попов, ще бъдат обявени на събитие на 8 ноември от 18 ч. Те отличават автори в пет категории: детска литература, поезия, проза, превод от български на чужд език и дебют, издадени в периода между 1 юли 2018 и 30 юни 2019 г. Освен тях се връчва и награда за цялостен принос. Според регламента на наградите \"Перото\" журито първоначално излъчва по шест заглавия в категориите, след което избира трима номинирани, а на церемонията излъчва финалния победител.  Дългият списък преди номинациите изглежда така:", "date": "2019.09.16", "title": "\"Перото\" обяви претендентите за тазгодишните наградите на литературния клуб"}
{"url": "https://www.dnevnik.bg/video/2019/09/16/3963866_za_borisov_stanaloto_v_radioto_e_poreden_sabotaj_za_da/", "text": "Станалото в БНР през миналата седмица е саботаж срещу правителството, каза днес пред журналисти премиерът Бойко Борисов, след като преряза лентата на нов завод на \"Биовет\" в Пещера. Той визира  свалянето от ефир на водещия от \"Хоризонт\" Силвия Великова  и  спряното излъчване на програмата за няколко часа . От думите на Борисов се разбра, че за него това е един от няколко саботажа, които целят да \"строшат системата\". \"Те правят саботаж срещу правителството. Правят саботажи срещу агенцията за приходите, агенцията за вписванията. Планирани, целенасочени, за да строшат системата. Изведнъж правителството е виновно. За кое? За това, че правят саботажи\", поясни премиерът. Той повтори тезата си, че по никакъв начин не се бърка на медиите и им е дал пълна свобода. \"Това ми е смешно и забавно как от всеки телевизор, който пусна, и радио се сипят обиди срещу правителството и в същото време всеки казва \"няма свобода на словото\", подчерта Бойко Борисов.      В края на седмицата и председателят на комисията по култура в Народното събрание и депутат от ГЕРБ  Вежди Рашидов възнегодува  срещу твърдения за нарушаване на свободата на словото. Премиерът обърна внимание, че само една партия протестира с искания за свобода на медиите, без да спомене коя е тя. По повод твърдението на президента от днес, че  медиите се управляват по телефона , Борисов каза: \"Ако е неговият телефон - разбирам. Той може би знае.\" Премиерът за пореден път се възмути, че президентът не отбелязва нищо положително, свършено от правителството. \"Завод след завода откривам, и то по време на рецесия (България не се намира в рецесия, но напоследък някои представители на бизнеса и анализатори говорят за това, че вече е налице нова криза - бел. ред.)\", допълни по този повод Борисов. Целият коментар на тема медии дойде след въпрос от Илиана Беновска (чийто достъп до централата на БСП бе спрян от Корнелия Нинова през май - бел. ред.) от радио К2, която поиска съдействие от премиера всички медии да имат достъп до пресконференциите на БСП. \"Аз какво мога да направя, да отида да кажа на Корнелия - пусни К2? И аз няма до допускам някои медии - ПИК и \"Биволъ\" примерно, за да съм като БСП\", каза Борисов по този повод.", "date": "2019.09.16", "title": "За Борисов станалото в радиото е пореден саботаж, за да се строши системата"}
{"url": "https://www.dnevnik.bg/bulgaria/2019/09/16/3963868_geshev_kum_kriticite_ne_si_gubete_vremeto_nasochete_se/", "text": "Единодушно и с 10 гласа \"за\", без въпроси, коментари и обсъждане членовете на Комисията за атестиране и конкурси към Висшия съдебен съвет (ВСС) гласува доклад, с който се приема, че единственият кандидат за главен прокурор Иван Гешев има достатъчно професионален опит и квалификация, за да заеме поста. За пръв път изслушването на доклада, четен от Даниела Машева в продължение на около 40 минути, бе проведено публично и излъчвано на интернет страницата на ВСС със заявката за откритост и прозрачност на процедурата. На обсъждането бе поканен да присъства и самият Гешев, който дойде с двама души охрана. Пред комисията той благодари за подкрепата и подчерта, че след такива добри резултати едва ли може да се очакват негативни реакции. Кандидатът за главен прокурор не пожела да застане пред журналистите, които го чакаха, за да отговори на въпроси. Гешев очаква \"някои хора\" да са разочаровани от резултатите му \"Благодаря ви за тази оценка. Благодаря и на тези, които са ме подкрепили, както и на тези, които са изпратили становища срещу моята кандидатура. Истината може да бъде установена само при излагането на различни гледни точки. А на тези, които казаха, че ще дадат становище, когато видят резултатите от моята работа, ще кажа, че ще останат разочаровани. Да не си губят времето и да се насочат към други сегменти в своята дейност\", каза Гешев пред членовете на комисията след изслушването на доклада. Намекът му бе към председателя на Върховния касационен съд (ВКС) Лозан Панов и Вероника Имова от съдийската колегия на ВСС, които заявиха при обявяване на единствената кандидатура, че  ще коментират номинацията на Гешев  едва когато видят заключението за резултатите от работата му и изслушат  концепцията му за развитие на прокуратурата . В доклада, изготвен от комисията по атестиране и конкурси, се посочва, че Гешев има юридически стаж над 23 години. Срещу него няма досъдебни производства и висящи дела. Работата му е оценена като прецизна, отговорна, стриктна, а той се ползва с уважението на колегите си. Разглеждал е дела с голяма фактическа и правна сложност, а актове, които е постановявал, са оценени като правилни и законосъобразни. Докладите на ЕК за България се подобрили, докато бил начело на спецпрокуратурата Освен това е способен на много добра екипна работа и знае как да мотивира останалите прокурори. Според Комисията по атестиране и конкурси показателни за високия професионализъм на Гешев са и добрите доклади на Европейската комисия през последните години, в които се отбелязва работата на Специализираната прокуратура под негово ръководство. Освен това от комисията подчертават, че има натрупан професионален и управленски опит, както и ясна стратегия за развитието на прокуратурата. Той познава в дълбочина проблемите, очертал е необходимите законодателни промени, които трябва да бъдат направени, за да се решат някои от тях. Мащабна подкрепа от прокурори и полицаи В доклада се отчетоха и становищата в подкрепа на Гешев – общо 68 от цялата страна, сред които от прокуратури, УНСС, 18 областни дирекции на полицията, Главна дирекция \"Борба с организираната престъпност\", Държавна агенция \"Национална сигурност\" и др. полицейски структури. Бяха отчетени няколко становища, които са срещу номинацията на Гешев – от Инициатива \"Правосъдие за всеки\", Фейсбук общността на българските адвокати (ФОБА) и други. Заключението бе, че Гешев се ползва с огромно доверие и липсват данни, които поставят под съмнение професионалните му качества и квалификация. 233 души били осъдени по негови дела за 10 години Статистиката показва, че за 10 години - от 2006 до юли 2016 г., като прокурор в районната и градската прокуратура Гешев е постановил 2969 акта по преписки, изготвил е 4218 постановления по досъдебни производства, постановил е 9 акта по международно правно сътрудничество. Освен това за 10 години е внесъл общо 230 акта в съда, взел е участие в 711 съдебни заседания, а по внесени от него обвинителни актове са осъдени 233 лица. Статистика имаше и за работата му начело на Специализираната прокуратура, както и като заместник на Цацаров. За този период отчетът показва много работа по сложни дела, като например това за КТБ, но бе спестено, че няма нито един негов влязъл в сила съдебен акт след лятото на 2016 г. За времето от 19 юли 2016 г. до 16 юли 2018 г. в спецпрокуратурата са му докладвани 1793 административни преписки, той е издал 44 113 заповеди от административно-организационен характер. Изготвени са били 729 писма до граждани и държавни институции, които е подписал, депозирал е 44 становища по законодателни изменения. Направил е и 62 предложения по Закона за съдебната власт до главния прокурор. Изискал е 300 доклада по преписки по досъдебни производства от наблюдаващите прокурори. Като заместник на Цацаров са му възложени отделите \"Специализиран\", \"Международен\" към Върховната касационна прокуратура, а от месец май отговаря и за отдел \"Досъдебен\". Освен това му е възложено и да ръководи щаба при бедствия и аварии в Съдебната палата, както и да следи за организацията за гарантиране на политическите права на хората при евроизборите тази година. Гешев се е занимавал активно със семинари и обучения – предимно за борба с организираната престъпност, тероризма и корупцията. Беше припомнено посещение в САЩ и в Анкара през миналата година, когато Гешев придружаваше Цацаров в делегация малко след ареста на Димитър Желязков-Митьо Очите. Утре ще бъде изслушан и докладът на Комисията по професионална етика към ВСС и Гешев отново е поканен.", "date": "2019.09.16", "title": "Гешев към критиците: Не си губете времето, насочете се към друг сегмент на дейност"}
{"url": "https://www.dnevnik.bg/analizi/2019/09/16/3963874_golemiiat_skandal_e_sustoianieto_na_mediinata_sreda_v/", "text": "                         Скандалите са като светкавици в нощта. Осветяват ненадейно тъмната страна на живота и можеш да видиш неща, които иначе остават скрити. Стига да не са прекалено чести. Тогава всеки следващ скандал е най-добрият начин да се забрави предишният. Веднага след горещото начало на предизборната кампания с голите снимки в ПИК дойде сигналът срещу \"обичайните заподозрени\" за готвен държавен преврат. Непосредствено след него - обвинение в шпионаж на председателя на движение \"Русофили\" и сие, последвано от свалянето от ефир на съдебния репортер на БНР Силвия Великова и връщането ѝ след броени часове. За капак спря разпространението на основната програма на БНР в цялата страна, което не се е случвало от 9.IX.1944 г. насам. Тези скандали обаче могат, вместо да си пречат, взаимно да усилят ефекта си, ако се възприемат като един общ голям и никога незатихващ напълно скандал за състоянието на медийната среда в България. Обикновено тласък му дават периодично излизащите международни класации за свободата на словото, но те водят до разговор по принцип. А сега възникнаха въпроси, които изискват конкретни отговори от институциите и генерират воля за действие сред журналистите. Историята с \"голите снимки\" в ПИК показа не просто неспазване на етичните стандарти в медиите, а целенасоченото им прекрачване с комерсиална или политическа цел. И тъй като в случая то бе направено по особено драстичен начин, обедини срещу себе си колегията, която постигна широк консенсус в защитата на професията си от нейните \"отровни двойници\". Демократичната надежда обаче беше кратка – в новинарския поток бе включена без всякакви уговорки вестта за готвен преврат, независимо от съмнителния ѝ източник и въпреки липсата на доказателства за достоверността ѝ. Това обаче са познатите скандали. Едва след като се ангажираха институциите, натоварени да защитават националната сигурност, се случи нещо ново. Изглеждаше, че най-после и България е решила да се включи в хибридната война на страната на евроатлантическата общност. Но и тази демократична надежда беше помрачена от съмнения, че акцията има други подбуди. Например, че е предизвикана от разследване на партньорски служби, което не може да бъде премълчано, или че е предизборен флирт на кандидата за главен прокурор с убежденията на тези, които протестират срещу избора му. Или дори, че е сложен ход за легитимиране на организираните русофили с обвиняването им в шпионаж, макар да е предварително ясно, че съдът ще ги оправдае. Защото въобще не е необходима някаква шпионска конспирация, когато става дума за всекидневна практика, която се разиграва пред очите на всички. Не са необходими и специално създадени проруски медии и партии, след като български медии и партии участват в хибридната война на страната на Кремъл. Конкретни медии като \"Поглед инфо\", \"Гласове\", ПИК, \"Аспекто\" и други бяха идентифицирани в пространното изследване \"Антидемократичната пропаганда в България\" на Фондацията за хуманитарни и социални изследвания (ФХСИ). Хибридната война е един от най-големите проблеми в днешния демократичен свят, подобно на тероризма, бежанците, глобалното затопляне. В своя медиен аспект тя е борба между два разказа за обществото - на либералните демокрации от западен тип и на авторитарните режими от източен - и е продължение на студената война между съветския и евроатлантическия блок. Само че преди съветската пропаганда беше насочена главно навътре, към собствения народ. Сега благодарение на развитието на комуникационните технологии е насочена и навън, главно към страните от ЕС с цел промяна на геополитическата им ориентация. Освен това съветската пропаганда си служеше с клишетата на комунистическата идеология, а днешната пропаганда разчита на православието, славянофилството, русофилството, историческите сантименти и соцносталгията, която на свой ред рециклира елементи от комунистическата идеология, така че кръгът се затваря. По обясними причини България е най-податливата на кремълско влияние сред страните в ЕС. Един от заслужилите кремълски фронтоваци дори има запазено място в централното обедно предаване на общественото радио - \"12+3\". Двама от създателите на предаването заявиха в открито писмо, че ги е срам от него, защото десетилетия след падането на комунизма използва \"перфидните агитационни методи на ЦК на БКП и ДС\". Присъствието му в многогласието на програмата обаче може да се изтърпи по-лесно, отколкото опитът да бъде свалена от ефир колежката му Силвия Великова. Тя е сред изявените фигури на професията, доказала способността си да изпълнява най-трудната ѝ функция - критичната спрямо властта. Затова обяснението на ръководството на БНР, че не е спазвала плурализма на гледните точки, прозвуча твърде безпомощно. Този плурализъм е задължителен не за отделния журналист, който има право на свое мнение, а за отделното предаване в обществените медии. И ако липсва, пак по закон, е работа на медийния регулатор да го установи. Такава констатация за \"Преди всички\", където водеща е Великова, разбира се, няма. Тогава не остават много други възможности, освен да се приеме, че е била свалена от ефир под натиска на властта, заради критично отношение към нея. Още повече че в ресора, който Великова отразява, обстановката е нажежена заради протестите срещу предизвестения избор на главен прокурор. Великова бе върната в ефир с намесата на министър-председателя и заради солидарността на журналистическата колегия в БНР, която има най-големи съпротивителни сили в цялата медийна среда. Това обаче не попречи програма \"Хоризонт\" на следващата сутрин, във фаталния петък 13-ти, да замлъкне напълно за близо пет часа. Обясненията, че е за профилактика на предавателите, са неубедителни, защото такава се прави по съвсем друг ред. Ако се окаже, че програмата е спряна не по технически причини, а например за да бъдат осуетени реакциите в ефир срещу отстраняването на Великова, това ще е посегателство върху правата на слушателите в мащаб, който ще вкара казуса в учебниците. А освен това той ще е тежко престъпление срещу националната сигурност, тъй като по закон БНР е длъжно да информира населението за бедствия. В този момент за щастие бедствие нямаше освен самото спиране на обществената медия. А то спокойно може да се приеме за епизод от хибридната война, макар и без видимо участие на Решетников, Малинов и Малофеев. Защото всяко антидемократично действие вътре в страната е в подкрепа на външните сили, които искат да попречат на принадлежността ѝ към демократичния свят. И защото борбата с \"хибридчиците\" изисква висока демократична култура - не просто да им се запушат устите, а да се създаде такава демократична публична среда, в която те да не могат да виреят. Със скандали като през изминалата седмица това няма как да стане, колкото и силовите ни ведомства да си играят на \"стражари и апаши\" с русофилите.", "date": "2019.09.16", "title": "Големият скандал е състоянието на медийната среда в България"}
{"url": "https://www.dnevnik.bg/bulgaria/2019/09/16/3963914_rumen_radev_svobodata_na_slovoto_v_bulgariia_e_v_kriza/", "text": "В разгара на скандала около   опита за сваляне от ефир  на дългогодишния водещ на сутрешния блок на програма \"Хоризонт\" на Българското национално радио (БНР) Силвия Великова и безпрецедентното  спиране на програмата  за около 5 часа на 13 септември президентът Румен Радев изрази мнение, че свободата на словото в България е в криза. \"Казусът със спирането на програма \"Хоризонт\" отново потвърждава значението на въпроса кой и как управлява обществените медии. Очевидно е и че държавата се управлява чрез нечий телефон, а не през институциите, както е нормалната европейска практика. На това нещо е време да се сложи край\", заяви президентът, цитиран от прессекретариата си. По-късно днес премиерът Бойко Борисов  определи станалото в БНР като саботаж срещу правителството  и заяви, че само една партия протестира с искания за свобода на медиите, без да спомене коя е тя. В коментар на заявеното от президента, че медиите се управляват по телефона, Борисов каза: \"Ако е неговият телефон - разбирам. Той може би знае.\" По думите на Радев, когато започне да се работи по този начин - \"през глава\", се обезсмислят и изпразват от съдържание институциите и отговорните органи, които са компетентни за назначения и уволнения при определени изисквания на закона. \"Свободата на словото е в основата на демокрацията, това е фундаментална ценност. Очевидно в България тя е в криза\", заяви държавният глава. Той призова генералният директор на БНР Светослав Костов и разследващите да обявят какви са истинските и реалните мотиви за спирането на ефира, защото в случая става въпрос за обществена медия, а не за частна. В 14 ч. днес е изслушването на Костов от Съвета за електронни медии (СЕМ). В петък прокуратурата обяви, че започва съвместна проверка с ДАНС, тъй като прекъсването на излъчването на БНР е въпрос, засягащ националната сигурност. Държавният глава определи като \"лъч надежда\" поведението на журналистите от БНР, които проявиха солидарност към свалянето от ефир на свой колега и бяха подкрепени и от журналисти от други медии. \"Те дадоха пример как се отстоява достойнство, как се отстоява свобода на словото и професионални стандарти\", заяви Румен Радев. В петък БНР спря основната си програма в разгара на скандала, предизвикан от  опита за сваляне от ефир  на Силвия Великова и за отстраняването й от съдебния ресор, в който тя е известна с критичната си позиция към работата на прокуратурата и към единствения засега кандидат за нов главен прокурор Иван Гешев. В отговор на въпрос за избора на следващ главен прокурор президентът посочи, че когато е организирал предварителни консултации по темата, е било с ясната цел да се повиши обществения интерес и гражданската бдителност за процедурата и критериите за този избор. \"Тази цел е постигната. Но конституцията ясно показва кога и как се произнася президентът\", заяви Румен Радев, попитан дали ще подпише указа за назначаване на следващ главен прокурор.", "date": "2019.09.16", "title": "Румен Радев: Свободата на словото в България е в криза"}
{"url": "https://www.dnevnik.bg/detski_dnevnik/2019/09/16/3963880_tri_medala_i_gramota_specheli_bulgarskiiat_otbor_na/", "text": "С три медала - златен, сребърен и бронзов, и една почетна грамота се прибраха децата от българския национален отбор от 27-ата Балканска олимпиада по информатика, съобщи пресцентърът на Сдружението на олимпийските отбори по природни науки (СООПН). Тазгодишният национален младежки отбор по информатика бе в състав: Мартин Копчев, 9 клас, ПМГ Габрово - златен медал Виктор Кожухаров, 10 клас, МГ Русе - сребърен медал Андон Тодоров, 9 клас, СМГ - бронзов медал Александър Радославов, 11 клас, СМГ - почетна грамота Ръководители на отбора са гл. ас. Емил Келеведжиев (БАН) и Руско Шиков (МГ Ямбол). През август от Международната олимпиада (IOI) в Баку 2019 пък  информатиците се завърнаха с един златен, два сребърни и един бронзов медала . Оттам балканският шампион Мартин Копчев спечели и сребърен медал, а Виктор Кожухаров - бронзов.", "date": "2019.09.16", "title": "Три медала и грамота спечели българският отбор на олимпиада по информатика"}
{"url": "https://www.dnevnik.bg/politika/2019/09/16/3963867_partii_podkrepili_manolova_za_kmet_na_sofiia_shte/", "text": "Партиите \"Движение България на гражданите\" (ДБГ), Национално движение за стабилност и възход (НДСВ), Земеделски народен съюз (ЗНС) и движение \"Път на младите\", които подкрепят кандидатурата на Мая Манолова за кмет на София, ще имат обща листа с кандидати за общински съветници в столицата. Сред хората, чиито имена се обсъждат за неин водач, е лидерът на ДБГ Димитър Делчев. Идеята била начело на листата да е десен човек, за да контролира Манолова в изпълнението на десните политики, ако тя стане кмет на София. Решението ДБГ да подкрепи Мая Манолова за кандидат-кмет доведе до четири оставки в партията,  сред които и на зам.-председателя Найден Зеленогорски . Днес ДБГ, НДСВ, ЗНС и \"Път на младите\" представиха платформа за гражданско управление на София, която Манолова подписа и ще включи в предизборната си платформа. Сред идеите в нея са въвеждането на дигитална община, изчисляването на такса смет според \"замърсителят плаща\", борба с картелите и монопола, достъп на малки и средни фирми до обществени поръчки и др. С подписването на документа кандидатът обещава, ако стане кмет на София, до края на мандата околовръстният път да бъде завършен изцяло, да няма чакащи за детска градина деца, да бъдат изградени буферни паркинги до метрото, както и административните услуги да бъдат изцяло електронни. От своя страна Мая Манолова обяви, че ще представи платформата си, която определи като концепция за \"умен\" град, другата седмица. Тя каза още, че ще работи за връщане на Витоша на столичани и за развитие на София на север.", "date": "2019.09.16", "title": "Партии, подкрепили Манолова за кмет на София, ще регистрират листа с кандидати за съветници"}
{"url": "https://www.dnevnik.bg/biznes/2019/09/16/3963901_bezraboticata_ostava_53_prez_avgust/", "text": "Агенцията по заетостта отчете ниво на безработицата от 5.3% през август, което е непроменено спрямо предходния месец. На годишна база има понижение с 0.3 процентни пункта, съобщават от агенцията. Регистрираните безработни в бюрата по труда са общо 172 643 души в края на август. В сравнение със същия месец на 2018 г. те са с 11 319 по-малко. Новорегистрираните безработни през август са 21 645, като от тях 1541 са били неактивни, т.е. не са били нито заети, нито учащи и не са търсили работа. От началото на 2019 г. служителите от бюрата по труда са активирали 17 328 души чрез организиране на информационни събития, срещи със завършващите образование в кариерните центрове, на трудовите посредници и експертите активиране, както и чрез работата на младежки, ромски, трудови медиатори и др. Постъпилите на работа през август са 14 512 безработни, като 89.8% от тях са устроени в реалната икономика. Други 378 души от групата на пенсионерите, учещите и заетите също са намерили ново работно място. Сред безработните от рисковите групи на пазара на труда на субсидирани работни места през август са устроени 1480 души. От тях 858 са по програми и мерки за обучение и заетост и 622 – по схеми на оперативна програма \"Развитие на човешките ресурси\". В различни форми на обучения за възрастни са обхванати нови 157 безработни, а завършилите обучения през месеца са общо 1281. Заявените работни места на първичния пазар на труда през август са 17 244, като 63.4% от тях са в частния сектор. Най-голям дял свободни работни места са заявени в преработващата промишленост (24.7%), образованието (16.0%), административните и спомагателните дейности (13.2%), търговията, ремонта на автомобили и мотоциклети (11.6%), хотелиерството и ресторантьорството (7.2%) и други. И през този месец най-търсените групи професии са работници в добивната и преработващата промишленост, оператори на стационарни машини и съоръжения; строителство и транспорт; персонал, зает в сферата на персоналните услуги (бармани, сервитьори, готвачи, камериери и др.); учители; металурзи, машиностроители и сродни на тях и занаятчии; продавачи; квалифицирани работници по производството на храни, облекло, дървени изделия и сродни; работници по събиране на отпадъци и сродни на тях; стопански и административни техници и приложни специалисти; водачи на МПС и подвижни съоръжения и др.", "date": "2019.09.16", "title": "Безработицата остава 5.3% през август"}
{"url": "https://www.dnevnik.bg/sport/2019/09/16/3963854_misiia_1_miliard_finalut_v_shampionskata_liga_e/", "text": "Финалът в Шампионската лига през миналия сезон е поставил рекорд по отношение на отзвука в социалните мрежи. Общият брой на взаимодействията, свързани с  двубоя между \"Ливърпул\" и \"Тотнъм\" (2:0) в Мадрид , е прескочил границата от 1 милиард, съобщава fcbusiness.co.uk, като се позовава на данните на компанията Conviva. Резултатът от 1.09 млрд. взаимодействия превръща финала на Шампионската лига в най-голямото годишно спортно събитие в света. Всички други водещи спортни събития изостават с поне 30%, сочи сайтът. Отчетени са 177 милиона импресии в канала на Шампионската лига в \"Инстаграм\", което е рекорд в света на спорта. В общия брой от 1.09 милиарда взаимодействия се включват харесвания, споделяния, коментари и преглеждания на видеа. Резултатът показва ръст спрямо предишния финал в Шампионската лига. Данните са извлечени от поведението на хората в профилите на УЕФА, \"Ливърпул\", \"Тотнъм\", личните профили на футболистите, както и на някои медии в социалните мрежи. Близо половината от взаимодействията - 486 милиона, са дошли от профилите на УЕФА. \"От години финалът в Шампионската лига е най-голямото еднодневно спортно събитие по отношение на медийното си отразяване, а резултатите от финала в Мадрид потвърждават, че това важи и за социалните мрежи\", каза маркетинг директорът на УЕФА Ги-Лоран Епщайн. Той посочи, че целта на УЕФА е да развива съдържание, което да привлича взаимодействия и общуване със запалянковците. Събитието предоставя отлична възможност и за партньорите на европейския футболен съюз. Шоуто преди финала, организирано от \"Пепси\", е събрало 88 млн. гледания и 381 млн. взаимодействия във \"Фейсбук\" и \"Инстаграм\".", "date": "2019.09.16", "title": "Мисия \"1 милиард\": финалът в Шампионската лига е достигнал рекорден отзвук"}
{"url": "https://www.dnevnik.bg/razvlechenie/2019/09/16/3963910_fotogaleriia_za_jenite_v_dvijenie_ot_viktoriia_bekum/", "text": "Виктория Бекъм избра леки и ефирни силуети за женския гардероб през следващата пролет, представяйки своята линия за \"жените в движение\" по време на Седмицата на модата в Лондон в неделя.", "date": "2019.09.16", "title": "Фотогалерия: \"За жените в движение\" от Виктория Бекъм"}
{"url": "https://www.dnevnik.bg/citat_na_deniia/2019/09/16/3963942_citat_na_denia_kiro_vika_mnogo_e_skup_kazanut_za_rakiia/", "text": "\"Как може да се прави ракия? Аз досега обяснявам на Горанов, че не може! Киро вика: много е скъп казанът за ракия\", това каза в разговор с технолог на открития днес завод на \"Биовет\" в Пещера премиерът Бойко Борисов, след като обиколи инсталациите за производство на фармацевтични продукти. Той беше придружен от трима министри - на финансите (Владислав Горанов), на икономиката (Емил Караниколов) и на екологията (Нено Димов). Още в влизането в помещението с ферментаторите Борисов подхвърли на единия от собствениците на \"Биовет\" - Кирил Домусчиев, че сигурно в тях може да се прави и ракия. Получи отговор обаче, че са твърде скъпи за тази цел. В края на визитата си в завода Борисов обаче отново се върна на ракията с фразата: \"Успех, но ракия не пускайте, да не ви фанем.\" В речта си при откриването на завода Борисов отбеляза, че правителството държи ръста на икономиката. Той поздрави учениците за първия учебен ден, като отбеляза, че в страната няма класна стая без безжичен интернет. За самия завод отбеляза, че 40 млн. лева от общата инвестиция от 300 млн. лева е за екология, а 200 млн. лв. от парите са по  плана \"Юнкер\" . \"Затова беше Нено Димов преди мен тук и ми каза: \"Спокойно може да излизаш и да говориш, защото е направено по най-съвременния начин.\" Самият Жан-Клод Юнкер имал огромно желание да дойде на откриването, но бил спрян от здравословен проблем. По-късно пред журналисти  Бойко Борисов обяви , че станалото в радиото е пореден саботаж срещу правителството, който цели да \"счупи системата\".", "date": "2019.09.16", "title": "Цитат на деня: Киро вика \"Много е скъп казанът за ракия\""}
{"url": "https://www.dnevnik.bg/bulgaria/2019/09/16/3963943_programa_horizont_ima_nov_direktor_sled_opita_za/", "text": "Начело на програма \"Хоризонт\" до избирането на нов директор ще бъде Мартин Минков. Той ще ръководи, организира, координира и контролира дейността на най-популярната програма на Българското национално радио (БНР). Името на Минков, който ще замести подалия оставка в петък и.д. директор Николай Кръстев, беше оповестено от генералния директор на радиото Светослав Костов по време на днешното изслушване в Съвета за електронни медии (СЕМ). По-късно от медиата разпространиха съобщение, в което изрично подчертаха, че Минков не е посочен за нов и.д. шеф на \"Хоризонт\", а Управителният съвет на БНР му и възложил да ръководи програмата до провеждането на конкурс за титуляр.  Минков е програмен директор на БНР от 2016 г. насам. Той има 40-годишен стаж предимно в БНР, като беше дългогодишен кореспондент на радиото в Скопие и има и управленски опит в структурата на медиата. Комисията по досиетата го огласи като секретен сътрудник на Държавна сигурност с псевдоним \"Максим\". Светослав Костов беше извикан пред регулатора след  опита за сваляне от ефир на водещата на сутрешния блок Силвия Великова  и смяната на ресора й, както и след  безпрецедентното спиране на ефирното излъчване в петък , обяснено от ръководството на медиата тогава с профилактика на предавателите.      По време на изслушването членовете на СЕМ неведнъж изразиха разочарованието си от действията на Костов. Това беше особено силно подчертавано от тези от тях, които преди малко повече от два месеца гласуваха за неговото назначаване. В краткото си изложение пред членовете на СЕМ Костов обясни прекъсването на сигнала с По негови думи тя се е осъществила по предложение на шефа на дирекция \"Техника\" в БНР Пламен Костов и е била планирана още на 11 септември. Той призна обаче, че нито СЕМ нито Комисията за регулиране на съобщенията са били уведомени за това, въпреки изричните изисквания за това, тъй като по закон БНР е част от стратегическите обекти и дейности от значение за националната сигурност, а държавата трябва да гарантира разпространението на програмата му.      \"Проверката ни показа, че профилактики не са правени от години. Може би тези неща са довели до проблема\", каза той. На няколко пъти по време на изслушването беше подчертано, че не става дума за спиране на предавателите, а Костов избегна настойчивия въпрос на председателя на регулатора София Владимирова чие е било решението за прекъсването на сигнала, като подчертаваше, че просто е отговорил с \"да\" на предложението на директора на дирекция \"Техника\" в БНР.  \"Значи за безпрецедентното спиране на програма \"Хоризонт\", заключи Владимирова.  \"Въпросите са два - събитията в четвъртък, отнемането на ефира на Великова и ресора й и спирането на сигнала\", каза Ивелина Димитрова, член на СЕМ от квотата на президента Румен Радев. Тя заяви, че я притеснява обществената реакция, която вижда ограничаване на свободата на словото, както и това, че журналистите в радиото, не приемат аргументите на Костов.       \"Няма цензура в БНР\", заяви Костов. \"Никой не е казвал, че ресорът й е отнет. Единственото, което беше направено, е промяна на отразяването на Гешев\", продължи той, аргументирайки се с информация за провокации и възможни физически стълкновения на протеста срещу кандидата за главен прокурор. По негови думи плурализмът в БНР е застъпен в \"почти всички ресори без един-единствен ресор\" - този на Великова и новото ръководство е взело решение да поправи този пропуск.  \"Бих искала да Ви върна в реалността. Проблем в БНР има. Неглижирате този наш разговор\", заяви членът на СЕМ Розита Еленова, подчертавайки краткото експозе и лаконичността на Костов. \"С Вашето поведение вие направихте 3 в 1 - нарушихте комуникацията си със СЕМ, с КРС и със служителите на поверената Ви обществена медиа\", каза още тя. По нейни думи посланията, които Костов изпраща, са изключително разнопосочни и не е редно СЕМ да се информира от публикации в медиите. , попита тя генералния директор на БНР. Костов отговори, че напрежението не е в ръководството на обществената медиа и че разчита на професионализма на новия директор на програма \"Хоризонт\" Мартин Минков за нормалния работен процес в програма \"Хоризонт\".       \"По линия на СЕМ Вие за часовете, в които не сте излъчвали\", констатира Жотева.  София Владимирова резюмира в края на изслушването, че все още нищо не е ясно и очевидно ще трябва да се чакат становищата на КРС и на прокуратурата, визирайки уклончивите отговори на Костов. Тя обърна внимание на факта, че едва след малко повече от два месеца на кормилото на БНР генералният директор е успял да провокира протест за свободата на словото. \"Как ще гарантирате свободата на журналистите в БНР?\", попита тя, а в отговор Костов се опитваше да изтъкне, че се виждало как \"от едната страна на протестите е един и същ човек\".  Владимирова обяви, че позицията на СЕМ ще стане известна в сряда. Днес трябваше да бъдат оповестени и резултатите от разпоредената в петък от главния прокурор проверка заради безпрецедентното спиране на излъчването на държавното радио в петък сутрин. До края на работния ден от държавното обвинение не излязоха със заключение от проверката.     ", "date": "2019.09.16", "title": "Мартин Минков ще отговаря за \"Хоризонт\" до избора на нов директор (коригирана)"}
{"url": "https://www.dnevnik.bg/sport/2019/09/16/3963893_asociaciiata_na_futbolistite_detektorut_na_lujata_ima/", "text": "Проверяването на футболисти чрез детектор на лъжата може да има отрицателен ефект. Това заяви президентът на Асоциацията на българските футболисти (АБФ) Дончо Донев пред \"Дневник\". По думите му до момента в организацията, стремяща се да защитава правата и интересите на играчите, не са получени сигнали или призиви за съдействие от страна на състезатели. След скандала с  отстраняването на футболисти на \"Черно море\" преди решителния последен кръг на миналия сезон в Първа лига  преди седмица се стигна до нов случай на употреба на полиграф. Играчи на \"Ботев\" (Пловдив)  са минавали през детектор на лъжата . Звездата на \"канарчетата\"  Тодор Неделев реагира много остро пред медиите  и определи решението на ръководството за подигравка. Преди три месеца неговият подгласник при награждаването на \"Футболист на футболистите\" от АБФ -  Георги Илиев, също изрази възмущението си . \"Горе-долу съм запознат със случаите. За мен това не е редно и не виждам смисъл да се прави\", каза Донев пред \"Дневник\".      \"Ние като организация по-скоро няма как да се намесим. Това е доброволен акт между клуба и футболистите. Все едно да решат да заведат футболистите на кино. Могат да се съгласят, могат и да откажат. Но ако нямат доверие помежду си, подобен ход би имал по-скоро отрицателен ефект\", каза Донев. В ръководството на асоциацията, която от 11 години е член на световния профсъюз на футболистите (FIFPro), са обсъждали темата, но не смятат, че трябва да се намесват. Спортният директор на \"Ботев\" (Пловдив) Адалберт Зафиров заяви пред \"Тема спорт\", че действията на клуба не са свързани със съмнения в собствените футболисти. \"Играчите може да се чувстват засегнати, но това си е решение на фирмите на Самуилов (собственика на клуба Георги Самуилов). Той така процедира там.\" \"Аз минах на детектора от първите. Треньорите на първия отбор не са минали. Всички от администрацията и управлението минахме. Нещо ново е и затова на играчите им се струва, че е нещо кой знае какво\", добави той. Треньорът на \"Ботев\" Желко Петрович посочи след  загубата от ЦСКА (0:1) , че не е минавал през детектор на лъжата. Той изтъкна, че е \"почтен\" човек и че не би приел да се подлага на изследването.", "date": "2019.09.16", "title": "Асоциацията на футболистите: Детекторът на лъжата има по-скоро отрицателен ефект"}
{"url": "https://www.dnevnik.bg/sviat/2019/09/16/3963955_rusiia_razpoloji_raketi_s-400_v_arktika/", "text": "Северният флот на Русия съобщи днес, че е разположил модерни системи за противовъздушна отбрана С-400 на архипелага Нова земя в Арктика - стратегически регион, където Москва през последните години засилва присъствието си, предадоха \"Франс прес\" и БТА, като цитираха руски медии. Системите С-400 заместват по-старите С-300, разположени досега на островите между Карско и Баренцово море. Това съществено разширява зоната от арктическото въздушно пространство, контролирана от руските въоръжени сили. Така зенитният ракетен полк на противовъздушната отбрана е \"напълно превъоръжен\" с новите комплекси, се казва в съобщение на Северния флот, цитирано от \"Интерфакс\". Това са същите ракетни комплекси,  заради които нарасна отново  напрежението между Съединените щати и Турция.", "date": "2019.09.16", "title": "Русия разположи ракети С-400 в Арктика"}
{"url": "https://www.dnevnik.bg/bulgaria/2019/09/16/3963971_nad_dve_godini_nito_edin_oficialen_signal_za_bludstvo/", "text": "Изключителна бедност, липса на елементарни битови и социални условия, на институционална подкрепа, огромна стигматизация. Както и липса на разбиране за проблеми като ранни бракове, здравословни сексуални контакти и какво представлява всъщност насилие над дете. Такава е ситуацията на ромските деца и техните семейства, станали жертва на обвинения в блудство с четири деца британец в Сливен, представящ се за евангелистки пастор. Тези проблеми описаха както дългогодишни наблюдатели от неправителствения сектор на ситуацията в сливенския квартал \"Надежда\", така и от сливенската община. \"Пастор\", арестуван за блудство Даниел Хъл беше арестуван преди дни в сливенския квартал \"Надежда\", където живее от години. Няколко дни по-рано Би Би Си излъчи репортаж, в който посочи, че осъденият във Великобритания за блудство мъж всъщност е напуснал страната и въпреки забраните да има достъп до непридружени непълнолетни той работи като пастор в сливенския квартал и често остава насаме с ромски деца. След излъчването на репортажа сливенската полиция арестува Хъл, предаде случая на прокуратурата, като той е обвинен за блудство с непълнолетни. Властите съобщиха, че разследването не е свързано с медийното разгласяване на казуса, а от доста време наблюдават дейността на британеца. Обединените евангелски църкви в България пък разпространиха изявление до медиите, в което се разграничават от обвинения в блудство с деца в Сливен британец. И заявиха, че той не е свещенослужител на никое регистрирано вероизповедание от състава на тези църкви. Без свидетели и недоволни Въпреки ареста, обвиненията, разграничението и съдебните дела във Великобритания веднага след ареста ромските семейства, които са посещавали църквата на Хъл, излязаха на протест в негова защита. Напрежението сред тази общност продължава да расте. Дори майките на децата, върху които се твърди, че е упражнявано посегателство, заявиха пред медиите, че нямат никакви притеснения от дейността на \"пастора\". Семействата обявиха, че Хъл го е подпомагал във всичко - купувал е дрехи за децата, храна, осигурявал им е подслон при нужда. Дори е къпел децата, похвалиха се някои от майките и обясниха, че това е голямо предимство в тази част на махалата, където няма канализация, течаща вода, нормална баня. \"Има огромен проблем в тази част на махалата, където е направил църквата. Там хората живеят в изключително мизерни условия, а когато човек успее да им предостави баня, легло и храни децата им, те наистина виждат в него глътка свеж въздух. Те му вярват, той за тях е нещо добро. Те са изоставени от всички институции\", коментира пред \"Дневник\" Алексей Пампоров, доктор по социология и доцент в Института за изследване на обществата и знанието при БАН, който от години прави изследвания сред хората в махалата. Пампоров отбеляза, че местните роми не разбират дори, че действията на Хъл са престъпни и са проблем, тъй като са свидетели на подобни, а и много по-порочни практики от години. Като например продажба на неродени деца, уреждане на деца за проституция и просия, включително от най-близки роднини и др. Сексуалните контакти в тази общност също започвали изключително рано, ранните бракове са нещо често срещано, интимните контакти на мъж с мъж също не били рядкост. Разпространени са болести като сифилис, понякога и СПИН. Това е дългогодишно изоставяне от страна на всички отговорни институции, които не се борят с трайно наложени представи за нормално - ненормално, правилно и неправилно, смята изследователят. В същото време те получавали и морална подкрепа от Хъл, който се е пренесъл да живее в махалата заедно със сестра си и друга негова близка роднина. Дори сестра му била бременна от местен човек. Местните власти също коментират, че са безсилни От общината в Сливен коментираха пред \"Дневник\", че имат редица програми и интеграционни политики за ромите от \"Надежда\", но в същото време признаха, че често срещат стена и неразбиране, като се стигне до най-бедната прослойка на тази ромска махала. Често ни гонят и ни се карат, че се опитваме да им нарушим традициите, когато правим програми, например срещу ранните бракове и подобни, допълниха от общината. И посочиха, че действително им е трудно да се справят с разбиването на тези стереотипи. В отговор на въпрос на \"Дневник\" дали ще предприемат някакви специфични мерки за закрила спрямо засегнатите деца и семейства от отдел \"Закрила на детето\" към социалната служба в Сливен, казаха, че работата им е конфиденциална и не могат да дадат никаква информация. Отказаха да коментират и изобщо дали ще има някакви специфични мерки спрямо засегнатите семейства и конкретно децата с цел изваждането им от средата, в която блудствените действия не се разпознават като проблем от семействата. Полицията няма официални сигнали В същото време се оказа, че за проблемите около пастора се знае от години. \"През последните години в тази махала на Сливен правихме изследвания за трафик на хора и сексуална злоупотреба с деца. Излезе и информация за дейността на пастора, той не за първи път е в България. Бил е тук и преди 5-6 години, още тогава се е знаело за неговото минало на педофил. Местните хора обаче не искат да свидетелстват срещу него\", коментира Пампоров. Той също по време на изследванията получавал сигнали за блудствани действия на Хъл с малолетни. Някои от родителите на тези деца били и във фокус-групите при изследванията, но отричали да има подобни проблеми. А информацията излизала или тайно от засегнатите деца, или от техни приятели и съседни семейства. В махалата всички местни знаят за проблема, полицията също е наясно, но всъщност пряко пострадали свидетели няма, отказват да свидетелстват, допълни изследователят. От полицията в Сливен коментираха пред \"Дневник\", че при тях има един-единствен сигнал срещу дейността на църквата на Хъл и той бил за това, че децата вдигали много шум пред самата постройка преди и след службата и когато се събирали за срещи с него. От дирекцията на МВР обаче казват, че следят дейността на Хъл от години. Още през 2016 г. от британското посолство информирали, че за британеца има издадена заповед за екстрадиция във връзка с дело за педофилия и той бил изведен от страната. Около две години по-късно обаче той се върнал, построил си къща в махалата и продължил дейността си. Оттогава за него се събирала и оперативна информация. На чиято база той е предаден вече и на прокуратурата. Но и в полицията все още няма свидетели или оплакали се пряко пострадали. За момента властите още обсъждат дали да предприемат и наказателни мерки спрямо родителите на засегнатите деца за родителска небрежност. Проблемът е институционален и докато всички институции не се задействат за подобряването на социалните условия, проблемите на тази общност ще останат и те ще са потенциална желтва за всякакъв вид престъпления, е мнението на експертите. А от общината в Сливен коментираха, че тези мерки, които целят да обърнат представите в местната общност, трябва да започнат още от училище. Децата не са в училище В същото време днес от Областния координационен център по механизма за обхват на децата и учениците в образованието в Сливен съобщиха, че 2491 деца са отпаднали от училище през миналата или предходни учебни години. Което е около 10 на сто от всички деца в училищна възраст до 16 години за областта. Местни наблюдатели пък посочват, че именно тази част на махалата е една от най-проблемните, а голяма част от децата не посещават училище. Там живеят и т.нар. голи роми, които обитават подобни на землянки жилища, често спят заедно с домашните си животни. А през пролетните, летните месеци и ранната есен обикновено са облечени с подобни на препаски дрехи, видя преди време репортер на \"Дневник\". В квартала има и още няколко клана роми, като голяма част от тях също са в крайна бедност. Според последното преброяване например само в кв. \"Надежда\" на Сливен живеят около 10 хиляди души, но според местните активисти, опитващи се както могат да помагат, в квартала са около 20 хиляди. Вътре в общността пък са се изчислили на около 30 хиляди. Общината вече отказва да регистрира хора, тъй като на адресите почват да се водят над 30 души, разказва момчето, което е водач из махалата. За тези хора отговарят например само двама лекари.", "date": "2019.09.16", "title": "Срещу арестувания за блудство \"пастор\" в Сливен не е подаден нито един официален сигнал"}
{"url": "https://www.dnevnik.bg/evropa/2019/09/16/3963977_polsha_i_ungariia_sa_skeptichni_za_plan_za_ocenka_na/", "text": "Представителите на Унгария и на Полша в Съвета на ЕС бяха единствените, които днес открито и ясно изразиха сдържаност по предложението на Европейската комисия да изготвя всяка година доклади за състоянието на върховенството на закона за всички държави от общността, предаде БТА. Полша отбеляза, че ЕС вече разполага с възможности да следи въпроса със законността, както и че засега обхватът на предлаганото наблюдение остава неясен. Унгария настоя, че няма решение, което да пасва за всички държави. Според Будапеща значението на определението \"върховенство на закона\" е различно навсякъде. Унгарската страна предложи не всеки да може да подава сигнали към Европейската комисия за изготвянето на докладите. Заместник-председателят на ЕК Франс Тимерманс заяви, че следващата комисия ще запази подхода си по въпроса за върховенството на закона. Той опроверга схващането, че \"върховенство на закона\" е определение с различен смисъл в отделните държави. Значението е еднакво навсякъде, еднакви са изискванията, затова върховенството на правото е обща ценност в ЕС, добави Тимерманс. Той обясни, че смисълът на върховенството на закона е разделение на властите, политическа независимост на съдиите при постановяването на решенията, свободни медии, възможност журналистите да работят без заплаха за живота си и без политическа цензура, свобода за гражданските организации и за висшето образование. Върховенството на закона е съставено от всичко това и със скорошно решение на Европейския съд бе изяснено, че въпросът със законността не се решава само от правителствата, а подлежи на надзор от ЕС, поясни Тимерманс. Полша и Унгария многократно са влизали в конфликт с евроинституциите заради критики срещу правителствата им за спазването на върховенството на закона.", "date": "2019.09.16", "title": "Полша и Унгария са скептични за план за оценка на законността във всички страни от ЕС"}
{"url": "https://www.dnevnik.bg/sport/2019/09/16/3964011_lokomotiv_plovdiv_suzdava_jenski_otbor_za_da_e_v_krak/", "text": "Локомотив\" (Пловдив) ще има женски футболен отбор, обяви клубът в сайта си. Собственикът на черно-белите Христо Крушарски заяви пред \"Дневник\", че целта е клубът да е модерен. \"Отборът вече е създаден, нещата си вървят. Ние взимаме готов продукт. Целта е да сме модерни и да не изоставаме от европейските ценности\", каза Крушарски. По думите му футболът е и за мъже, и за жени. На въпрос какъв ще е бюджетът за женския отбор спрямо мъжкия в своя стил Крушарски заяви, че \"може и да е по-голям\". Бизнесменът допълни, че разчита на собствените си средства за допълнителната инвестиция. От клуба допълват, че възраждат и волейболния си отбор.", "date": "2019.09.16", "title": "\"Локомотив\" (Пловдив) създава женски отбор, \"за да е в крак с европейските ценности\""}
{"url": "https://www.dnevnik.bg/kultura/2019/09/16/3964005_su_nami_bogu_s_uchastieto_na_simeon_sakskoburggotski_e/", "text": "Петсерийният документален филм \"Съ нами Богъ\" на режисьора Степан Поляков с участието на Симеон Сакскобургготски в ролята на самия себе си ще бъде представен за първи път тази вечер с прожекция от 19 ч. в Дома на киното. Продукцията се описва като в \"никога неразказваната история на Третото българско царство\". В  интервю за БНР  авторът на поредицата, който признава, че \"в някакъв смисъл, генетично\" е монархист, тъй като дядо му е бил белогвардеец, разказва, че филмът е \"посветен на онова, което Европа не позволи на България да покаже - скъсаната страничка от историята на Европа\". По думите на автора \"България има огромно влияние върху процесите в началото на XX век, въпреки че е току-що освободено княжество, но тя предопределя част от събитията, които са съдбоносни за цялото човечество\". Като пример за това влияние той сочи периода в навечерието на войната през 1939 г., когато \"големите сили отчаяно не искат война, напук на онова, което ни се внушава\". \"Нито, от една страна, Великобритания, нито Германия и Италия, от друга страна. И последната отчаяна надежда цялото това безумие да спре се оказва в ръцете на България и на нейния монарх цар Борис III. Тогава те молят той да посредничи за установяване на някакъв мир, който няма да го има оттук нататък. Ние виждаме в архивите едни ужасно любопитни, даже идилични снимки на царя с царицата, които пътуват между Италия, Великобритания. Едно уж безгрижно лято, в което те обаче опитват да спасят Европа. Защо? Защото цар Борис III, от една страна, е много близък роднина с британския двор, от друга, е съюзник с нашите съюзници Италия и Германия. Не е въпрос на мерки и теглилки, но цар Симеон в момента има повече синя кръв, отколкото братовчедката Бети, както той нарича Елизабет II\", разказва още режисьорът. Всеки от епизодите разказва за определен период от историята, но според режисьора един от основните изводи на цялата творба е, че страната ни има трима монарси, които възстановяват държавността, после княжеството и Царство България, но никой от тях не си отива от този свят щастлив. \"Всички те живеят трагично, не отнасят нищо от България.\" \"Съ нами Богъ\", който по думите на режисьора тепърва преговаря за излъчване с големите телевизионни канали в страната, е сниман на различни знакови места в Европа като църквата \"Света Троица\" в градчето Страдфорд на Ейвън, Петерхоф, Ермитажа, Версай, Шьонбрун и Бъкингам. Една от основните му локации се оказва и дворецът \"Врана\", където са снимките с участието на Симеон Сакскобургготски. Макар да признава, че е странно да казваш \"Втори дубъл, Ваше величество!\", Поляков изтъква, че Сакскобурготски е \"първият коронован монарх, който играе роля\" и че той е научил текста си по \"най-безупречния и прекрасен начин\" на три езика - английски, испански и български. Оператор на продукцията е Момчил Ангелов, а композитор на музиката - Митко Щерев. Монтажът е дело на Цветелина Василева. Това не е първи филм с участието на Симеон Сакскобургготски. През 2011 г. той участва с архивни кадри и интервю в документалния филм на Андрей Паунов \"Момчето, което беше цар\", посветен на неговата необикновена история на момче цар, превърнало се в изганик, а след това и в министър-председател на България.", "date": "2019.09.16", "title": "Премиерна прожекция показва \"Съ нами Богъ\" с участието на Симеон Сакскобургготски"}
{"url": "https://www.dnevnik.bg/biznes/2019/09/16/3964014_knsb_pusna_mobilno_prilojenie_za_signali_sreshtu/", "text": "Конфедерацията на независимите синдикати в България (КНСБ) обяви мобилно приложение, чрез което могат да бъдат подавани сигнали за некоректни и коректни работодатели. Приложението, наречено VOX KNSB, бе представено на пресконференция в присъствието и на представители на приходната агенция и инспекцията по труда. Информацията за нередности или за добри практики може да засяга както даден работодател, така например и търговски обекти, където клиент е получил лоша услуга или пък е забелязал измама за фиска. Вицепрезидентът на КНСБ Пламен Нанков заяви, цитиран от БТА, че от години организацията се бори срещу сивия сектор, като за 10 години чрез съвместните усилия с държавната администрация делът му е намален от 30% на 21 на сто. Нанков призова гражданите да използват VOX KNSB за сигнали срещу некоректни практики на работодатели и фирми. Приложението е безплатно и чрез него всеки може да подаде анонимен сигнал до КНСБ, а оттам - и до всички държавни институции, посочват от синдиката. Оттам уточняват, че единствено администраторите на КНСБ разполагат с данните на подателя. Същевременно приложението дава възможност подаваните сигнали да бъдат споделяни и в социалните мрежи, както и да се прилагат снимки. VOX KNSB автоматично регистрира локацията, откъдето се подава даден сигнал. Приложението е достъпно  тук  за \"Андроид\" и  тук  за iOS.", "date": "2019.09.16", "title": "КНСБ пусна мобилно приложение за сигнали срещу работодатели"}
{"url": "https://www.dnevnik.bg/bulgaria/2019/09/16/3964021_voennoto_ministerstvo_obiavi_poruchka_za_dostavka_na/", "text": "Министерството на отбраната  пусна обществена поръчка  за доставка на до 4 леки витлови учебно-тренировъчни самолета. Нейната прогнозна стойност е 2.5 млн. лв. без ДДС. Тази сума трябва да покрие покупката на самолетите, консумативите и нужните материали за тяхната експлоатация за нальот от минимум 400 часа за всеки, доставка на пълен комплект инструменти и средства за наземно обслужване на машините, обучение на до 4 четирима инструктори и 10 души инженерно-технически състав, които да ги поддържат. Срокът за подаване на оферти е средата на октомври. Доставката на самолетите трябва да стане до две години след подписването на договора. Това е поредната поръчка, свързана с авиацията, след сключения договор  за доставка на F-16  със САЩ за над 2 млрд. лв. и близо 200 млн. лв.  за ремонт и поддръжка на самолетите МиГ-29 и Су-25 , с които армията разполага. Учебно-тренировъчни самолети ще се използват за първоначалната подготовка на летците, като заменят сегашните машини \"Пилатус\", експлоатацията на които е доста скъпа. Българската армия разполага с шест самолета, производство на швейцарската компания \"Пилатус Еъркрафт\". При покупката на самолетите \"Пилатус\" през 2003 година беше посочено, че тяхната експлоатация е около четири пъти по-евтина, отколкото на използваните тогава чешки машини Л-39.", "date": "2019.09.16", "title": "Военното министерство обяви поръчка за доставка на учебни самолети"}
{"url": "https://www.dnevnik.bg/sviat/2019/09/16/3963871_svursheno_li_e_s_mechtata_za_nezavisima_palestina/", "text": "                         Бенямин Нетаняху е в затруднено положение. Той управлява Израел от 13 години и иска да бъде преизбран във вторник (17.9). Но нещата не се развиват точно според представите на Биби. От месеци той неуморно - и твърде успешно - предупреждава, че враждебно настроеният Иран застрашава сигурността на Израел. Така Нетаняху извлича дивиденти не само във вътрешнополитически план, но и сред някои арабски режими в Персийския залив. Още по-важното е, че с твърдия си антиирански курс досега можеше категорично да разчита на подкрепата на Съединените щати, която бе безусловна - също както по времето, когато Израел анексира сирийските Голански възвишения или когато едностранно обяви цял Ерусалим за \"неделима\" израелска столица. Колко единни са Нетаняху и Тръмп? Но неговият най-важен съюзник - американският президент Доналд Тръмп - постоянно поднася различни изненади. А напоследък, точно както в случая със Северна Корея, вече дори си представя евентуална среща с иранския президент. Ако наистина се стигне дотам, това би било тежък удар за Нетаняху. Има и още нещо: с напускането на съветника по националната сигурност Джон Болтън и посредника за Близкия изток Джейсън Грийнблат, които бяха смятани за хардлайнери, от американското правителство отпаднаха още двама политици, които бяха благосклонно настроени към Нетаняху. Скорошните медийни съобщения за израелски шпионаж във Вашингтон също биха могли да влошат отношенията. Но най-големият проблем на Нетаняху е друг. Допитванията прогнозират оспорвана надпревара с неговия конкурент  Бени Ганц, бивш шеф на армията . Ако не му провърви, Нетаняху може да загуби. А ако загуби, това ще има тежки лични последици: министър-председателят е заплашен от три обвинения в корупция. Без премиерския пост той ще се лиши и от имунитета, който му гарантира защита срещу наказателно преследване. Опасни предизборни обещания Затова Нетаняху се бори с всички сили за преизбирането му. Неслучайно той показва особена твърдост срещу антиизраелските милиции като \"Хизбула\" и \"Хамас\" и обещава, че ако бъде преизбран,  \"незабавно\" ще анексира долината на река Йордан , в която наред с около 60-те хиляди палестинци живеят и 5000 израелски заселници. Мнозина наблюдатели в страната, но и в чужбина смятат, че тази обещана анексия е по-скоро предизборна маневра. Дано да са прави! Но, за съжаление това никак не е сигурно. Идеята на Нетаняху бе обсъдена в Израел крайно разгорещено и се видя, че дори неговите политически противници биха го подкрепили в това начинание - в името на националната сигурност. Те обаче се съмняват, че Нетаняху наистина крои подобно нещо и че действително би могъл да извърши анексията. Но евентуален отказ от този план би съсипал доверието към него.      Мнозина се питат дали ако бъде преизбран, министър-председателят ще успее току-така да игнорира амбициозното си предизборно обещание. Факт е, че Нетаняху би могъл да го реализира единствено с подкрепата на американския президент. Той обаче засега пази мълчание по въпроса. От месеци има само догадки и предположения какви ли са визиите и мерките, съдържащи се в обявения, но все още неоповестен голям план за Близкия изток на правителството на Тръмп. Не е ясно също и това дали този план ще стане публично достояние след израелските избори, както бе обявено. Нито пък дали той предвижда анексията на долината на река Йордан, а може би дори и строителството на нови израелски селища в земите на палестинската автономия. Отрицателни последици и за двете страни Това във всички случаи би било крайно опасно! Двудържавното решение за Близкия изток междувременно изглежда все по-малко възможно. Това се дължи на продължаващото строителство на израелски селища, на вътрешните палестински разногласия, на взаимните прояви на насилие и липсващата воля за разбирателство от двете страни. Ако Израел предприеме нови анексии, вече няма да е възможно създаването на жизнеспособна палестинска държава. А това ще доведе до изблик на ново насилие. В перспектива това ще изправи и самия Израел пред още един проблем: колкото повече палестинци живеят на израелска земя, толкова по-трудно ще е да се опази характерът на една еврейска и същевременно демократична държава. А ако на палестинците продължат да отказват правата, които са напълно естествени за израелските граждани, отново ще се засили подкрепата за популисткия упрек, че Израел е \"държава на апартейда\". На протичащото зад кулисите сближаване на Израел с различни арабски държави тогава ще бъде сложена точка. Сравнението с Южна Африка не е прецизно в исторически план и се използва най-вече за дискредитирането на Израел като цяло. От гледна точка на сигурността не би било в интерес на Израел да го подхрани тъкмо след изборите.", "date": "2019.09.16", "title": "Свършено ли е с мечтата за независима Палестина"}
{"url": "https://www.dnevnik.bg/bulgaria/2019/09/16/3963970_asen_iordanov_ot_bivolu_sudi_za_kleveta_prokuror_po/", "text": "Управителят на сайта \"Биволъ\" Асен Йорданов даде на съд за клевета прокурор Евгения Станкова от Специализираната прокуратура. За това съобщиха на страницата си във фейсбук журналисти от \"Биволъ\". Тъжбата е внесена в Софийския районен съд на 12 септември, а документът е прикачен към публикацията. Делото за клевета срещу Станкова вече е разпределено на съдия Станимир Миров от Софийския районен съд (СРС), съобщиха за \"Дневник\" от съда. Предстои Миров да се запознае с тъжбата на Асен Йорданов и да определи дата, в която да разгледа делото. \"В интервю пред медии в гр. София, включително и пред \"БТВ Медиа Груп\" ЕАД на 31.07.2019 г., излъчено в емисия новини на същата дата, както и качено на сайта на \"БТВ Медиа Груп\" ЕАД на 31.07.2019 г., прокурор Евгения Станкова, във връзка с предстоящо гледане на мярка за неотклонение \"Задържане под стража\" по отношение на Иван Тодоров – собственик на \"ТАД груп\", заяви следното: \"Искам да отбележа, че по материалите по делото се съдържат данни, че около 2 седмици преди датата, на която е извършена реализацията и е задържан първият обвиняем, тези данни са били предоставени на сайта \"Биволъ\", пише в тъжбата от Асен Йорданов. \"Прокурорката Евгения Станкова от Специализираната прокуратура, наблюдаваща делото за теча на базата данни от НАП, вече е дадена под съд от Асен Йорданов. Там ще доказва твърденията си!\", пише в публикацията на \"Биволъ\" в социалната мрежа. \"Да видим сега какво още ще измислят марионетките на Гешев и Цацаров!? Нови обвинения, проверки, разследвания, а може би арести... за да им лъсне ....... същността пред целия свят, или ще постъпят по единствено правилния начин да кажат поне веднъж Истината, без клевети, фалшиви новини и други ченгеджийски диктаторски мурафети!\", допълват от \"Биволъ\". При осъдителна присъда за клевета, разпространена публично и от която са настъпили значителни вредни последици, законът предвижда наказание глоба от 5 хил. до 15 хил. лв. и обществено порицание. Районният съдия Станимир Миров е заседавал по мярка за неотклонение срещу Бисер Миланов-Петното през 2014 г., когато го освободи под парична гаранция от 5 хил. лв., а преди това му позволи да дава интервюта пред медиите от килията. Той е съдията, който през 2009 г. наложи наказание от 1000 лв. на политолога Андрей Райчев за клевета – в ефир през 2007 г. нарекъл \"фашист\" лидера на \"Атака\" Волен Сидеров. През 2011 г. съдия Миров бе сред кандидатите за председател на специализирания съд, но тогава не му достигна стаж, за да оглави новосъздадената структура. На 31 юли  прокурор Евгения Станкова направи изявление  пред медиите преди съдебното заседание по искането на държавното обвинение Иван Тодоров да остане постоянно в ареста. Тогава тя обясни и че в рамките на делото за кибертероризъм се разследват и доказателства за това, че от \"Тад груп\" направили дори опит да влязат в  системата за контрол на поливните системи  в София. Целта била, когато покрай пръскачките в центъра на София и около сградите на парламента и държавните сгради минават правителствени автомобили или такива на чуждестранни гости, те да се задействат и да ги пръскат и така според специализираната прокуратура се дестабилизирала политическата система. Час след изявлението \"Дневник\" потърси за коментар и Асен Йорданов, който още тогава заяви, че обмисля дело за клевета срещу прокурор Станкова заради  твърденията, че е имало таен чат  през \"Телеграм\" между него и един от обвинените за кибертероризъм – собственика Иван Тодоров, търговския директор Георги Янков и служителя Кристиян Бойков. \"Аз съм визиран в това изявление като собственик на \"Биволъ\". Иван Тодоров изобщо не го познавам, \"Телеграм\" никога не съм ползвал в живота си. Не познавам никой от \"ТАД груп\". Абсолютно никога не съм имал никакъв контакт с тях и никакви тайни чатове не сме правили. Не сме получавали две седмици предварително никакви данни от НАП. Получихме ги, когато ги получиха всички медии\",  заяви пред \"Дневник\" Асен Йорданов . Само няколко дни по-късно от прокуратурата  публикуваха за първи път файлове  и скрийншотове от разговори с обяснителни бележки, за които се твърди, че са част от доказателствата по делото за кибертероризъм. \"На ден получавам по 5-6 анонимни чата за пробиви в различни системи, половината са от луди хора, но аз проверявам информацията\",  коментира тогава Чобанов  пред \"Дневник\". Конкретно за теча от НАП той отрече да са получили данните на НАП две седмици по-рано и подчерта, че сайтът \"Биволъ\" нито ги е имал, нито ги е разпространил, след като ги е получил. В началото на август по темата излезе и  позиция на Международния институт за печата във Виена  - световна мрежа на редактори, журналисти и хора на управленски позиции, която работи за защита на медийната свобода. Според организацията издадената европейска заповед за разследване срещу главния редактор на \"Биволъ\" Атанас Чобанов след скандала с изтичане на данни е опит да бъде заглушен гласът на сайта, \"публикувал няколко разследващи материала, изобличаващи злоупотреби със средства от ЕС и корупцията в правителството\".", "date": "2019.09.16", "title": "Асен Йорданов от \"Биволъ\" съди за клевета прокурор по делото за кибертероризъм"}
{"url": "https://www.dnevnik.bg/bulgaria/2019/09/16/3964061_karakachanov_podgotvil_2_hil_voinici_za_granicata_sled/", "text": "Специалните сили и сухопътните войски на армията са в готовност да пазят границата след заплахата от страна на турския президент Реджеп Ердоган, че ще пусне към Европа намиращите се в страната мигранти, ако не получи още пари. Това обяви във Варна министърът на отбраната Красимир Каракачанов, цитиран от Би Ти Ви. Той допълни, че веднага могат да бъдат изпратени на границата модули, които достигат 2000 войници. По думите на Каракачанов в момента ситуацията на границата е спокойна. Именно затова със своя заповед в началото на юни е изтеглил оттам специалните сили, като сега за охраната се грижи основно Гранична полиция. Министърът заяви, че не е изключено Турция да използва като инструмент милионите бежанци на нейна територия, както го е правила няколко пъти досега. Затова са взети мерки след новината от последните дни. \"Като видях тази новина, съм разпоредил да има готовност модулите, които са до 2000 човека, могат да бъдат изпратени веднага на границата, с допълнителни съоръжения, не само техника, а и такива, които бяха изработени за \"Кулата\", преносими телени заграждения, могат да се монтират веднага\", разясни министърът на отбраната. За задължителната казарма ВМРО е готова със закона за доброволната военна служба и военното обучение в училищата, обяви още Каракачанов, който е председател на партията. Той подчерта, че по негово настояване тя била залегнала в програмата за управление на страната. Законът е внесен в Министерския съвет за междуведомствено съгласуване с отделните министерства. \"Някои от министерствата, между които и Министерството на финансите, са дали отрицателно становище, защото според тях в Министерството на отбраната имало по-приоритетни разходи. В края на краищата обаче това е част от нашата програма за управление. Имам усещането, че има някаква ревност, особено след евроизборите, каквото представи ВМРО, и се започва да се \"тупа топката\". Ако така ще я караме, няма как да стане\", коментира Каракачанов. Той каза още, че е привърженик също на връщането на задължителната наборна военна служба в срок от 6 до 9 месеца, но към момента нямало политическа воля за това. \"Това е една идея, която рано или късно ще се реализира\", каза Каракачанов.", "date": "2019.09.16", "title": "Каракачанов подготвил 2 хил. войници за границата, след като чул, че Ердоган ще пуска бежанци"}
{"url": "https://www.dnevnik.bg/sviat/2019/09/16/3964058_poslanikut_na_franciia_za_pravosudnata_reforma_triabva/", "text": "Когато говорим за реформа на правораздаването в България - а Франция особено много държи на нея, както и на Механизма за сътрудничество и наблюдение - трябва повече да се работи едновременно \"отдолу\" и \"отгоре\", като от страна на европейските институции е нужно да се прояви повече въображение. Това заяви френският посланик Елик Льобедел в интервю за \"Дневник\" в края на 3-годишния му мандат в София на въпрос дали си представя Франция да избира главен прокурор по начина, по който това се случва в България. \"Работата \"отгоре\" идва по линия на Европейския съюз. Мисля, че тук трябва да проявим повече въображение, за да постигнем един режим на насърчаване реформата на правосъдието и защита на човешките права с мерки, които са постепенни, насърчителни и недискриминационни, т.е. да се отнасят по еднакъв начин към всички държави в Европейския съюз. Иначе казано, да има преглед на експертно ниво, да има експертизи, да има обвързаност на фондовете с темата и дори ако се наложи, да се използва като крайна мярка Член 7 от Договора за ЕС. В това отношение работата на новата Европейска комисия ще бъде много интересна\", каза Льобедел. Той обясни, че \"отдолу\" са общественото мнение, неправителственият сектор, избраните лидери на местно ниво. \"Държа да спомена и експертите на европейско ниво - момент, който често се забравя тук, а те обогатяват темата. За изминалите 3 години от мандата ми пътувах много из България и се срещнах с ръководители на всички нива, които понякога работят в много трудни условия, но въпреки това носят силно чувство на задълженията си като обществени ръководители, отдадени хора с чувства за публичния интерес. Всичко това наричам работа \"отдолу\".\" Повече за равносметката за българско-френските отношения, оценката му за състоянието на българските медии, \"шпионския скандал\" с Русия и сигурността на информацията след пробива в НАП, както и за това какво е новото във френската дипломация след последните инструкции на президента Еманюел Макрон можете да прочетете  във вторник тук.", "date": "2019.09.16", "title": "Посланикът на Франция: За правосъдната реформа трябва повече въображение и \"отвън\""}
{"url": "https://www.dnevnik.bg/sport/2019/09/16/3963976_da_prepluvash_151_km_kum_rekorda/", "text": "Южноафриканецът Камерън Белами направи най-дългото плуване в открити води, съобщи \"Ройтерс\". Той измина 151.7 км за 56 часа и 36 минути в Карибския басейн. Според информацията Белами е започнал изпитанието си в 8.20 ч. местно време в събота от бреговете на Барбадос, като е достигнал до Сейнт Лусия около 17 ч. в неделя. Постижението на 37-годишния южноафриканец предстои да одобрено от федерацията по плувни маратони, за да се превърне в рекорд. Негов притежател засега е австралийката Клоуи Маккардъл, която през 2014 г. преплува 124.4 км от остров Елютера до Насау. По време на изпитанието Белами е приемал течности през половин час, а на всеки час тялото му е било захранвано. Това е вторият опит на южноафриканеца да постави рекорд за най-дълго плуване в открити води. Белами първоначално се опита да преплува дистанцията от Куба до Флорида, но американските власти не му разрешиха да бъде съпроводен с лодка. ", "date": "2019.09.16", "title": "Да преплуваш 151 км към рекорда"}
{"url": "https://www.dnevnik.bg/bulgaria/2019/09/16/3964024_prokuraturata_proveriava_postaviani_li_sa_stentove_na/", "text": "Специализираната прокуратура съобщи, че се е самосезирала по изнесени в медийни публикации данни за неправомерни действия на лекари от Многопрофилната болница за активно лечение в Пазарджик и по-конкретно за постаняне на стентове на пациенти, които не се нуждаят от подобна медицинска интервенция. По случая е назначена комплексна проверка, по която конкретни задачи са възложени на различни държавни органи, съобщиха от държавното обвинение. В неделя \"Нова телевизия\" излъчи журналистическо разследване, според което кардиологът Петър Лазов поставя стентове по безкръвен метод на хора със сърдечни проблеми, но е слагал такъв апарат и на напълно здрави хора. Според данните в репортажа здравната каса плаща на болниците 4500 лв. за тази процедура, а лечебните заведения дават до 15% от тези пари на лекаря, който я извършва. В конкретния случай д-р Лазов получавал близо 50% от сумата – по около 2000 лв. за интервенция с продължителност около половин час, твърдят от \"Нова телевизия\". Главната дирекция \"Борба с организираната престъпност\" трябва да установи дали са налице данни за извършено престъпление по Наказателния кодекс, съобщиха от прокуратурата. Предстои да бъдат снети обяснения на лекари и медицински работници, да бъде проверена цялата медицинска документация и наложената практика на лечение на страдащи от сърдечни заболявания. Изпълнителната агенция \"Медицински надзор\" следва да установи дали структурата, управлението, дейността и организацията на медицинската помощ в болницата съответстват на Закона за лечебните заведения, Закона за здравето, Закона за трансплантация на органи, тъкани и клетки и подзаконовите актове за тяхното прилагане. Ще се проверява спазването на медицинските стандарти и начинът, по който лечебното заведение е разходвало бюджетните средства. На Агенцията за държавна финансова инспекция е възложена цялостна финансова ревизия в болницата в Пазарджик. Тя трябва да установи как са изразходвани целевите бюджетни средства за период от 2 години назад. Комплексната проверка трябва да приключи с подробен доклад в срок от 2 месеца. \"Това е подла, лъжлива, скълъпена история с цел да злепостави мен, както и да злепостави отделението и болницата. Смятам да съдя въпросните журналисти\", заявява в отворено писмо до медиите инвазивният кардиолог д-р Петър Лазов. Той подчертава, че не е поставял стентове на здрави артерии, и допълва, че при проверка на дейността на отделението с лекота ще се установи, че значителен процент - над 50% от процедурите, завършват без поставяне на стент съобразно състоянието на пациента. Това по думите му ясно илюстрира неверността и манипулативността на внушението, че се стентират пациенти без съответни показания. \"Не е вярно, че съм получавал заплата от 57 000 лв. Заплатата ми е в размер на около 1600 лв. месечно. Полученото допълнително материално стимулиране е формирано въз основа на решение на съвета на директорите на болницата и е в размер на 15%, а не 50% от стойността на пътеката\", допълва лекарят. Той обяснява и че процентът на допълнителен бонус не е изключение и много негови колеги от болницата получават същия процент за работата си.", "date": "2019.09.16", "title": "Прокуратурата проверява поставяни ли са стентове на здрави пациенти в Пазарджик"}
{"url": "https://www.dnevnik.bg/sviat/2019/09/16/3964040_agentut_na_cru_ot_ekipa_na_putin_e_rabotil_i_za/", "text": "Говорителят на руското външно министерство Мария Захарова потвърди, че смятаният за американски шпионин Олег Смоленков е работил и за руското посолство във Вашингтон, предаде РБК. \"Работил е в някаква част от кариерата си в нашето посолство във Вашингтон\", каза Захарова, но не коментира повече, освен че от \"лични оценки\" на колеги следва, че се е занимавал със стопански въпроси. Захарова е вторият служител на руска ръководна структура, който признава, че соченият от руски и американски медии за агент на Централното разузнавателно управление на САЩ Смоленков е бил част от институцията, за която работи. Първо това направи прессекретарят на Кремъл Дмитрий Песков, който каза, че човек с такива имена - Олег Смоленков - е работил за администрацията на президента Владимир Путин. Обясненията му влязоха в противоречие с медийните публикации, според които Смоленков е имал пряк достъп до Путин - Песков отрече. Публикациите, които първо съобщиха за Смоленков (неговото име  за пръв път спомена \"Комерсант\" ), разказаха, че САЩ са изтеглили през 2017 г. свой ценен агент от Русия, след като работил за президента Путин. Руските власти впоследствие потвърдиха, че изгубили следите му, след като отишъл на почивка в Черна гора заедно със семейството си. Според Захарова телевизия Си Ен Ен, от която първо дойде новината, не е търсила руските власти за материала, а обикновено го прави. Моментът не е избран случайно - започва \"предизборната надпревара\" в САЩ, а Си Ен Ен поддържа кандидат, когото харесва и който се асоциира с определени възгледи и действа срещу нехаресваните, обясни Захарова. Според  Ен Би Си  Смоленков живее недалеч от Вашингтон под охрана.", "date": "2019.09.16", "title": "\"Агентът на ЦРУ\" от екипа на Путин е работил и за руската дипломация"}
{"url": "https://www.dnevnik.bg/evropa/2019/09/16/3963974_erdogan_durji_v_ruce_edno_tvurde_silno_orujie/", "text": "                         Турският президент е най-опасен, когато е притиснат до стената. Заради икономическите проблеми на Турция и признаците за разцепление в неговата Партия на справедливостта и развитието (ПСР) Ердоган изпада в опасен рецидив, вадейки от репертоара си всевъзможни заплахи и игра на мускули. Това си е чист тормоз. А Европейският съюз винаги досега е отстъпвал пред него. От Турция пристигат отчасти противоречиви съобщения. Върховният съд току-що освободи журналисти от вестник \"Джумхуриет\", държани в затвора за някакви уж политически престъпления. В същото време хиляди други интелектуалци, писатели и учители продължават да гният в затворите на Ердоган. Загрижеността за човешките права накара ЕС да замрази предприсъединителните преговори с Турция, сега обаче президентът отново обръща поглед към ЕС. Ситуацията в Турция не е лесна за Ердоган Реджеп Тайип Ердоган иска да преговаря, защото се нуждае от подкрепа. Той е подложен на силен икономически натиск и всеки сигнал, че ЕС продължава да гледа на него като на партньор, би се оказал изключително ценен на финансовите пазари. Няма значение дали това ще бъде актуализирано митническо споразумение с Турция, за което се настоява от години, някакъв окуражаващ сигнал в преговорния процес с Анкара или поредната финансова инжекция от Брюксел за милиарди евро. Напоследък зачестиха признаците, че турският президент вече не държи така здраво юздите на властта. Победата на опозицията в Истанбул и основаването на нови партии от бившия турски премиер Ахмет Давутоглу и от бившия министър на икономиката Али Бабаджан са само два от примерите за това. Бабаджан критикува най-вече заплахата за човешките права и лошото икономическо положение в Турция. Ако подобни формации успеят да отнемат дори и само няколко процента от подкрепата за управляващата ПСР, това може да се окаже и началото на края на Ердоган. Но турският президент няма да се предаде без бой и сега гледа с надежда към ЕС. Сирийските бежанци са заложници на Ердоган Той държи в ръце едно силно оръжие - съдбата на три и половина милиона сирийски бежанци, които се намират на турска територия. За да покаже на Брюксел колко висок е залогът в тази игра, Ердоган от време на време пуска в ход дребни трикове: ту броят на мигрантите, стигащи до гръцките брегове, необяснимо ще се увеличи, ту ще започне кампания за изтласкване на нерегистрираните сирийски бежанци в региона на бойните действия. Турският президент иска от САЩ помощ, за да бъде създадена зона за сигурност в североизточните кюрдски райони на Сирия, която да поеме поне половин милион бежанци от района на Идлиб. Но нещата не се подреждат както иска Ердоган - нито Вашингтон, нито Москва са готови да го подкрепят в това начинание. А опитът му да настрои един срещу друг двата големи играча в района претърпя провал. Така му остават само европейците, които в тази геополитическа игра са по-слабият партньор, тъй като са по-нерешителни и не така безцеремонни. И Ердоган нe се свени да ги изнудва с помощта на сирийските бежанци. Той знае отлично, че през 2015 г. ЕС изпадна в тежка политическа криза, защото популистите се възползваха от големия брой бежанци, за да подклаждат национализъм и страхове у хората. Той знае и друго:  заплахата, че отново ще отвори границите  и ще пропуска бежанците към Европа, предизвиква нервни спазми в Брюксел. Последната решителна военна битка в Сирия и избиването на хора в района на Идлиб остават някак встрани от вниманието на европейците. Хората просто се умориха да проявяват състрадание. Но тръгнат ли бежанските потоци отново, ЕС ще трябва да е наясно какво смята да прави. И ако не иска тези хора да идват в Европа, е длъжен да им предложи закрила и сигурност на друго място. Европейците спешно се нуждаят от стратегия Зоната за сигурност, искана от Ердоган, не е решение, защото турският президент се интересува основно от това да установи военен контрол над кюрдските райони. И защото той вече нито желае, нито е в състояние да поеме организацията и снабдяването на огромния брой пристигащи сирийски бежанци. Тук обаче и европейците са в дълг: те трябва да решат най-накрая каква позиция ще заемат в тази криза. Ако им е останал някакъв хуманизъм, трябва да се включат в преговорите и да решат какъв ще бъде техният принос и докъде ще се простира сътрудничеството им с турския президент. Това е сериозна външнополитическа дилема: от една страна, ЕС не иска да крепи разпадащата се власт на Ердоган, но от друга - не може да остави въпроса за съдбата на сирийците единствено в ръцете на Ердоган или на американците. Брюксел обаче е изцяло погълнат от  театъра с Брекзит ,  смяната на караула в европейските институции  и други ежедневни проблеми на общността. А далеч по-голямата драма край сирийско-турската граница остава почти незабелязана. Опасно ще е, ако и сега европейците реагират чак когато стане прекалено късно. Тогава те отново ще се окажат безсилни да се противопоставят на Ердогановите опити за изнудване. Подобно развитие е лошо както за сирийските бежанци, така и за европейската политика спрямо Турция.", "date": "2019.09.16", "title": "Ердоган държи в ръце едно твърде силно оръжие"}
{"url": "https://www.dnevnik.bg/bulgaria/2019/09/16/3964068_ivan_kostov_za_shpionskiia_skandal_prokuraturata/", "text": "Бившият премиер Иван Костов видя в разразилия се шпионски скандал опит на българската прокуратура да покаже, че не е толкова близка с руската. В интервю за Би Ти Ви той заяви, че \"тази близост трябваше да бъде туширана\". Той изрази учудване, че прокуратурата е действала толкова късно, като уточни, че през 2015 г. е участвал в изготвянето на доклад, който е бил предаден на службите, включително ДАНС, в който се посочва опитът за влияние, което Русия се е опитала да наложи в България. Миналата седмица председателят на сдружение \"Русофили\"  Николай Малинов  беше задържан, след което пуснат под гаранция и обвинен в шпионаж в полза на Русия. Руският гражданин Леонид Решетников получи забрана да влиза в България през следващите 10 години, а на руския олигарх Константин Малофеев беше наложена същата санкция. КТБ вече е собственост на ВТБ \"Българската прокуратура трябваше да даде по нейните представи знак, че не е толкова близка с руската, което е широко известно. Тази близост трябваше да бъде туширана. В доклада от 2015 г. показвахме как руски фирми поставят под контрол големи български активи, които се държаха от КТБ. Голяма част от тях отидоха в руски ръце, но не в тези на Малофеев и Решетников. Просто друга руска група победи. КТБ вече е собственост на Външнотърговска банка (ВТБ) на Русия. По-точно \"Виваком\" е тяхна собственост\", каза Костов, припомняйки, че ВТБ е водила дела срещу Малофеев. На 18 септември 2017 г. в столичната Съдебна палата главният прокурор на България Сотир Цацаров и генералният прокурор на Руската федерация г-н Юрий Чайка подписаха Програма за сътрудничество между двете институции за периода 2017-2019 г. През тази година се разбра, че български прокурори са посещавали Русия. За чия сметка те са пътували до там четете  тук  и  тук. Той коментира и думите на премиера Бойко Борисов, който сравни изгонването на Малофеев и Решетников с това на  Майкъл Чорни и Денис Ершов , което стана по време на управлението на Костов. \"Чорни си беше въобразил, че може да диктува икономическия живот на страната през \"Мобилтел\", както и спортния – чрез \"Левски\". Нито Малофеев, нито Решетников заемат важни позиции в Кремъл и никой няма да пролее и една сълза за тях в Москва\", каза още Костов. Според него предстои да се разбере \"дали обвинените тук хора са точно тези, които могат да се докажат като шпиони\". Решетников няма позиции в България Костов добави, че русофилите са обединени в неправителствена организация,  която не влияе на политиката  и позиционирането на държавата на световната карта. По думите му много трудно може да се докаже шпионаж в конкретния случай. \"Малофеев се провали на Балканите. Решетников силно се самолансира като важен човек в България, без да има тази политическа тежест. Той е пенсионер, отдавна е много отстрани. Не мисля, че има силни позиции в България и няма никаква възможност да влияе в страната\", допълни Костов. Кой може да направи кампанията мръсна Бившият премиер анализира и думите на настоящия министър-председател, който заяви, че очаква \"мръсна кампания\" за предстоящите местни избори. Той намеси изказването му със заявената подкрепа за кандидата за кмет на София от \"Демократична България\" Борислав Игнатов. Порнографски снимки на неговата приятелка бяха разпространени от \"Пик\", заради което последва остра реакция на журналисти и политици. \"Направи ми впечатление каква мощна подкрепа имаше за него след скандала. Срещу мен и моето семейство имаше много такива атаки, но никога не съм бил защитаван, защото може би съм политик, а той трябва да е винаги виновен. Виждам обаче неискреност, може би съм политически увреден, защото ако премиерът казва, че кампанията ще е много мръсна, кой може да я направи такава? Може ли Игнатов или Мая Манолова? Не могат\", добави Иван Костов.", "date": "2019.09.16", "title": "Иван Костов за шпионския скандал: Прокуратурата трябваше да покаже, че не е толкова близка с руската"}
{"url": "https://www.dnevnik.bg/bulgaria/2019/09/16/3964075_sudut_prekrati_deloto_na_ruskiia_kandidat_za_turski/", "text": "Тричленен състав на Върховния административен съд (ВАС) остави без разглеждане жалбата на Консорциум \"Газово развитие и разширение в България\" срещу решение на Комисията за защита на конкуренцията (КЗК) и прекрати производството по делото. Причината за решението на е \"липса на воля за обжалване у консорциума, констатирана във връзка с постъпила по делото писмена молба от \"Комплишънс Дивелъпмънт С.А.Р.Л.\" - клон България, който е един от участниците в Консорциум \"Газово развитие и разширение в България\". С други думи, жалбата до ВАС е оттеглена. Пълният текст на решението на ВАС по казуса –  тук . Проектът е за близо 3 млрд. лв. и по него се предвижда от началото на 2020 г. да започне преносът на газ по трасето от българско-турската до българско-сръбската граница. Първоначално през април държавният газов доставчик избра за победител в търга за изграждането на тръбопровода саудитския консорциум \"Аркад\" с оферта 1.102 млрд. евро без ДДС. Месец по-късно обаче избраният кандидат бе декласиран с мотива, че не е предоставил в очаквания срок поискани от него документи. Консорциумът обжалва това пред Комисията за защита на конкуренцията и тя отмени решението и освен това не разреши на държавната компания исканото от нея подписване на договор с втория в класирането с мотива, че се гонят срокове за изпълнението на проекта. Вторият в класирането е именно \"Газово разширение и развитие в България\", свързан с Русия консорциум, който към момента на изтичане на срока за подаване на поисканите от саудитския консорциум документи е подобрил офертата си, като е намалил първоначалното си искане от 1.6 млрд. евро без ДДС с 30%. Последното определение на антимонополното ведомство бе обжалвано пред ВАС от \"Газово разширение и развитие в България\", този иск обаче бе отхвърлен вече от ВАС. Пред върховния съд руският консорциум  обжалва решението на КЗК , с което се отменя решението на \"Булгартрансгаз\" да декласира \"Аркад\". Днес обаче от съда обявиха, че делото, което бе насрочено за разглеждане на 24 септември, е прекратено. С отказа на руския кандидат да обжалва изпълнитeл нa \"Турски поток\" в българската част от трасето засега остава конcopциyмът oт Cayдитска Арабия \"Аркад\". Миналата година руският в. \"Комерсант\" писа, че \"Газпром\" обмисля варианта \"Турски поток\" да мине през България. По-късно София  обяви , че ще доразвие собствената си  газопреносна инфраструктура  по евентуалното трасе на проекта. Премиерът Бойко Борисов  дори нарече българския участък  \"Български поток\".", "date": "2019.09.16", "title": "Съдът прекрати делото на руския кандидат за \"Турски поток\" през България"}
{"url": "https://www.dnevnik.bg/bulgaria/2019/09/16/3964088_dps_poiska_da_se_vurne_po-lekiiat_rejim_vurhu_shuma_ot/", "text": "Малко повече от два месеца след приемането на окончателните промени в Закона за шума в околната среда, довели до увеличение на времето, в което заведения и други бизнеси трябва да пазят тишина, от ДПС вече са внесли предложения това да отпадне. Поправките на партията са внесени в парламента миналата седмица и на практика връщат стария режим, съобщава  \"Капитал\". Зам.-председателят на правната комисия в парламента Хамид Хамид е основният вносител на текстовет. От ДПС посочват, че \"целта е създаване на здравословни условия на живот на гражданите и опазването на околната среда, като не се вреди на бизнеса и в частност на туристическия бранш\". Все още не се знае дали предложенията ще съберат достатъчно подкрепа в парламента. ДПС настоява да се върне \"старият режим\" в закона, който беше основна битка на лидера на НФСБ Валери Симеонов, докато беше вицепремиер. Това означава, че ще бъде забранен шумът между 23 и 7 сутринта, а изрична забрана за тишина между 14 и 16 часа няма да има. Предлагат се и по-ниски глоби, като таванът да е 10 хил. лв. Повече по темата четете  тук.", "date": "2019.09.16", "title": "ДПС поиска да се върне по-лекият режим върху шума от заведенията"}
{"url": "https://www.dnevnik.bg/sviat/2019/09/16/3964094_nju_iork_e_vtoriiat_shtat_zabranil_e-cigarite_s/", "text": "Щатът Ню Йорк ще забрани електронните цигари с различни вкусове, след като в последните седмици бе регистриран рязък скок на заболяванията на белия дроб, свързани с този тип пушене. Губернаторът на щата  Андрю Куомо  мотивира решението за извънредния указ с това, че  е-цигарите  с вкусове на плодове и сладки привличат младите хора и ги правят зависими от никотина. Изключение ще се прави за тези с вкус на тютюн и ментол. Близо 400 души в цялата страна са регистрирани с болест на белите дробове, вероятно свързана с електронните цигари, показват данните на  Центъра за контрол и превенция на болестите . Шестима са починали. Разследващите все още се опитват да установят причината за болестта; междувременно здравните органи предупредиха населението да не купува  е-цигари  или масла, извлечени от марихуана, и да избягват вдишването на токоферил ацетат – съставка на някои от продуктите за бездимно пушене. Ню Йорк ще бъде вторият щат, който ще въведе такава забрана; преди него този месец това направи Мичиган. В сряда администрацията на президента  Доналд Тръмп  обяви планове да премахне овкусените е-цигари от магазините.", "date": "2019.09.16", "title": "Ню Йорк е вторият щат, забранил е-цигарите с вкусове на сладко и плодове"}
{"url": "https://www.dnevnik.bg/sport/2019/09/16/3964084_snimka_na_denia_krachka_po_krachka_kum_pirin_ultra/", "text": "Най-добрият български състезател в планинското бягане Кирил Николов-Дизела се подготвя за състезанието  . За втора година надпреварата е част от световните серии по скайрънинг. Събитието ще се проведе от 20 до 23 септември. То ще включва  , които са с дължина 160 км, 66 км и новото трасе на 38 км.", "date": "2019.09.16", "title": "Снимка на деня: Крачка по крачка към \"Пирин ултра\""}
{"url": "https://www.dnevnik.bg/sviat/2019/09/16/3964104_putin_i_erdogan_obsudiha_dostavki_na_novi_orujiia_za/", "text": "Президентът на Русия Владимир Путин предложи на Саудитска Арабия да купи руски противоракетни системи, за да защитава територията си от атаки, насочени срещу петролната инфраструктура, като тази през уикенда. Това стана след тристранната среща с Турция и Иран за ситуацията в Сирия, която се проведе в Анкара, съобщава БТА. \"Готови сме да помогнем на Саудитска Арабия, за да може тя да защити своята територия. Можем да го направим по същия начин, по който го направи Иран, като купи руски ракетни системи С3-00 и по начина, по който го направи Турция, като купи руски ракетни системи С-400\", каза Путин. \"Тези оръжия със сигурност ще защитят който и да е инфраструктурен обект в Саудитска Арабия\", допълни той. От своя страна президентът на Иран Хасан Рохани оправда атаките срещу Саудитска Арабия, за които поеха отговорност йеменските бунтовници хуси, като каза, че това е отговор на йеменския народ срещу саудитските бомбардировки в Йемен. \"Йемен е мишена на ежедневни бомбардировки. Народът на Йемен беше принуден да отговори. Те само се защитават\", каза Рохани на пресконференцията в Анкара. Президентът на Турция Реджеп Ердоган определи като продуктивна тристранната среща. След края ѝ той каза, че лидерите на трите страни са взели редица важни решения, които пораждат надежда за намиране на политическо решение на сирийската криза. В съвместно изявление на Ердоган, Владимир Путин и Хасан Рохани се казва, че следващата среща на върха ще бъде в Техеран. На нея ще се обсъждат регионални и международни събития, а също и сътрудничеството в различни сфери. Ердоган съобщи, че трите преговарящи страни днес са преодолели разногласията по съставянето на Конституционна комисия в Сирия. Той допълни, че този орган скоро ще започне работа. На пресконференцията на лидерите Владимир Путин добави, че Конституционната комисия ще изиграе решаваща роля в нормализирането на ситуацията в Сирия. Путин подчерта, че никакви външни сили не трябва да \"връзват ръцете и краката\" на членовете на Конституционната комисия. Путин каза, че насилието в Сирия е намаляло, но за разрешаването на мащабните проблеми, с които се сблъсква страната, е нужна помощ от икономически развити страни и международни организации, визирайки възстановяването на страната от войната. Путин каза още, че с Турция преговарят за доставки на нови оръжия. Според Путин руско-турското взаимодействие се развива динамично по най-различни направления. Стокооборотът между двете страни за миналата година е превишил 25 млрд. долара, успешно се реализират стратегически важни проекти в енергетиката - строителството на АЕЦ \"Акую\" и газопровода \"Турски поток\". Хасан Рохани призова от своя страна след срещата да продължи борбата с терористите, които в последните месеци станали още по-силни в Идлиб.", "date": "2019.09.16", "title": "Путин предложи помощ на Саудитска Арабия за защита на територията ѝ"}
{"url": "https://www.dnevnik.bg/photos/2019/09/16/3964022_fotogaleriia_svetovnite_snimki_na_denia_-_16_septemvri/", "text": "Протестиращ се подпали, без да иска, след като хвърли коктейл \"Молотов\" по време на демонстрация близо до централния държавен комплекс в Хонконг, Китай.", "date": "2019.09.16", "title": "Фотогалерия: Световните снимки на деня - 16 септември 2019 г."}
{"url": "https://www.dnevnik.bg/sviat/2019/09/16/3964119_trump_obvini_iran_za_atakata_s_dronove_sauditska/", "text": "Американският президент Доналд Тръмп обяви, че доказателствата сочат Иран като виновник за атаките, принудили Саудитска Арабия да свие наполовина петролното си производство. Часове по-рано американското правителство разпространи сателитни снимки и цитира разузнавателни данни, според които Иран - отричащ подобна роля - стои зад атаките. За тях поеха отговорност йеменските бунтовници хути. Коментарите на Тръмп последваха предупреждение, че САЩ са в готовност да реагират, ако Саудитска Арабия също съзре иранско участие, но без да навлиза в подробности. Ислямската република отрече да има нещо общо със случилото се. Междувременно в Анкара иранският президент Хасан Рохани заяви, че \"народът на Йемен упражнява правото си на самозащита\" и атаката е \"реципрочен\" отговор на дългогодишни репресии. Пред американски медии неназовани представители на властите казаха, че според соствената им оценка в атаката са използвани и ирански крилати ракети - около дузина, но според някои оценки \"над две дузини\". Иракски разузнавач пък  каза  за близкоизточния сайт The Middle East Eye, че атаката е на иракски дронове, от базата на проирански паравоенни групи, известни с името \"Хашд аш Шааби\" в южната част на страната.      Според агенция \"Асошиейтед прес\" обаче водената от Саудитска Арабия коалиция в Йемен се е ограничила засега до коментара, че по предварителни данни от разследването е използвано иранско оръжие. Представителят на коалицията Турки ал Малик е цитиран от агенцията с думите, че, изглежда, нападението не е извършено от Йемен. САЩ, подкрепяни от част от коментиращите случая експерти, изтъкват, че анализът на сателитните снимки говори за атака от север или северозапад, т.е. от Иран или Южен Ирак (където действат проирански паравоенни организации). Саудитската коалиция обаче отказва да прави други коментари, докато не бъде завършено разследването. По-рано днес Иран обяви, че е задържал в Персийския залив плавателен съд, превозващ контрабандно 250 хил. литра дизел за Обединените арабски емирства. Представители на Техеран, чиито власти задържаха и други танкери в Залива тази година, не навлязоха в подробности под акъв флаг е съдът. През юли се стигна до ескалация с Лондон, след като британският танкер \"Стена Имперо\" бе задържан заради същите действия, извършени от британската територия Гибралтар спрямо ирански танкер.", "date": "2019.09.16", "title": "Тръмп обвини Иран за атаката с дронове, Саудитска Арабия се въздържа"}
{"url": "https://www.dnevnik.bg/sport/2019/09/16/3964121_voleibolistite_zagubiha_tejko_ot_franciia_na/", "text": "Мъжкият национален отбор на България записа първо поражение на европейското първенство по волейбол. Тимът на Силвано Пранди загуби тежко с 0:3 (19:25, 21:25, 14:25) от домакина Франция за 71 минути игра. Най-резултатен в мача стана Жулиен Линеел, който завърши с 18 точки, а диагоналът Стефан Бойе добави 16 за успеха. От българите Цветан Соколов направи десет точки. В последния си мач от групата националите ще играят с Италия. Мачът е във вторник от 20.30 ч. Голямата разлика дойде от ефективността на атаката и силният сервис на съперника. Французите завършиха успешно 48 атаки (66% ефективност в нападение), докато българите бяха с 28 (50% ефективност) по този показател. В хода на мача Пранди направи смени, но не успя да намери противодействие на организираната игра на французите. Домакините играеха с настроение, като бяха без голямата си звезда Ървин Нгапет. Проблемът при българите дойде от лошото посрещане, което не позволяваше добра организация на нападението. Първите два гейма преминаха под диктовката на Франция, които постепенно увеличаваха преднината си. В третата чат \"петлите\" вдигнаха още нивото и отвориха разлика от десет точки, като мачът се доигра.", "date": "2019.09.16", "title": "Волейболистите загубиха тежко от Франция на европейското"}
