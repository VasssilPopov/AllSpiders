{"url": "http://www.dnevnik.bg/sport/2017/12/03/3090341_hirsher_izravni_jirardeli_po_pobedi_v_svetovnata_kupa/", "text": "Първият гигантски слалом донесе първа победа за сезона на Марсел Хиршер. Носителят на Световната купа по ски алпийски дисциплини за последните шест години записа впечатляващ успех в американския зимен център Бийвър Крийк. Австриецът постигна 46-а победа в кариерата си и се изравни с Марк Жирардели на четвъртото място във вечната класация по спечелени състезания. Повече от двамата имат само Алберто Томба (50), Херман Майер (54) и Ингермар Стенмарк (86). Хиршер беше трети след първи манш, но направи страхотно второ преминаване по трасето. Той финишира с общо време 2:37.30 мин., като изпревари с 0.88 сек. норвежеца Хенрик Кристоферсен. Щефан Люц от Германия допълни почетната стълбичка с пасив от 1.02 сек. Луц беше начело след първия манш, но не беше убедителен във втория. Той все пак успя да изпревари с една стотна австриеца Мануел Фелер и да се пребори за петия си подиум в Световната купа. Всяко едно от влизанията му в топ 3 е в гигантския слалом. Олимпийският шампион в дисциплината Тед Лигери даде втория най-добър резултат в първия манш, но претърпя провал във втория. 33-годишният американец зае седмо място с общо време 2:38.66 мин. След шест от 37-те състезания за сезона начело в генералното класиране е норвежецът Шетил Янсруд с 249 точки, следван от сънародника си Аксел Лунд Свиндал с 245. Друг от специалистите в скоростните дисциплини - Беат Фойц от Швейцария, е трети с 208 точки.", "date": "2017.12.03", "title": "Хиршер изравни Жирардели по победи в Световната купа"}
{"url": "http://www.dnevnik.bg/sport/2017/12/03/3090243_ljuboslav_penev_obiavi_namerenie_da_pravi_kardinalna/", "text": "Любослав Пенев обяви за пръв път публично, че ще се  кандидатира за президент на Българския футболен съюз.  Той изрази намерение да промени кардинално управлението на българския футбол, ако спечели изборите догодина. \"Защо искам да стана президент? Искам отново България да се гордее с националния и клубния си футбол. Искам стадионите да са пълни, националният отбор да е в топ лисатата, да е близо до класиране и да се класира за голямо първенство, клубовете ни да са постоянно в Лига Европа и Шампионската лига\", заяви Пенев в предаването \"120 минути\" по Би Ти Ви. Той обясни, че е \"положително настроен\" и кандидатурата му няма нищо общо с \"вендета и отмъщение\". Бившият нападател и треньор на националния отбор определи  атаката си срещу част от ръководителите на БФС през 2014 г.  като \"една нормална и логична защита\". По думите му настоящото управление на българския футбол е катастрофално. \"Време е за кардинална промяна. За всички е ясно, че този модел на управление, който е вече 14 години, не е печеливш. Не визирам никого конкретно, а като цяло шапката на българския футбол - БФС\", каза още Пенев. Той каза, че бил направил много неща различно. \"Говорим за детско-юношеска школа, за различна методика, защото националните отбори се представят много далеч от това, което имат като качества.\" Пенев обяви, че ще въведе нови правила в управлението на българския футбол, но без да посочи нещо конкретно. \"Основното правило е да се спазват правилата\", отсече бившият нападател. \"В този момент няма да давам жокери с какви хора ще работя, но ще са сериозни хора, професионалисти, които са подготвени\", допълни Пенев. Той не изключи възможността да работи с големи имена в българския футбол като Христо Стоичков, Красимир Балъков, Димитър Бербатов и Стилиян Петров. \"Всеки един може да допринесе за това европейско развитие, за което говоря. Искам да наложа правилата, които са в големите държави. Искам да приложа модели, които биха паснали много добре на нашия футбол. Не трябва да го измисляме, а просто да го приложим\", заяви Пенев. \"Аз съм в добри, нормални отношения с абсолютно всички. С всеки един мога да седна и да говоря\", каза още той. И добави, че зад него стоят \"всички хора, които искат да се гордеят с българския футбол. \"Зад мен няма конкретни личности, няма конкретни отбори, няма конкретно лоби\", продължи Пенев. Доскорошният треньор на втория отбор на \"Валенсия\"  каза, че на този етап не знае от кого ще получа подкрепа. \"Който иска промяна - да ме подкрепи. Много хора ще ме подкрепят. Затова се показвам. Аз ще ги променя нещата.\" Той се надява на предстоящия конгрес клубовете да гласуват в името на една положителната промяна. \"Има доста клубове-фантоми, които присъстват в регистъра, но не практикуват дейността футбол. На това ще се обърне сериозно внимание. Надявам се сега, при един сериозен конкурент за президентското място, всички клубове да започнат да гласуват по съвест.\" \"Този модел на управление не дава резултатите, които трябва да има. Очаква ме много работа, но това не ме притеснява, защото съм смел. Усещам огромна подкрепа\", завърши Пенев.", "date": "2017.12.03", "title": "Любослав Пенев обяви намерение да прави кардинална промяна в българския футбол"}
{"url": "http://www.dnevnik.bg/sport/2017/12/03/3090261_cska_izleze_nachelo_v_purva_liga_s_pobeda_nad_vitosha/", "text": "ЦСКА излезе начело в Първа лига след победа с 2:0 срещу аутсайдера \"Витоша\" (Бистрица). Червените събраха 42 точки и поведоха с две пред \"Лудогорец\". В понеделник шампионите посрещат \"Дунав\" (Русе) в последния мач от 19-ия кръг. Футболистите на ЦСКА изпитваха трудности срещу дълбоко прибраната защита на \"Витоша\", но постигна целта си с попадения в края на двете полувремена. Раул Лое даде аванс на червените в 42-ата минута, а Кирил Десподов подпечата трите точки в 88-ата минута. \"Витоша\" допусна 15-a загуба в 19 мача и остава на дъното с едва четири точки. Тимът от Бистрица, който единствен няма победа от началото на сезона, изостава с десет точки от \"Дунав\", с 14 от \"Етър\" и с 15 от \"Пирин\". В отсъствието на наказание Фернандо Каранга Кевин Кубемба застана на върха на атаката на ЦСКА, а зад гърба му действаха Кирил Десподов, Рафаел Енрике и Тиаго Родригес. Първата опасна ситуация дойде в петата минута, когато Николай Бодуров засече с глава центриране от корнер на близката греда. Вратарят Михаил Иванов обаче направи чудесно спасяване, а Кубемба пропусна възможността да направи добавка след неточен шут. В 16-ата минута нападателят на \"Витоша\" Григор Долапчиев беше изведен зад защитата и се откъсна сам срещу Черняускас. Страничният съдия обаче лиши тима от Бистрица от златен шанс да открие резултата, след като вдигна несъществуваща засада. В 29-ата минута Михаил Иванов отрази силен шут на Антон Недялков. Пет минути по-късно Десподов насочи опасно топката с глава към далечната греда след центриране отдясно, но излезе в аут. В 42-ата минута Десподов отново стреля с глава след центриране на Станислав Манолев от десния фланг. Този път топката се отби в напречната греда и попадна в Раул Лое, за когото остана само да я насочи отблизо в опразнената врата. През второто полувреме ситуацията на терена не се промени. ЦСКА владееше продължително топката, но разчиташе основно на далечни удари при сгъстената отбрана на съперника. В 85-ата минута Лое пропусна отличен шанс да реши мача с втори гол. Само три минути по-късно обаче това направи Десподов. Крилото на червените направи страхотен пробив през четирима бранители на \"Витоша\" и след това не остави шансове на вратаря Иванов с удар в близкия ъгъл.", "date": "2017.12.03", "title": "ЦСКА излезе начело в Първа лига с победа над \"Витоша\""}
{"url": "http://www.dnevnik.bg/photos/2017/12/03/3090065_fotogaleriia_svetovnite_snimki_na_denia_-_2-3_dekemvri/", "text": "Куче позира в костюм на Дядо Коледа в Будапеща, Унгария.", "date": "2017.12.03", "title": "Фотогалерия: Световните снимки на деня - 2-3 декември 2017"}
{"url": "http://www.dnevnik.bg/bulgaria/2017/12/03/3090265_rabotodateli_se_obiaviha_protiv_opitite/", "text": "Асоциацията на организациите на българските работодатели (АОБР) разпространи становище във връзка с идеята на управляващите за премахване на давностния срок за престъпления, свързани с приватизацията, като те определят като \"изключително неприемливо\" поредният опит да се демонизира приватизацията. \"Огромна част от сделките по приватизацията са осъществени не само при спазване на законовите процедури, но и без да се влиза в какъвто и да е конфликт с моралните норми. Без приватизация няма частна собственост и пазарна икономика, а без тях няма демокрация. Масовата приватизация в България роди капиталовия пазар и фондовата борса. Ще оставим отговора на въпроса \"Можеше ли по-добре?\" на изследователите, анализаторите и историците\", пишат в позицията си АОБР. Управляващите обявиха, че ще внесат промени в основния закон, като ще се добави нова алинея към член 31 в Конституцията, с която да отпадне давността за престъпления при приватизацията в периода 1992 - 2017 г. \"Взели сме за начало 1992 заради първия приватизационен закон\", обясни  в началото на ноември председателят  на правната комисия в парламента Данаил Кирилов. От асоциацията смятат, че идеята е противоконституционна и предупреждават, че акция по \"ревизия на прехода\" \"дава признаци на казус бели (повод за война), доколкото възможността по десетки хиляди сделки да могат да се образуват масирано наказателни производства, ще рефлектира задължително в образуването на безброй производства на КОНПИ по отнемане на \"незаконно придобито имущество\" и потоп от наказателни и граждански дела без смисъл\". \"Подобно начинание няма как да не завърши с провал за прокламираните цели по причините посочени по-горе, а и поради противоконституционността си\", посочват още от АОБР (пълният текст е в прикачения файл). \"Ние желаем политическа стабилност в страната и отговорно отношение към парламентарното време. Призоваваме народните представители и политическите сили да не пилеят обществена енергия, сили и време за безсмислен популизъм и да се съсредоточат върху истинския дневен ред на законодателния процес\", пишат още от асоциацията.", "date": "2017.12.03", "title": "Работодатели се обявиха против опитите приватизацията да се демонизира"}
{"url": "http://www.dnevnik.bg/sport/2017/12/03/3090269_manchestur_siti_specheli_13-a_poredna_pobeda_vuv/", "text": "Манчестър сити\" постигна 13-ата поредна победа във Висшата лига и отново си върна аванс от осем точки на върха. \"Гражданите\" се наложиха с 2:1 у дома срещу \"Уест хем\", като отново измъкнаха много тежък мач с гол в заключителните минути. \"Чуковете\" поведоха в края на първото полувреме с попадение на централния защитник Анджело Огбона. Друг бранител - Николас Отманеди, изравни резултата в 57-ата минута, а страхотен гол на Давид Силва в 83-ата минута донесе трите точки на \"гражданите\". В следващия кръг \"Сити\" се изправя срещу градския съперник \"Манчестър юнайтед\" в един от ключовите мачове за сезона. Ако го спечели, тимът на Пеп Гуардиола ще се откъсне с 11 точки пред най-близкия си преследвач и ще изравни рекорда на \"Арсенал\" за най-много поредни победи в историята на Висшата лига. \"Манчестър сити\" е третият отбор, който печели 13 последователни срещи от създаването на Висшата лига през 1992 г. Освен \"Арсенал\" през 2002 г., това направи и \"Челси\" през миналия сезон по пътя към титлата. \"Сити\" спечели трета поредна победа с 2:1 в Англия. Предишните две - над \"Хъдърсфийлд\" и \"Саутхемптън\", дойдоха след попадения на Рахим Стърлинг съответно в 84-ата и 96-ата минута. \"Гражданите\" събраха 43 от максимално възможностите 45 точки след успеха над \"Уест хем\". Тимът на Гуардиола има осем точки аванс пред \"Юнайтед\", 11 пред \"Сити\", 14 пред \"Ливърпул\", 14 пред \"Арсенал\" и 18 пред \"Тотнъм\" и \"Бърнли\". \"Сити\" натисна веднага след първия съдийски сигнал. Само след 70 секунди игра Стърлинг направи неуспешен опит да си спечели дузпа. Първата реална възможност обаче се откри пред \"Уест хем\". След центриране от корнер Шейку Куяте продължи топката с глава към далечната греда. Михаил Антонио обаче направи огромен пропуск, след като не успя да уцели врата на два-три метра от голлинията. В 17-ата минута пред Антонио се откри нов шанс, но опитът му да засече с пета ниско центриране от левия фланг не сполучи. Осем минути по-късно се стигна до първата намеса на вратаря на \"Уест хем\" Адриан. Той се справи отлично с далечен шут на Силва. \"Сити\" владееше продължително топката, но редките атаки на \"Уест хем\" бяха доста по-опасни. В 35-ата минута Мануел Лансини се измъкна зад защитата вдясно от вратата. Аржентинецът оправи силен изстрел, но Едерсон изби в корнер. В 44-ата минута \"чуковете\" заслужено поведоха в резултата. При заучено центриране след корнер Аарън Кресуел намери Огбона, който с мощен удар с глава от точката на дузпата прати топката в мрежата. Гуардиола веднага потърси промяна и смени схемата на игра на почивката. Той извади от игра левия бек Данило и пусна Габриел Жезуш като втори нападател до Серхио Агуеро. \"Уест хем\" се отбраняваше добре, а Адриан се отличи с няколко добри намеси. Те обаче не успяха да издържат срещу офанзивната мощ на \"гражданите\", подкрепена от Рахим Стърлинг, Лерой Сане, Давид Силва и Кевин де Бройне. В 58-ата минута Жезуш получи чудесен пас от Стърлинг, проби към аутлинията и подаде към включилия се Отаменди, който на метър от голлинията засече топката във вратата - 1:1. Последваха минути на страхотни изяви на Адриан след изстрели на Сане и Жезуш. В 83-ата минута обаче вратарят се оказа безпомощен, след като Де Бройне достави изключителен пас за Силва, а испанецът по атрактивен начин от трудна позиция засече топката от въздуха и я изпрати в мрежата. \"Уест хем\" допусна деветата си загуба за сезона и остава в зоната на изпадащите. Отборът, воден от Дейвид Мойс, е на предпоследната 19-а позиция с десет точки. \"Чуковете\" имат по-лоша голова разлика от \"Кристъл палас\", който е със същия актив. \"Суонзи\" е последен с девет точки.", "date": "2017.12.03", "title": "\"Манчестър сити\" спечели 13-а поредна победа във Висшата лига"}
{"url": "http://www.dnevnik.bg/sviat/2017/12/03/3090270_shofyor_se_vriaza_narochno_s_kolata_si_v_posetiteli_na/", "text": "Шофьор се вряза нарочно с колата си в група от шест души при разпра пред наргиле бар в нюйоркския квартал \"Куинс\" в ранните часове тази сутрин, съобщи полицията, цитирана от агенция \"Ройтерс\". Един човек е починал, а петима са ранени. Водачът на автомобила е избягал, Един от пострадалите е в критично състояние, останалите четирима са стабилни, каза говорител на полицията. При разпрата двама души са били намушкани с нож. Те също са в стабилно състояние, допълни той. Полицията издирва шофьора, който карал бял автомобил \"Хюндай Соната\", отбелязва БТА.", "date": "2017.12.03", "title": "Шофьор се вряза нарочно с колата си в посетители на бар в Ню Йорк"}
{"url": "http://www.dnevnik.bg/bulgaria/2017/12/03/3090282_dujdovete_aktiviziraha_svlachishta_v_jugozapadna/", "text": "Обилните валежи от дъжд от последните две денонощия активизира отново свлачището в сатовчанското село Плетена. Има заповед за евакуация на две семейства, чиито къщи са най-застрашени. Това съобщи за \"Дневник\" кметът на селото Радослав Кълков. По думите му, хората са отказали да бъдат евакуирани и са останали по домовете си. \"Сутринта заедно с техника на селото, кмета на общината Арбен Мименов и главния инженер направихме проверка на място. Оказа се, че свлачището се е разместило с 2-3 сантиметра\", обясни Кълков. Той допълни, че се очаква проверка от дружеството по геозащита в Перник. Заради дъждовете се активизира свлачище, което прекъсна пътя към друго село в общината – Осина. За това съобщи кметът на Сатовча Арбен Мименов. Той допълни, че има участък от пътя Сатовча – Вълкосел – Гоце Делчев, който е отнесен от водата. \"Обезопасили сме участъка, за да няма пропадане на пътното платно. Проблем с придвижването на коли няма\", каза пред \"Дневник\" кметът на Вълкосел Сюлейман Арунов. Вчера активизирало се след валежите  свлачище затисна мъже в ловна хижа в Родопите . Един човек почина, а други двама са в болница.", "date": "2017.12.03", "title": "Дъждовете активизираха свлачища в югозападна България"}
{"url": "http://www.dnevnik.bg/sport/2017/12/03/3090309_s_deset_dushi_hetafe_nanese_purva_zaguba_na_valensiia/", "text": "Новакът \"Хетафе\" нанесе първа загуба на \"Валенсия\" от началото на сезона в Примера дивисион. Въпреки че игра с човек по-малко близо 70 минути, тимът на Хосе Бордалас показа характер и спечели с 1:0. \"Валенсия\" пропусна възможността да се доближи само на две точки от лидера \"Барселона\". \"Прилепите\" остават на второ място с 31 точки, като изостават с пет точки от каталунците и имат аванс от една пред \"Атлетико\" (Мадрид) и три пред \"Реал\" (Мадрид) и \"Севиля\". \"Хетафе\" записа пета победа от 14 мача и събра 19 точки, с които се изкачи на осмата позиция. \"Валенсия\" влезе в днешния мач с осем победи в последните си девет двубоя. Ситуацията за гостите стана още по-благоприятна в 25-ата минута, когато Мауро Арамбари беше изгонен. Той получи два жълти картона в рамките на четири минути. \"Хетафе\" обаче се мобилизира максимално, бореше се здраво за всяка топка и се отбраняваше храбро до края на мача. В 66-ата минута домакините дочакаха своя шанс в атака. Микел Бергара стреля от дъгата на наказателното поле, топката рикошира в крака на Габриел и влетя във вратата. \"Валенсия\" натисна още по-здраво в търсене на изравнителен гол. Най-близо до попадение беше Дани Парехо след хубаво изпълнение на пряк свободен удар. Топката обаче се отби в гредата, след като вратарят Висенте Гуаита успя да я закачи с върха на пръстите си.", "date": "2017.12.03", "title": "С десет души \"Хетафе\" нанесе първа загуба на \"Валенсия\""}
{"url": "http://www.dnevnik.bg/photos/2017/12/03/3089686_fotogaleriia_bitkata_pri_austerlic_212_godini_po-kusno/", "text": "Историческа възстановка край Бърно (Чехия) отбеляза в събота 212-та годишнина от прочутата битка на Наполеон в Аустерлиц през 1805 г.", "date": "2017.12.03", "title": "Фотогалерия: Битката при Аустерлиц 212 години по-късно"}
{"url": "http://www.dnevnik.bg/citat_na_deniia/2017/12/03/3090311_citat_na_denia_imam_se_za_sredno_inteligenten_sredno/", "text": "Н Това заяви Любослав Пенев в предаването \"120 минути\" по Би Ти Ви. Той за пръв път  обяви лично, че ще се кандидатира за президент  на Българския футболен съюз (БФС). Бившият нападател и треньор на националния отбор се закани да направи кардинална промяна в управлението на българския футбол. \"Защо искам да стана президент? Искам отново България да се гордее с националния и клубния си футбол. Искам стадионите да са пълни, националният отбор да е в топ лисатата, да е близо до класиране и да се класира за голямо първенство, клубовете ни да са постоянно в Лига Европа и Шампионската лига\", обясни Пенев. Доскорошният треньор на втория отбор на \"Валенсия\" обяви, че ще въведе нови правила в управлението на българския футбол, но без да посочи нещо конкретно. \"Основното правило е да се спазват правилата\", отсече той.", "date": "2017.12.03", "title": "Цитат на деня: Имам се за средно интелигентен, средно грамотен"}
{"url": "http://www.dnevnik.bg/bulgaria/2017/12/03/3090287_bedstvenoto_polojenie_v_smolian_ostava_ima_seriozni/", "text": "Бедственото положение в Смолян,  обявено вчера  заради поройните дъждове, остава в сила, съобщи Би Ти Ви. Като цяло обстановката се нормализира - нивата на реките в областта са спаднали под критичните точки, а язовирите имат достатъчно обем да поемат придошлите води. Частично бедствено положение беше обявено и в община Девин заради опасност от свлачища и пропаднали пътища в селата Триград, Кестен, Жребево и квартал Настан. Няма опасност за хората в населените места там, но има щети върху инфраструктурата. От МВР съобщиха към 18.30 часа, че в пет от общините, засегнати най-сериозно от падналите валежи, обстановката е нормализирана. В  кипите на пожарникари и спасители са реагирали на 6 сигнала за наводнени мазета и паднали дървета. Нивото на р. Бистрица, заради което вчера беше обявено частично бедствено положение, се понижава. е работено по 41 сигнала за наводнени обекти, повечето – мазета, в града. Няма застрашени хора екипите на пожарната са реагирали на 33 сигнала за наводнени мазета и паднали дървета. Няма застрашени хора. Продължава непрекъснатото дежурство на екипите, които на място наблюдават язовир Суходол. Нивото на водоема, към момента е в норма. При необходимост се изпуска контролирано. Свлачища затвориха пътя за Мугла и Стикъл. Придошлите води на р. Арда пък подкопаха пътя между Кошница и Могилица, заляха и част от рибарник. Голямо свлачище падна и на пътя за Киселчово. Рекордът по валежи е в Сливен През нощта срещу неделя най-много валежи са паднали в Сливен – 26 л/кв. м. Големи количества дъжд са отчетени на Рожен и в Шумен. Там са паднали 14 л/кв. м. В Разград са паднали 11 л/кв. м.", "date": "2017.12.03", "title": "Бедственото положение в Смолян остава, има сериозни щети на пътища"}
{"url": "http://www.dnevnik.bg/sport/2017/12/03/3090315_vairater_specheli_purviia_supergigantski_slalom_pri/", "text": "Тина Вайратер спечели първия за сезона супергигантски слалом при жените в Световната купа по ски алпийски дисциплини. Настоящата носителка на малкия кристален глобус в тази дисциплина надделя в оспорвана надпревара с другата голяма фаворитка в Супер-Г - Лара Гут. Вайратер преодоля дългото два километра трасе в Лейк Луис за 1:18.52 мин. 29-годишната състезателка от Лихтенщайн изпревари с 11 стотни от секундата Гут, която е носителка на малката световна купа в дисциплината за 2014 и 2016 г. Трета с пасив от 27 стотни завърши австрийката Никол Шмидхофер. Четвърта се класира световната шампионка в гигантския слалом Теса Уорли. Носителката на големия кристален глобус Микаела Шифрин, която вчера  спечели впечатляваща първа победа в скоростните дисциплини , се нареди пета. Рекордьорката по победи в Световната купа при жените Линдзи Вон не успя да финишира. Същото се случи и с носителката на големия кристален глобус за 2014 и 2015 г. Ана Файт. След седем от 39-те състезания този сезон начело в генералното класиране е Шифрин. 22-годишната американка има 510 точки и аванс от 172 точки пред Виктория Ребенсбург, която завърши 12-а днес. Вайратер излезе трета с 234 точки.", "date": "2017.12.03", "title": "Вайратер спечели първия супергигантски слалом при жените"}
{"url": "http://www.dnevnik.bg/bulgaria/2017/12/03/3090318_protivorechiva_praktika_na_suda_prolicha_po_delata_za/", "text": "Противоречивата практика на съдилищата пролича по делата за конфискация срещу семейството на бившия зам.-председател на ДПС и на парламента Христо Бисеров, съобщава  в. \"Сега\". Софийският окръжен съд е прекратил дело за конфискация срещу съпругата и доведения му син - Мария Бисерова и Ивайло Главинков, но процесът за конфискация срещу самия Бисеров е насрочен от Софийския градски съд за март.  Искът на Комисията за отнемане на незаконно придобито имущество (КОНПИ) срещу Главинков, майка му и управляваната от него фирма - \"Солари Елов дол\", беше на стойност 4 081 099 лв. През май те искат от окръжния съд процесът срещу тях да бъде прекратен, защото от февруари 2016 година те вече не са разследвани. Сред аргументите на защитата на Главинков е и съдебна практика, според която е задължително да има обвинение през цялото време, докато продължава процесът за конфискация. През юни 2016 г. Софийският окръжен съд е оставил без разглеждане исковете на КОНПИ, а втората инстанция го е потвърдила. Случаят е стигнал до ВКС, който е спрял делото, защото се чака тълкувателно решение по казуса. Въпреки че беше окончателно оправдан за укриване на данъци, Софийския градски съд (СГС) отказва да прекрати производството по конфискация срещу Бисеров. Затова в СГС през март ще започне процес, по който ответници заедно с Бисеров също са Главинков и Бисерова. ", "date": "2017.12.03", "title": "Противоречива практика на съда пролича по делата за конфискацията срещу Бисерови"}
{"url": "http://www.dnevnik.bg/sviat/2017/12/03/3090273_rekorden_broi_jeni_sa_postupili_v_izraelskata_armiia/", "text": "Израелската армия обяви днес, че жените, служещи в бойните й части, са достигнали рекорден брой тази година, предаде агенция \"Франс прес\". През 2017 г. 2700 жени са постъпили на военна служба в бойните части, каза пред журналисти израелски офицер, като се позова на данните, публикувани след набора от ноември. Март и ноември са двата основни месеца за набиране на редовни военнослужещи в израелската армия. Казармата е две години и осем месеца за мъжете, а за жените - две години. Повечето жени служат в смесени части. Офицерът подчерта, че в граничните войски делът на жените се е увеличил от 15 на 35 процента за последните 3-4 години. Не е била постигната обаче поставената от правителството цел - Приетите да служат са 2850. Въпросът  дали ултраортодоксалните евреи да служат в армията  отдавна е повод за дискусии в Израел и редовно става причина за  сблъсъци между представители на тяхната общност (около 10 на сто от населението на Израел) и полицията . Върховният съд се произнесе през септември, че ултраортодоксалните евреи трябва да постъпват в армията за задължителна военна служба, както всички останали, но прилагането на това решение бе отложено с една година, добавя АФП. /БТА", "date": "2017.12.03", "title": "Рекорден брой жени са постъпили в израелската армия"}
{"url": "http://www.dnevnik.bg/sport/2017/12/03/3089992_svindal_specheli_rekordna_chetvurta_pobeda_v/", "text": "Норвежецът Аксел Лунд Свиндал спечели 33-а победа за Световната купа по ски алпийски дисциплини, трумфирайки в спускането в Бийвър Крийкм, САЩ. Ветеранът беше най-бърз по склоновете в Колорадо и изпревари само с 15 стотни Беат Фойц от Швейцария. Заради топлото време и рисковете пистата да поддаде за задните номера, фаворитите избраха да стартират още в началото на състезанието. Така Свиндал потегли с първи номер, но това не му попречи да бъде най-добър. Той беше агресивен в средната част на пистата, а в края пусна добре и събра достатъчно скорост. Фойц тръгна с трети стартов номер и подобно на Свиндал се представи добре. Трети на стартовата стълбичка се качи Томас Дресен от Германия. Той завърши с 49 стотни зад победителя. Топ 10 допълниха Кристоф Инерхофер, Винсент Крихмайер, Андреас Сандер, Адриен Тео, Йоан Клари и Петер Фил.  Шетил Янсруд  остана едва 11-и на повече от секунда зад сънародника си. Пълен провал претърпяха домакините, които не пласираха състезател сред първите 20. Свиндал, който през януари претърпя тежка контузия показа, че навлиза във форма преди олимпийските игри. За него това беше рекордна четвърта победа в Бийвър Крийк и общо 13-а в спускане. След пет състезания през сезона водач в класирането за Големия кристален глобус е Шетил Янсруд с 249 точки, а Свиндал е втори с 245. Третото място заема  Фойц . Следващото състезание е в неделя, като предстои гигантският слалом отново в Бийвър Крийк. Шифрин спечели спускането при дамите Не по-малко интересно беше при дамите във второто спускане в Лейк Луис. Преди ден победата там грабна Корнелия Хютер пред Тина Вайратер и Микаела Шифрин. По-малко от 24 часа, след като взе първия си подиум в най-скоростната дисциплина 22-годишната американка спечели и първата си победа в спускането. Шифрин завърши с време от 1:27.55 с 13 стотни по-бързо от Виктория Ребенсбург. Американката показа, че навлиза в страхотна форма и още се подобрява, допълвайки качествата си на най-добра в техничните дисциплини. Трета на подиума се качи Доминик Жизин, само на 17 стотни. Конкуренцията беше много сериозна, след като първите 12 се събраха в по-малко от секунда. На 12-ото място се класира  Линдзи Вон, която в първото спускане падна много тежко . Въпреки това най-успешната американска скиорка нямаше проблем да стартира и ден по-късно. За Шифрин това е 33-а победа в Световната купа (26 слалом, 4 гигантски слалом, една комбинация, една спускане и една паралелен слалом). Тя вече има 51 подиума. Следващият старт при дамите е в неделя вечер – Супер-Г отново в Лейк Луис.", "date": "2017.12.03", "title": "Свиндал спечели рекордна четвърта победа в спускането в Бийвър Крийк"}
{"url": "http://www.dnevnik.bg/tehnologii/2017/12/03/3087368_video_kak_shte_izglejda_noviiat_marsohod/", "text": "През 2020 г. новият марсоход на НАСА ще излети към Червената планета, за да започне мисията си по събиране на ключови данни от Марс. Преди няколко седмици учените от американската космическа агенция обявиха, че  новият самоходен апарат ще има рекордните 23 камери , с които ще може да прави панорамни снимки, да вижда препятствия пред себе си и дори ще запечата своето кацане на планетата. Сега те показаха как ще изглежда марсохода, като оповестиха и част от техническите му характеристики. Външно Mars 2020 rover прилича много на предшественика си \"Кюриосити\". Апаратът обаче е далеч по-развит от него по отношение на най-важното му предназначение - научните изследвания. Марсоходът има седем нови инструмента, преработени колела и много по-развита автономия при движението. Освен това той ще може да взима проби от скалите с модернизираното роботизирано рамо, които ще запечата и ще постави на определени места на планетата, за да бъдат взети от следващата мисия. От НАСА уточниха, че са готови с всички елементи на апарата и тепърва започва сглобяването му. В момента се подготвя и ракетата, с която марсоходът ще достигне до Червената планета. Интересното при нея е, че ще разполага с нещо като кран, чрез който Mars 2020 rover ще бъде спуснат до повърхността на Марс. Предварително заредени карти в паметта на компютъра на борда ще изберат най-безопасното място за кацането на апарата. Релефната навигация, с която ще разполага ракетата, ще помогне марсоходът да бъде спуснат дори на места, които са били определяни като твърде рискови за преминаване. \"Този подход за свеждане до минимум на грешките при кацане ще бъде от решаващо значение за ръководенето на всяка бъдеща мисия, посветена на взимането на проби от Марс, уточняват от НАСА. Създателите на новия апарат признават, че около 85% от дизайна му и хардуерните му характеристики се припокриват с тези на \"Кюриосити\". Според тях това е нещо напълно нормално, тъй като на хардуерно ниво Mars 2020 rover няма как да се развие толкова много спрямо предшественика си. \"Това ни спестява пари и време. Друг важен фактор е, че вече сме изпратили машина до Марс с тези характеристики и тя си свърши добре работата, което намалява риска от провал на мисията\", обясни директорът на програмата за изследване на Марс Джим Уотзин. Различията между двата апарата обаче са видни, като това си личи и по поставените цели пред Mars 2020 rover. Той ще търси признаци на древен живот, изучавайки терени, които в момента са като пустини, но преди около 3.5 млрд. години на тяхно място е имало реки и езера. Марсоходът ще разполага с рентгенов спектрометър, който ще може да изследва парченца скали с големината на малки солни кристали. Ултравиолетов лазер пък ще се занимава въглеродните атоми на планетата, а специален радар ще може да \"прониква\" до 10 метра под повърхността на Марс и да изследва слоевете скали, вода и лед. Подобренията в хардуера се изразяват още в поставянето на цветни камери и наличието на лазер, който ще може да разрушава скалите по пътя на марсохода и да изследва химичния анализ на почвата. До подобни данни науката никога не е достигала. Пред Mars 2020 rover е поставена цел да разбие и проучи ядрата на поне 20 скали, като вероятно бройката им ще достигне до 30-40. Всички тези данни ще покажат дали има живот извън Земята. Пред учените от НАСА остава най-важният избор - къде да бъде стоварен апаратът. Към момента са останали ти набелязани терена, като всеки от тях обхваща места, където се предполага, че е съществувал живот. Очаква се решението къде да кацне марсоходът да бъде взето догодина.", "date": "2017.12.03", "title": "Видео: Как ще изглежда новият марсоход"}
{"url": "http://www.dnevnik.bg/bulgaria/2017/12/03/3089958_nai-komentiranoto_v_dnevnik_ivan_kostov_za/", "text": "1. Горд съм с приватизацията , мит е, че е престъпна, обяви Иван Костов - 490 коментара 2.  Майкъл Флин призна , че е излъгал ФБР за Русия и Турция - 289 коментара  3.  Камионът на \"Тесла\"  ще се нуждае от ток, колкото за 4000 домакинства, предупредиха експерти - 277 коментара 4.  Открит е оригиналният ръкопис  на първата история на България, обяви учен - 263 коментара 5.  Мартин Петров е завел иск срещу  \"Уникредит Булбанк\" за възстановяване на 3.8 млн. лева -  231 коментара 6. Бойко Борисов:  Протестъри изравят паветата по \"Дондуков\"   - 222 коментара 7. Биткойн се обезцени  с над 20% само за 24 часа   - 195 коментара 8.  Колите на \"Тесла\"  слизат от поточната линия с дефекти, предупреждават работници - 187 коментара 9.  Руски спътник падна край Антарктида  след неуспешен старт - 174 коментара 10.  Самолетът на Борисов  е правил необичайни маневри на път за Саудитска Арабия (допълнена)  - 169 коментара", "date": "2017.12.03", "title": "Най-коментираното в \"Дневник\": Иван Костов за приватизацията, Майкъл Флин и камионът на \"Тесла\""}
{"url": "http://www.dnevnik.bg/sport/2017/12/03/3090067_mariia_petrova_vleze_v_tehnicheskiia_komitet_na/", "text": "Вицепрезидентът на Българската федерация по художествена гимнастика Мария Петрова беше избрана за член на техническия комитет по художествена гимнастика на Европейския съюз по гимнастика (ЮЕГ). Това се случи на изборния Конгрес на централата в Сплит, Хърватия. Петрова беше единствен кандидат за поста и избрана с 47 гласа. Тя заменя на поста Хайде Брунедер (Австрия). \"Много съм щастлива, че голямата ни шампионка Мария Петрова е новият президент на техническия комитет по художествена гимнастика към ЮЕГ! Този избор и фактът, че Мария беше единственият кандидат за президент красноречиво говорят за нейния огромен авторитет не само като голяма спортистка, но и като прекрасен човек с отлична комуникативност. Това е също така и огромно признание за България и авторитетата на българската художествена гимнастика\", коментира президентът на българската федерация Илияна Раева. Легендата на българската спортна гимнастика Йордан Йовчев беше кандидат за вицепрезидент на ЮЕГ и за член на Изпълкома, но не успя да се пребори за ръководно място в организацията. Фарид Гарибов от Азербайджан е новият президент на Европейския съюз по гимнастика, а вицепрезиденти станаха Мишел Бутар (Франция), Атанасиос Василиадис (Гърция) и Рудолф Хедигер (Швейцария).", "date": "2017.12.03", "title": "Мария Петрова влезе в техническия комитет на европейската гимнастика"}
{"url": "http://www.dnevnik.bg/sviat/2017/12/03/3089893_moldovskite_politici_se_oplakvat_ot_ruska_propaganda/", "text": "Фалшивите новини са надценени.\" Това далеч не е най-често срещаното изречение на панел, посветен на медиите и дезинформацията като част от международна конференция. На събитието в София обаче Надине Гогу от молдовския Център за независима журналистика първо изрежда примери с публикации в родината си, разпространяващи неверни твърдения за Запада, бежанците и местни политици, а след това отбелязва, че от фалшивите новини срещу властта (проевропейски и прорумънски настроена) в Кишинев може да печели и... самата власт. Поне в Молдова случаят е такъв - реформите в медийните закони от последните няколко години показват, че едни и същи хора предлагат промени, отказват се от тях и печелят от статуквото. Докато Европейската комисия насърчава властите в Кишинев да се борят с дезинформацията от \"трети страни\", и двата \"лагера\" (проевропейският и проруският) се разменят непрекъснати обвинения в пропаганда, употребявайки този етикет съответно за възхвалата на Русия, критиките срещу Украйна и недоволството на молдовския народ, от една страна, и насърчаването на европейската интеграция от друга. Всъщност въпросното проевропейско съдържание само частично решава проблем, с който Молдова не е успяла да се справи, откакто е независима. По-голямата част от програмите, които се появяват по телевизията в страната, са руски, а най-гледаният канал (51% от жителите към началото на миналата година),  Prime TV , ретранслира голяма част от съдържанието на \"Первый канал\". Онези, които решат да превключат на обществената телевизия, може и да получат повече часове местно съдържание, но то в много други далеч по-рейтингови програми ще е чуждестранно и предимно руско. \"Молдовците ги обичат. Това дава висок рейтинг и сериозни рекламни приходи - местните компании излъчват огромен процент съдържание от руски програми,\" обяснява Гогу за \"Дневник\" след Форума на медиите в Югоизточна Европа (SEEMF) тази седмица. \"И не става дума само за новини, а и за политически токшоу формати.\" В интервюта и скечове в най-гледаното време се появяват руските позиции за Украйна и Запада, за разпадащия се ЕС и марионетките на Вашингтон в част от постсъветското пространство (и рядко за самото руско общество). \"Така молдовците гледат предимно руско съдържание - правено за руснаци, а само ретранслирано в Молдова. Изследвайки медиите, нашият център откри пропаганда дори в документалните филми и сериалите - защото ние почти нямаме молдовски сериали.\" \"Национална квота\" Същите тези молдовски телевизии, разказва Гогу, подхващат фалшивата новина за прозападния кандидат-президент  Мая Санду  в надпреварата с победилия я сегашен държавен глава Игор Додон миналата година. Малко онлайн издание съобщи в разгара на кампанията, че Санду отишла в Берлин и се договорила Молдова да приеме 30 000 бежанци. \"Наскоро станах свидетел как в минибус някой говореше за това и видя през стъклото човек, който може би беше сириец или приличаше на такъв. Говорещият каза: \"А Мая Санду искаше да ги доведе тук... Дори година по-късно случката отеква.\" Изследователят признава, че няма данни, които да потвърждават, че подобни случаи на фалшиви новини са повлияли на резултата от изборите (Додон спечели балотажа в края на октомври 2016 г. с над 52 на сто от вота или 834 000 гласа, с над 67 000 повече от Санду). Съдейки по законодателните инициативи в Кишинев обаче, ситуацията на пръв поглед притеснява управляващите или поне част от тях. През май съуправляващата Демократическа партия обяви, че започва да се бори с чуждата пропаганда в молдовските медии, а по-късно беше сред инициаторите на забрана за предаване на новини и политически предавания от чуждестранни канали, които не са ратифицирали Европейската конвенция за трансгранична телевизия ( ЕКТТ ). Изтъквайки, че около две трети от чуждата продукция, излъчвана на територията на Молдова, е от руски канали, депутатите поискаха да създадат \"национална квота\" в телевизиите собственост на местни компании. В спорния законопроект пишеше и че \"(молдовската) продукция трябва да не по-малко от осем часа на ден и да се предава изключително в промеждутъка от 6 до 24 ч.\" Не по-малко от четири часа на ден въпросното съдържание трябва да е на \"държавния език\" - доскоро молдовски, а вече  официално наричан  румънски. Тази пролет председателят на парламента Андриан Кънду - също от Демократическата партия на Плахотнюк - обяви, че целите са насърчаване на националната продукция и \"борба с дезинформацията и фалшивите новини, които постъпват от някои държави.\" Частта със забраната на (на практика) руска продукция отпадна от проекта. \"Това ядоса европейците, те искаха съдържанието от канали, които не са подписали конвенцията, да се забрани. Проектозаконът обаче се промени и в замяна (се очакваше, че) медиите просто ще се откажат от съдържанието от Русия. Но това не се случи,\" обяснява Гогу. Според нея, дори да се случи в бъдеще, зрителите, които обичат руска телевизия, просто ще я гледат по друг начин. Освен това проучване на молдовския Барометър на общественото мнение доверието в руските медии е достигало 54% към ноември 2015 г. и едва съответно 43 и 37 на сто към молдовски и румънски медии. Телевизията на (съ)управляващите От една страна бюджетите за развлекателни предавания на молдовските телевизии очаквано са значително по-малки от средствата, с които разполагат НТВ или \"Первый канал\" - конкуренцията на практика е невъзможна. Проблемът обаче е друг: лидерът на предложилата реформите Демократическа партия Вадимир Плахотнюк, един от най-влиятелните бизнесмени (и кандидат за премиер, отхвърлен от предишния президент Николае Тимофти), е и медиен магнат. Закони, наложили въвеждането на известна прозрачност в медиите преди няколко години, показаха, че неговата General Media Group притежава, освен Prime TV, три други телевизионни канала (Publika TV, Canal 2 TV и Canal 3 TV) и три радиостанции (Publika FM, MuzFM и Maestro FM). Според данни на портала Moldstreet.md към 2016 г. четирите телевизии са покривали около 70% от пазара. Разсекретяването на собствеността показа и че телевизии имат депутат от либералдемократите (коалиционни партньори в управлението), руски компании и американският бизнесмен Роналд Лаудер. \"Каналите на Плахотнюк също разпространяват руските програми, за които говорят, и печелят от това,\" отбелязва Гогу. \"Затова проектозаконът се оказа силно политизиран.\" Политически спорен се оказа и друг силно подкрепян и от Плахотнюк и до миналата година оглавяваните от Додон социалисти закон - изборната реформа, критикувана от  Съвета на Европа  и от  хиляди молдовци  и дала повод да се заговори за тандем между представящия се за прозападен Плахотнюк и по-благосклонния към Русия Додон. Избирателни санкции Аудиторията на Prime TV на Плахотнюк e най-голямата на пазара в Молдова. Медийни експерти, които отбелязват това, не разбират защо молдовският регулатор вече санкционира програмите, които не предават минимум осем часа \"местно\" съдържание на ден, но не напада медии като Prime TV, който също не покрива изискванията (с 5 часа молдовско съдържание). Според Петру Маковей, изпълнителен директор на Асоциацията на свободната преса, медийният регулатор подхожда \"селективно\", като не налага наказания заради този и други канали на Плахотнюк (а единствено на по-слабо гледания Canal 3). \"Нека мислим сериозно. Prime TV e най-богатата телевизия в Молдова, с най-голям пазарен дял и приходи от реклама. Определено може да създава продукцията, изисквана от закона. Да си спомним, че именно демократите настояваха много на този закон и че телевизията принадлежи на председателя им.\" В действителност Prime TV бива санкционирана от медийния регулатор, но през 2014 г. - за разпространяване на руски \"информативно-аналитични програми\", предаващи фалшиви новини за кризата в Украйна. Тогава Плахотнюк не е председател на демократите. За проблемите на медиите в Молдова трудно може да бъде винена предишната, отхвърляща интеграцията със Запада власт - през 2016 г. Асоциацията на свободната преса обяви, че медиите, чиито работодатели са в мнозинството си политици, са не просто пристрастни в оценките си, а често използват пропагандни техники, за да защитават интересите на собствениците си. \"Имам чувството, че шест години след като комунистите бяха изхвърлени от властта, броят на истински независимите медии, които не са подчинени на политически или икономически интереси, е намалял,\" казва Маковей.", "date": "2017.12.03", "title": "Молдовските политици се оплакват от \"руска пропаганда\", но сами я разпространяват"}
{"url": "http://www.dnevnik.bg/sport/2017/12/03/3090085_lebron_djeims_izvede_klivland_kavaliurs_do_11-a/", "text": "Победната серия на \"Кливланд кавалиърс\" се увеличи на 11, след като тимът от Охайо надигра със 116:111 \"Мемфис гризлс\" в собствената си зала \"Куикън лоунс арена\". Леброн Джеймс беше най-полезен за \"кавалерите\" с 34 точки и 12 асистенции. Крилото реализира седем от тях в заключителните 1.22 минути, за да гарантира успеха на тима си. За \"гризлитата\" пък това е 11-а поредна загуба и трета, откакто Дейвид Физдейл беше уволнен в началото на седмицата. Стартът на временния треньор Джей Би Бикърстаф не е никак успешен. В третата четвърт гостите от \"Мемфис\" изоставаха със 72:91, но в последната част показаха добра игра и 2.10 минути преди финалната сирена резултатът беше равен – 109:109. Последва силната серия на Джеймс, който вкара всички точки за тима си до края на двубоя. Кевин Лав също се отчете с \"дабъл-дабъл\" – 20 точки и 11 борби, а Джей Ар Смит и Дуейн Уейд добавиха съответно 17 и 16 точки. За \"Мемфис\" най-резултатен беше Тайрик Еванс с 31 точки. Звездата Марк Гасол добави 27. Лидерът в Източната конференция  \"Бостън селтикс\"  спечели у дома срещу \"Финикс сънс\" със 116:111. Кайри Ървинг завърши с 19 точки, но всички титуляри на \"келтите\" се отчетоха с добра резултатност: Джейлън Браун и Маркъс Морис по 17, Джейсън Тейтъм с 15, а Ал Хорфърд добави \"дабъл-дабъл\" – 14 точки и 11 асистенции. \"Слънцата\" не играха никак лошо и в края на мача наваксаха пасив от 17 точки, но тройка на Ървинг спря техния устрем. Девин Букър отбеляза рекордните си за сезона 38 точки, а ТиДжей Уорън добави 19. Центърът Тайсън Чандлър завърши с 14 точки и 18 борби. Във Филаделфия местният \"76ърс\" победи \"Детройт пистънс\" със 108:103 в много оспорван сблъсък. В него най-интересен беше дуелът между Джоел Ембийд и Андре Дръмънд, в който центърът на домакините надделя. Ембийд завърши с 25 точки и 10 борби и изкара петото и шестото нарушение на Дръмънд, за да го отстрани от игра. Роб Ковингтън добави 25 точки, а Дарио Шарич 17. За \"буталата\" най-резултатен беше Тобиас Харис с 27 точки, а Реджи Джаксън вкара 25. Дръмънд обаче беше много полезен въпреки изгонването си. Той завърши с 14 точки, 11 борби, шест асистенции и пет откраднати топки. Двата тима са съседи в класирането на Източната конференция. \"Детройт\" е четвърти с 14 победи и осем загуби, а \"Сиксърс\" е с 13 победи и девет поражения. На Запад \"Ню Орлийнс пеликанс\" победи като гост \"Портланд\" със 123:116 въпреки отсъствието на Антъни Дейвис. Другият център на \"пеликаните\" Демаркъс Къзънс се представи много силно и вкара 38 точки. Той засенчи звездите на \"Трейлблейзърс\" Деймиън Лилард и Сиджей Маккълъм, които завършиха с 29 и 17 точки.", "date": "2017.12.03", "title": "Леброн Джеймс изведе \"Кливланд кавалиърс\" до 11-а поредна победа в НБА"}
{"url": "http://www.dnevnik.bg/sviat/2017/12/03/3089232_11-te_modni_pravila_za_nebrejniia_i_jenstven_vid_na/", "text": "Меган Маркъл бе  най-търсената в \"Гугъл\"  жена през 2016 г., след като дворецът Кенсингтън обяви официално връзката ѝ принц Хари. Макар да бе известна с ролята на Рейчъл Зейн от сериала \" Костюмари \", отношенията ѝ с британския принц я направиха звезда от световна величина – още повече след обявяването на годежа им. Небрежният, но женствен стил на  Маркъл  направи впечатление на таблоидите и тя получи много похвали за избора си на дрехи на последните събития, на които  се появи публично . Широките скъсани дънки, които сложи на първата си поява с Хари, бяха в съзвучие със свободния дух на принца, който винаги е бил по-разхайтен от брат си. Интересът към бялото палто, което носеше на официалните снимки за годежа им, срина сайта на дизайнера му за минути. Сега сайтът Meghan's Mirror, който от миналата година следи стила ѝ, публикува единадесет модни правила, благодарение на които Меган изглежда елегантна без усилие. 1. Инвестирай в удобни ниски обувки. Стават за ежедневието, стават и за официален повод. 2. Играй с денима. Прилепнали и широки, в черно и в деним, семпли и с детайли – разнообразието е безкрайно, а качествената дреха ще издържи с години и ще намери място във всяка ситуация. 3. Наметни се с жителка. Здрава и семпла жилетка или пуловер, които отиват на много други дрехи, могат да преобразят външния вид. За полъх на лукс, нека материалиът е кашмир. 4. Бялата риза е задължителна. Изчистената бяла риза е елемент, без който нито един минималистичен гардероб не може. Тя може да се комбинира с всичко – от скъсани дънки до официален черен панталон. 5. Обувки в телeсен цвят. Неутралните обувки в бежов или телесен цвят също са ключова част от гардероба. \"Помнете, че винаги трябва да ви е удобно – позата показва много неща и ще си проличи, ако краката ви болят\", съветват авторите на блога. 6. Акцентът е в аксесоарите Една чанта може да придаде ярко присъствие на иначе съвсем обикновен тоалет. При аксесоарите спокойно може да се заложи на цвят – зелено, тюркоазено или модерното тази есен бургундско червено. 7. Роклята, роклята! Прилепнала по тялото едноцветна рокля с дължина около коляното – перфектният избор за официални събития, от бизнес срещи до червения килим. 8. Класическо палто. Класическо вълнено палто с добра кройка е незаменима инвестиция. Дължината може да варира, но универсалният вариант стига до коляното. Цветовете – неутрално бежово, тъмносиньо и черно. 9. Носи нещо смело през лятото. Този сезон изисква дреха, която привлича погледите сама по себе си – рокля с красив принт или игрива кройка. 10. Ботушите. Здравите, топли и красиви ботуши са незаменими през зимата. Най-удачните дължини са до глезена или до коляното, а един ток може да ги направи достатъчно елегантни и за официални събития. 11. Играй с палитрата. Следи цветовете на сезона, като си даваш сметка кои ти отиват и кои – не. Изгради гардероба си с едноцветни елементи – бяло, черно, бежово и тъмносиньо, но добавяй аксесоари с модните за момента цветове.", "date": "2017.12.03", "title": "11-те модни правила за небрежния и женствен вид на Меган Маркъл"}
{"url": "http://www.dnevnik.bg/sport/2017/12/03/3090089_delio_rosi_i_bez_duzpata_shtiahme_da_pobedim/", "text": "Треньорът на \"Левски\" Делио Роси е доволен само от резултата при победата с 3:0 над \"Пирин\". Италианецът имаше и критики към представянето на своите играчи. \"В този мач имаше два мини мача – едно първо полувреме, в което играхме доста бавно и второ, в което се представихме на по-високи обороти и заслужавахме да спечелим. Доволен съм единствено от резултата\", каза треньорът на \"Левски\". Той уточни, че двама играчи на сините с с контузии след двубоя на стадион \"Георги Аспарухов\". Роман Прохазка е с удар в четириглавия бедрен мускул, докато състоянието на Антонио Вутов е по-сериозно. Халфът напусна с шина на десния глезен. \"В един отбор не само едно звено трябва да играе добре, говоря за нападението. Всички трябва да играят добре и да се представят силно, в противен случай няма резултати. Мапуку не е типичен централен нападател – той обича да ходи встрани, затова го използвах в тази роля\", каза още Роси. Италианският специалист не смята, че съдийските решение са се оказали ключови за изхода от двубоя. \"Критиките са част от играта. Трябва да работим още, за да подобрим стила си на игра. Има мачове, в които играеш добре и печелиш трудно, а има и такива като този с \"Пирин\". Пред телевизията, която излъчва двубоя Роси добави, че дузпата не е решила срещата. \"Съдийските решения не ги коментирам. Смятам, че ако не беше тази дузпа, пак щяхме да победим\". След двубоя неговият колега  Милен Радуканов коментира иронично , че дори футболистите на \"Левски\" са изпитали срам след отсъдения наказателен удар.", "date": "2017.12.03", "title": "Делио Роси: И без дузпата щяхме да победим"}
{"url": "http://www.dnevnik.bg/kultura/2017/12/03/3089789_tomas_pinchun_otnovo_na_bulgarski_ezik_-_nai-goliamata/", "text": "За него се знае съвсем малко -  Годината е 2001, градът – Ню Йорк, а покоят след спукването на дотком балона е затишие пред буря. Животът на Максин Тарноу – експерт проверител на измами с отнет лиценз и собственичка на малка фирма на име \"Проследи и залови\" – следва обичайния цикъл: деца, съпруг (който не е съвсем бивш), приятелки, работа. От време на време лодката на рутината бива разклатена от някой по-особен клиент, изскочил от сенчестата половина на морала. Но това не смущава Максин – тя си има пистолет и знае как да го използва. До момента, в който стар познайник, независим режисьор на име Редж, не я въвлича в лабиринта, изграден от необяснимите и стряскащи посоки, в които текат паричните потоци на един от най-големите дотком милиардери, Гейбриъл Айс.", "date": "2017.12.03", "title": "Томас Пинчън отново на български език - най-голямата американска литературна загадка"}
{"url": "http://www.dnevnik.bg/detski_dnevnik/2017/12/03/3086757_otkus_ot_maistorut_na_igrachki_ot_krakov_na_reichul/", "text": "Имало някога една малка кукла на име Каролина, която живеела в страна далече, далече от света на хората. До момента, в който кралят и кралицата не са свалени от власт и внезапен вятър не се извисява над кралството. Той магически отнася Каролина в света на хората, в Краков, за да събере пътищата на малката кукла и на Майстора на играчки – човек с необичайна сила и тайнствено минало. Междувременно нахлуването на нацистите в Полша и грозната сянка на Втората световна война надвисва над света на хората и само Майстора на играчки и Каролина могат да помогнат на бедния цигулар евреин и неговата дъщеря, заплашени от трагичната съдба на хиляди други жертви на холокоста. Ужасите на Втората световна война отекват и в Страната на играчките в тази приказка - дебют на американската писателка Рейчъл Ромеро, в която са вплетени магия, история и фолклор. Тази приказка в духа на \"Лешникотрошачката\" и \"Крадецът на книги\" разказва за любовта и приятелството, които се оказват най-силното оръжие пред бруталното лице на войната. Глава първа Каролина се събуди в човешкия свят със стъклено сърце. То бе пълно и с рози, и с тръните им, защото бе поело в себе си цялото щастие и цялата тъга, които бе изпитвала в Страната на играчките. Когато тя се размърда, то се разклати и изтрополи, блъскайки се в мекото дърво на кутията в гърдите ѝ. След кратък момент на смътен размисъл реши, че ѝ харесва. Нетърпелива да провери какво още се е променило в нея, сега, когато бе в света на хората, протегна ръцете си пред себе си и помръдна предпазливо с пръсти. Те бяха все така здрави и твърди, каквито бяха и в Страната на играчките, и щяха да вършат добра работа с игла и конец. След това събра петите на обутите си в чифт черни ботуши крачета и изтрака с тях. Вълнението ѝ нарасна, изправи се, като междувременно настъпи ръба на дългата си червена пола. Опита се да запази равновесие и въздъхна с облекчение, когато най-накрая се закрепи. Бе поставена високо, високо на една лавица и макар да не бе направена от стъкло или порцелан, не бе особено въодушевена от идеята да се изтърколи оттук към пода. Потрепервайки леко, повдигна ръка към лицето си. Най-много се боеше от тази част от проверката, но ѝ бе нужно едно-едничко леко докосване, за да осъзнае, че пукнатината, която разсичаше бузата ѝ, бе изчезнала. Някой я бе поправил! Огледа се из стаята, в която се намираше, като се опитваше да открие нещо, което да ѝ подскаже кой и какъв е човекът, който я бе поправил. Стаята ѝ напомни донякъде за нейната отдавна изгубена къщичка, въпреки че много от подробностите не се виждаха, потънали във вечерните сенки. Имаше работна маса с купища платове, пръснати по нея, и игленик, от който иглите се издигаха като сребърни цветя, но тази работилница не бе пълна с бални рокли, жакети и шалове, както в нейната къщичка. Тук бе пълно с играчки. Под нея имаше редици с люлеещи се кончета, чиито хълбоци бяха изрисувани с венци от маргаритки и есенни листа, по рафтовете видя плюшени животни във всевъзможни форми и размери, усмихващи се с малките си, ушити с конци усти. А най-хубавото бе, че навсякъде имаше кукли. Никоя от тях нямаше драскотини по малкото си личице, крайниците им не носеха следи от изгоряло от пожара, който плъховете бяха предизвикали. Всички изглеждаха спокойни, готови да обичат и да бъдат обичани. Бяха в  Каролина знаеше, че няма да отиде никъде, ако само се мотае и зяпа из новия си свят. Обърна се към седящата до нея чернокоса кукла. – Здравей! Аз съм Каролина. Ще ми кажеш ли, моля те, как се нарича това място? Другата кукла не отговори. Може би бе прекалено срамежлива или се боеше. Каролина се опита да я успокои. – Не трябва да се боиш от мен. Аз съм точно като теб, аз съм от Страната на играчките. Но кълна се, плъховете не ме последваха. Добрият вятър, който ме доведе тук, се погрижи за това. Чернокосата кукла обаче остана безмълвна и дори не трепна с клепки, за да покаже, че я е чула. Продължаваше все така да се взира в сенките, погледът в големите ѝ стъклени очи изразяваше единствено безразличие. Каролина се надяваше, че не всички играчки в човешкия свят са толкова груби като тази тук. Надникна през ръба на лавицата, на която седеше, и се обърна към един плюшен лъв на рафта под нея: – Здравей! Радвам се да те видя. Ще ми кажеш ли, моля те, как се нарича това място? Зачака, но лъвът не проговори. Нито кадифеният слон до него или някое от люлеещите се кончета. – Ехо?  Вече се обръщаше не към някоя конкретна играчка, а към цялата работилница. – Някой няма ли да ми каже къде се намирам? Но никой не го стори. Беше ѝ нужно още съвсем малко време, за да осъзнае, че тези играчки   като нея. Те не идваха от Страната на играчките; не можеха да ходят и да говорят и тя се съмняваше, че сърцата им бяха стъклени. Въпреки че сега им завиждаше малко;   стъклено сърце бе пълно догоре със сивкав страх, чувство, от което не мислеше, че ще се отърве скоро. Предполагаше, че човешкият свят ще е различен, но не бе очаквала да е сама в него. Обърна се наляво и видя огромен прозорец. Отражението ѝ се втренчи в нея и част от тревогата ѝ я напусна. Който бе направил тялото ѝ, бе уловил приликата идеално; имаше същата златиста коса и големи очи с цвета на синя метличина, каквито бе имала и в Страната на играчките. От другата страна на прозореца се простираше градски площад. В центъра му се издигаха сграда с две златни кули и голяма статуя на мъж със сурово лице. Всичко тук бе толкова голямо – сигурно хората бяха гиганти. Какво можеше да направи? В Страната на играчките някои вярваха, че в човешкия свят съществува специална магия. Ако я откриеше и успееше да я вземе, може би щеше да успее да прогони злите плъхове. В тази стая обаче не усещаше никаква по-специална магия. Магията тук миришеше на топъл джинджифилов сладкиш, а това означаваше, че е от онзи тип, който тя можеше да прави със своето шиене. Сигурно бе малка и сладка, а сега се нуждаеше от нещо много по-силно. Трябваше да напусне тази стая и да потърси другаде, но как? Тропот от приближаващи стъпки я стресна и откъсна от мислите ѝ и Каролина отново седна припряно. Ако играчките тук не бяха живи, тя също трябваше да се преструва, че не е. Кой знае какво можеше да ѝ се случи, ако проговореше? Стъпките спряха и вратата в задната част на работилницата се отвори. Мъжът, който влезе през нея, имаше червена брада, сякаш Зорницата я бе докоснала за кратко с върховете на пръстите си, и носеше раирана пижама. Не беше нито толкова висок, нито толкова слаб като голямата статуя отвън, което я накара да въздъхне от облекчение. И все пак, ако този непознат я вдигнеше, тя щеше да бъде съвсем малко по-висока от един от неговите дебели пръсти. Мъжът закуцука към тезгяха и седна на стола пред него. – Войната свърши – каза той на себе си, сключвайки ръце. – У дома съм си. В Краков съм. У дома съм си.  Така ли се наричаше този град? Сигурно. Каролина надзърна иззад чернокосата кукла, за да види мъжа по-добре. Не ѝ бе хрумвало, че и в света на хората може да има войни. Но ако човекът казваше истината, тази война вече бе свършила. Той отвори чекмеджето до себе си и извади оттам нещо, което приличаше на дълга огърлица. Потърка розовите, приличащи на дъждовни капки мъниста. Но това май не го успокои и скоро тихичко се разплака. Способността на мъжа да показва толкова открито болката си, ѝ се стори като ужасяващ магически номер, който хората изпълняват, без дори да осъзнават. Част от нея изгаряше от желание да проговори и да го попита защо всъщност плаче, но тя стисна устни. Реши, че така е по-безопасно; не знаеше кой е този мъж, нито какви бяха намеренията му спрямо нея. Когато зората започна да надниква над хоризонта, той се надигна от тезгяха и изчезна през задната врата нагоре по стълбите. Каролина се зачуди дали изобщо бе идвал тук, или това бе призрак, обречен да повтаря същата печална нощ отново и отново. *** След изгрева на слънцето градският площад се изпълни с хора. Някои мъкнеха стативи и скицници, пъхнати под мишници, други носеха кошници с хляб и плодове за продан или инструменти, които щяха да използват, за да построят още по-великолепни сгради. Щяха да бъдат боядисани, всяка от тях щеше да бъде различна, макар Каролина да не виждаше някой от тези хора да прави истинска магия. Когато големият изправен часовник в ъгъла удари девет часа, мъжът от горния етаж се върна, доказвайки, че все пак не е призрак. Носеше сребърни очила и подходящо облекло вместо пижамата и накуцването му бе облекчено от бастун в ръката му. Отключи вратата на магазина и обърна табелата на прозореца от \"Затворено\" на \"Отворено\". Докато го правеше, Каролина успя да зърне надписа на вратата.   Този човек ли бе Кирил Брезицк? Можеше само да предполага, въпреки че бе някак разочарована от името и занаята му. В легендите майсторите на играчки не бяха тъжни мъже с червена коса; да, бяха хора, но такива, които притежават магически сили и слизат от направени от облаци колесници, когато всичко изглежда изгубено; или пък бяха поправени играчки, които се опитват да спасят своите любими от пожар или от чудовища (което за Каролина бе еднакво ужасяващо). И щом се уверяха, че за всички в приказката ще има щастлив край, си тръгваха. Но когато Кирил Брезицк седна на работната си маса и посегна в чекмеджето, откъдето този път извади не огърлица с мъниста, а нож за дялкане и полуготова кукла, тя разбра, че той наистина трябва да е майстор на играчки – колкото и невероятно да изглеждаше. С течение на деня хаосът по улиците на Краков ставаше все по-оживен, но мнозина го пренебрегваха, за да влязат в магазинчето за играчки или просто за да надзърнат през прозореца. Повечето от проявилите интерес към магазина бяха кръглолики деца, чиито усти зейваха в благоговение, щом видеха редиците от играчки по рафтовете и малкия макет на града на витрината. През нощта Каролина бе твърде превъзбудена, за да забележи макета, но сега не можеше да откъсне поглед от него. Приличаше на почти съвършена реплика на света отвъд магазина – от тесните улици, които се виеха подобно на панделки нагоре около кръглия замък, до ниските къщи и магазини покрай него. Много от обитателите на града също бяха представени на макета като миниатюрни фигурки. Намръщен пекар държеше тава с хляб, мъже и жени се бяха привели над бележниците си в кафенетата и – най-хубавото от всичко – един принц бе извадил меч, готов да посрещне големия дракон, който пристъпваше към него. ***Дърводелецът също бе част от този малък Краков, застанал пред магазина си с кукла в едната ръка и бастун в другата. Игривият звън на камбанката над вратата предизвести влизането на две деца и тяхната майка в магазина. Малкото момче и малкото момиченце не се суетиха много и избраха две играчки, които поставиха на тезгяха на майстора на играчки, докато майка им пристъпваше след тях. Момичето държеше нежна кукла с руса коса, направена от прежда; момчето бе избрало плюшено мече с папийонка. – Искаме да купим тези две играчки, ако обичате – каза майката. – О, да. Разбира се. Дърводелецът стана тромаво от стола си и жената се втренчи в него малко по-продължително, отколкото се стори уместно на Каролина. Мъжът натрака покупките на голямата метална каса, която трополеше и съскаше, докато той натискаше копчетата ѝ – сякаш и тя всъщност тайничко бе жива. Не погледна към жената, когато взе банкнотите, които тя извади от чантата си. – Благодаря, че се отбихте – прошепна той тихо. –   Приятен ден. Жената кимна, нетърпелива да се заеме отново с делата си. Двете деца извикаха в хор \"Благодарим ви!\" и се втурнаха към вратата, кикотейки се, с новите си приятели в ръце. Собственикът на магазина ги наблюдава известно време, но усмивката му ставаше все по-изхабена по краищата. Припряно се завърна към работата си и работи повече от час по куклата пред себе си почти без да вдига поглед от нея. Едва след като изпита желание да протегне крака, се изправи и приближи до Каролина. – Може би някой ще те купи днес – каза той, докато я сваляше от лавицата. – Няма ли да е хубаво? Знаеше ли, че е Тя се канеше да му отговори когато той въздъхна и се укори приглушено: – Ето, пак говоря на играчките. Нищо чудно, че повечето хора ме смятат за чудак и неподходяща компания. Каролина не виждаше нищо лошо в това да говориш на играчките особено ако човек си изкарва с тях хляба, но сигурно в този свят на това не се гледаше с добро око. Остана безмълвна, а майсторът отново се върна до тезгяха сред дървените стружки и панделките. Трудно ѝ бе да се насили да стои неподвижно, но прозорецът ѝ даваше чудесна гледка към градския площад, за да се разсейва. Някъде там съществуваше магия, която щеше да спаси нейния народ. И тя бе твърдо решена да я открие. *** Единственият възрастен, който посети домакина ѝ, без да е придружен от деца, бе пекарят от малкия Краков, този път от плът и кръв, мъж на име пан Домбровски. Донесе сладкиш на майстора, гарниран с множество оплаквания за неблагодарната си жена и поетите и художниците, които се събирали в съседното на пекарната кафене. Любимата му тема обаче явно бе страната, в която живееха, Полша. – Мислех, че ще бъдем велика нация, когато станем независими – каза Домбровски. Въртеше се близо до масата в задната част на магазина, където дърводелецът работеше, когато нямаше клиенти. Тялото му, което бе кръгло като малката питка, която майсторът бе изял на закуска, запълваше цялото пространство пред Каролина и ѝ пречеше да види нещо друго. – Ние сме велика нация – усмихна се нейният домакин към пекаря. – И Краков е велик град. Все пак колко други градове могат да кажат, че са основани от принц, преборил се с дракон? – Пфу! Дракони не съществуват. Прекарвате прекалено много време покрай играчките си и с вашите приказни истории, Кирил – каза Домбровски. От устата му летеше плюнка като душ и една капка падна на бузата на Каролина. Тя искаше да я изтрие с крайчеца на червената си пола, но не можеше да рискува да помръдне.  Какво се бе случило с Домбровски, та бе загубил вярата си в дракони? Дали  изобщо бе вярвал в тях? Каролина се надяваше. Един цял живот, изживян без вяра в чудеса, би бил невероятно тъжен и скучен. – Германия, ето това е велика нация – продължи пекарят. – Не чухте ли? Германската армия е нахлула в Австрия и Чехословакия и е казала, че тези страни вече са нейни. Никой не спори с германците. Представете си само да си способен да направиш това!  Насочи големия си юмрук към масата, за да наблегне на думите си, и Каролина се претърколи на една страна. – Адолф Хитлер е прекалено агресивен – каза дърводелецът, като изправи куклата. – Няма нищо хубаво в това, което прави. Домбровски сви рамене. – Фамилията на баща ви бе Биркхолц, нали? Май е немско име. Трябва да се гордеете, че вашата родина набира такава сила и престиж. Приятелят му отвори уста, за да протестира, но пекарят не му даде възможност. – Какво има в Полша? Сол, борови дървета и картофи. Трябва да продадете тази стара дупка и да се върнете в Германия с всичките пари, които баща ви остави. Сигурен съм, че ще ви приемат с отворени обятия. Скътали сте си парите, нали? – Бих се отказал от всички пари, ако можех да върна родителите си – каза другият мъж.  Но Каролина знаеше, както и той със сигурност бе наясно, че в това отношение смъртта играе честно; никакво количество пари не могат да откупят обратно никоя душа. – Все пак е хубаво, че имам този магазин. Приятно ми е да си мисля, че помагам на хората да забравят последната война. – Едва ли – изсумтя пекарят. – Всички в Краков загубиха по някой близък и никакви дрънкулки няма да ги накарат да забравят. Но вие няма да се откажете от глупавите си мечти, нали, Кирил? Хората вече дори не ви наричат така, знаете го, нали? За тях вие сте вече просто Майстора на играчки.  – Нямам нищо против – сви рамене дърводелецът. – Поне ме познават заради работата ми. – Не разбирате от дума и туй то – подбели възмутено очи Домбровски. Обърна се и се запъти към своя магазин, мърморейки си под носа. Каролина си помисли, че животът и на двамата мъже щеше да бъде много по-хубав, ако пекарят можеше да разбере простичката красота, която Майстора на играчки внасяше в света. Но тя осъзнаваше, че не може да промени възгледите на Домбровски; щом се подиграваше на идеята за драконите, никога нямаше да повярва в Страната на играчките и нейните обитатели. Домакинът ѝ се отпусна на стола, когато вратата на магазинчето се затръшна. – Може би е прав – прошепна си той. – Имам този магазин от почти двайсет години и какво мога да покажа на хората? Хората обичат играчките, които той прави, помисли си Каролина, а това   бе знак, че обичат и техния създател. Неговото въображение и сръчни ръце ги създаваха от нищото. Това трябваше да значи нещо. – Иска ми се родителите ми да бяха живи – мъжът вдигна Каролина и я върна обратно на лавицата. – Те също умряха във войната заедно с всичко добро, знаеш ли... В днешно време поетите пишат за края на света вместо за истинската любов и художниците рисуват това, което виждат през пушечния дим на бойното поле, вместо приказни създания. Ако бе дете или друга кукла, Каролина можеше да го утеши. Но той бе възрастен. Желанията, които споделяше с нея, изглеждаха прекалено големи, за да бъдат пришити в обикновен плат и прежда, а и освен това тя самата първо трябваше да открие своята магия. Необходимо беше съвсем скоро да се впусне навън, по широкия свят. Това означаваше, че щеше да се наложи да напусне магазинчето и неговия собственик... завинаги. Щеше да ѝ бъде по-лесно да го стори, ако не го бе видяла да плаче.  ***", "date": "2017.12.03", "title": "Откъс от \"Майсторът на играчки от Краков\" на Рейчъл Ромео"}
{"url": "http://www.dnevnik.bg/bulgaria/2017/12/03/3090098_v_smolian_e_obiaveno_bedstveno_polojenie_zaradi/", "text": "Бедствено положение на територията на цялата община Смолян обяви през нощта на събота срещу неделя кметът Николай Мелемов. Причината са проливните валежи в района, в резултат на което реките Черна и Бяла преливат, съобщава БНР. Дъждът продължава да е проливен, но през нощта не е имало сериозни инциденти.", "date": "2017.12.03", "title": "В Смолян е обявено бедствено положение заради дъждовете"}
{"url": "http://www.dnevnik.bg/bulgaria/2017/12/03/3089907_predi_vtoro_chetene_na_antikorupcionniia_zakon_dps/", "text": "ДПС иска текстовете, които уреждат разследването на корупцията по високите етажи на властта да отпаднат, а заедно с \"Обединените патриоти\" те предлагат парламентът да избира не само председателят, но и екипа на бъдещия антикорупционен орган. Това са част от идеите, внесени от депутатите между първо и второ четене на проекта. Той ще бъде разгледан от правната комисия на парламента тази седмица на второ четене. Проектът на управляващите беше гласуван в края на октомври с подкрепата на 133 гласа, против бяха 70, а 9 се въздържаха. Така отпадна другият внесен проект - този на БСП. Тогава ДПС заявиха, че ще подкрепят \"конструктивно\" управляващите. Без тяхната подкрепа, проектът на управляващите едва ли ще събере необходимата подкрепа за окончателното му гласуване. Управляващите си поставиха за цел да приемат нови текстове до края на годината. Проектът на ГЕРБ предвижда под една шапка да минат четири органа, които досега се занимават с превенция на корупция. Идеята е ръководителят на новата структура да се избира от парламента с обикновено мнозинство, а после избраният председател да предлага състав на органа, който отново да бъде одобряван от депутатите. ДПС: Да отпадне глава - \"Противодействие на корупцията чрез разкриване на прояви на лица, заемащи висши публични длъжности\". 8 депутати от ДПС, начело с лидера на партията Мустафа Карадайъ са внесли предложения за отпадане на ключови текстове от проекта. Те са поместени в глава девета и са свързани с правото на бъдещия антикорупционен орган да извършва проверки на високопоставени лица, да използва специални разузнавателни средства и оперативно-издирвателна дейност. С отпадането на тази глава, проектът се превръща в компилация на досега съществуващо законодаетлство. ГЕРБ са се съобразили с искане на ДПС При гласуване на първо четене от ДПС настояваха да отпадне защитата на сигналоподателите, т.е. да може да им се търси отговорност, ако твърденията им не се потвърдят. Това е намерило отражение в предложения на ГЕРБ, а именно, че съдебна отговорност няма да носят само подателите на основателни сигнали - т.е тези, които са довели до разкритие. ДПС и \"Обединени патриоти\": Парламентът да избира и членовете на комисията Темата кой и как да назначава новият орган и неговите членове беше широко обсъждана преди гласуването на проекта и дори влезе за обсъждане на Консултативен съвет по национална сигурност при президента. Идеята на ГЕРБ е председателят да се избира от парламента, а след това той да посочва останалите членове. От \"Обединени патриоти\" предлагат броят на членовете на комисията за борба с корупцията да е 9 - заедно с председателя, а не 5. Заедно с ДПС те искат парламента да избира членовете на бъдещия орган. Това предполага отново да има квотно разпределение по партии в новото звено.", "date": "2017.12.03", "title": "Преди второ четене на антикорупционния закон: ДПС иска да отпадне проверката на сигнали срещу политици"}
{"url": "http://www.dnevnik.bg/sport/2017/12/03/3090095_mutko_obeshta_toplo_posreshtane_na_homoseksualnite_i/", "text": "Руският вицепремиер Виталий Мутко увери, че в страната няма да има проблеми със сигурността на предстоящото световно първенство по футбол.  Жребият за Мондиал 2018  беше изтеглен в петък, а именно сигурността е сред най-коментираните теми в последните месеци. Мутко даде пресконференция, на която гарантира, че всички необходими мерки са взети. \"Мисля, че ни представят в много лоша светлина, като страна, в която върлува хомофобия и расизъм, но това не е вярно. Преди няколко седмици \"Манчестър юнайтед\" и \"Ливърпул\" гостуваха в Москва за мачове от Шампионската лига и проблеми нямаше. Нито с феновете от Великобритания, нито с футболистите\", каза Мутко. Според него инцидентите от миналото с цветнокожи футболисти са изолирани случаи и вече са в историята. \"Аз обещавам, че ще има много топло посрещане за всички цветнокожи и за всички хомосексуалисти. Ние не делим хората според расата им или нещо друго. В  Русия  има 180 националности и четири различни региона. Расизмът е глобален проблем, но не е специфичен само за една страна. Ние ще направим всичко необходимо всеки отбор да се чувства като у дома си\", добави вицепремиерът и бивш министър на спорта. Мутко добави, че Русия вече е предприела мерки да отвори границите си към всички желаещи да присъстват на световното първенство. Входните визи за страната отпаднаха, а освен това ще бъде осигурен и свободен транспорт между различните градове-домакини.", "date": "2017.12.03", "title": "Мутко обеща топло посрещане на хомосексуалните и цветнокожите на световното първенство в Русия"}
{"url": "http://www.dnevnik.bg/sviat/2017/12/03/3090103_durjavniiat_sekretar_na_sasht_otreche_da_napuska_posta/", "text": "Държавният секретар на САЩ Рекс Тилърсън отрече твърденията, че ще напусне поста си и ще бъде заместен от настоящия директор на ЦРУ Майк Помпео, предаде агенция \"Ройтерс\". По-рано през седмицата водещи американски медии съобщиха, че  Белият дом обсъжда план за промени в екипа  по национална сигурност,  който включва смяна на Рекс Тилърсън с директора на ЦРУ Майк Помпейо. Според разпространената информация, позоваваща се на високопоставени източници от правителството на САЩ, разместванията в екипа по националната сигурност вероятно ще станат около Нова година или малко след нея. В петък президентът Доналд Тръмп написа в \"Туитър\", че работи добре с Тилърсън и че той няма никъде да ходи, прпомня БТА.", "date": "2017.12.03", "title": "Държавният секретар на САЩ отрече да напуска поста си"}
{"url": "http://www.dnevnik.bg/na_put/2017/12/03/3089522_koe_e_vuzvishenieto_ot_vuzvishenie_i_oshte_niakolko/", "text": "Близо 95 хиляди души са гледали \"Възвишение\" - екранизацията по романа на Милен Русков, от премиерата му на 10 ноември, сочи боксофисът към 26 ноември на сайта на Националния филмов център. Само за три седмици филмът на Виктор Божинов почти застигна най-гледаното българско заглавие за годината - \"Бензин\" на Асен Блатечки (99 хил. зрители към 26.11) и със сигурност ще се нареди сред най-гледаните филми на новото българско кино. И заслужено - \"Възвишение\" е една от най-амбициозните му продукции, от адаптацията на сложната книга на Милен Русков през епохата, големия и звезден актьорски състав и снимките на открито през четирите годишни сезона. Приключенията на главните герои Гичо и Асенчо са заснети почти там, където се случват действително, и почти хронологично - в рамките на година по баирите на Стара планина. Някои от сцените във филма разкриват гледки на спираща дъха красота. С любезната помощ на оператора на продукцията Антон Бакарски \"Дневник\" предлага кратък пътеводител къде (и как) е заснето \"Възвишение\". Възвишение-то На първо място е буквалното \"възвишение\" - скалистият хълм, на който е снимана епичната 18-минутна финална сцена на филма. Това е връх Джемински камък близо до Пирдоп (42°44'29.3\"N 24°14'05.6\"E) над гара Антон. Той се вижда и от Подбалканския път. Именно така го забелязва режисьорът Виктор Божинов, който един ден предприема експедиция дотам заедно с оператора и продуцента Иван Дойков и се оказва късметлия. \"Според описанието в романа трябваше да е място в подножието на Балкана, където се вижда път за бягство, но е голо, да има скали, зад които героите да се скрият, и същевременно на 360 градуса наоколо да не се виждат следи от цивилизация\", разказа Антон Бакарски. Пеш дотам е 40-минути до час изкачване от гара Антон. Екипът обаче трябва да намери как да стигне дотам със снимачната техника. Мястото се намира в началото на Националния парк \"Централен Балкан\" и осветлението, реквизитът, камерите са качвани с коне и помощта на местните хора. Актьорите пък ходят по 20 минути всяка сутрин от последното място, до което стига автомобил. \"Беше много приятна разходка по изгрев\", спомня си операторът, макар и времето в началото на ноември да не е най-спокойното. Всъщност в една от нощите вятърът отвява палатките, покриващи техниката, на няколкостотин метра, а охраната търси подслон в съседната гора. А сцената е снимана цели 10 дни, понякога и сред прехвърчащи снежинки. Времето на върха се мени много бързо и заслугата за дните да изглеждат като минути е и на колориста Тодор Тодоров. Иначе местността Джемински камък е много красива и подходяща за туризъм. Наблизо се намира Еленската базилика и каньоните на реките Китница и Еленска, които водят и до водопадите Джемински скок и Казаните. Беклемето е вероятно едно от по-добрите места, на които човек може да получи запек. Сцената, в която Асенчо забавя мисията заради неразумната си диета, е заснета, където Милен Русков я е заложил - на върлия старопланински проход Беклемето. Точното място, което се вижда в 360-градусова панорама във филма, е на километър и половина от асфалтовия път на запад по билото (42°47'00.3\"N 24°35'21.9\"E). Дотам има и туристическа маркировка (изтрита в постпродукцията), а паметникът \"на руските и съветските освободители\" на върха на прохода не се вижда.", "date": "2017.12.03", "title": "Кое е възвишението от \"Възвишение\" и още няколко места, на които е сниман филмът"}
{"url": "http://www.dnevnik.bg/photos/2017/12/03/3090086_fotogaleriia_koledno_nadbiagvane_s_pudingi/", "text": "В Лондон се проведе традиционното Коледно надбягване с пудинги. Надпреварата има благотворителен характер в помощ на организацията за борба с рака Cancer Research UK.", "date": "2017.12.03", "title": "Фотогалерия: Коледно надбягване с пудинги"}
{"url": "http://www.dnevnik.bg/bulgaria/2017/12/03/3090105_liliana_pavlova_deklarira_pulna_gotovnost_za/", "text": "Организационно и логистично България е 100% готова за председателството, декларира министърът на българското председателство на Съвета на Европейския съюз 2018 г. Лиляна Павлова. \"Напълно готови сме и то не само с организационно-логистичната част. Много е важно, че сме готови с политическите ангажименти и е много важно да кажем, че сме готови с експертно-аналитичната част. Тя е много съществен елемент от подготовката, която проведохме\", заяви Павлова в интервю за БНР. По думите й  ремонтите на НДК и резиденция \"Бояна\" , които продължиха няколко месеца, са приключили и в двете сгради текат само довършителни работи, за да са готови за януари, когато България ще поеме председателството на Евросъюза.", "date": "2017.12.03", "title": "Лиляна Павлова декларира пълна готовност за европредседателството"}
{"url": "http://www.dnevnik.bg/politika/2017/12/03/3090107_gerb_se_pohvali_za_rojdeniia_si_den_bulgariia_stava/", "text": "В писмо до структурите и членовете на ГЕРБ ръководството на партията честити 11-та годишнина от създаването на формацията си, описва поредица от успехи на управлението и уверява, че България става все по-добро място за живот. Писмото, разпространено от пресцентъра на управляващата партия, е подписано от лидера и премиер Бойко Борисов и заместниците му Цветан Цветанов, Йорданка Фандъкова и Димитър Николов. Започвайки с основаването на ГЕРБ на 3 декември 2006 г., те подчертават успехите на трите правителства  на партията, като посочват, че тяхната цел е била \"да сложим край на безпринципното управление на България\". Уточняват, че неизменният успех на изборите в последното десетилетие се дължи до голяма степен на решението на партията да носи ясна отговорност за управлението на страната, като се явява сама на вот и търси възможност да управлява сама или \"единствено с партии в център-дясно и след подробно разписано коалиционно споразумение\". Напомня се, че за 11 г формация е допуснала само една сериозна изборна загуба  която ни отрезви и ни направи по-силни\". Като успех на кабинетите се подчертава отказът от вдигане на преките данъци, утвърденият ръст на пенсиите и минималната работна заплата, отделените средства за здравеопазване и образование и международното признание на България като \"лидер и крепител на стабилността на Балканите\" и \"във важен фактор при взимането на решения за бъдещето на Европа в Брюксел\". \"Въпреки всички конспирации и саботажи от страна на опонентите ни, правителството ни ще запази стабилността в държавата. Ще го правим не заради председателството на ЕС, а заради българите. Защото ние обичаме 100% от българския народ и работим за доброто на всички\", декларира ГЕРБ. Премиерът и заместниците му напомнят на съпартийците си да се пазят \"от всичко порочно, защото грешките няма да се толерират\" и ги уверяват, че усилията на всеки се виждат и оценяват.  \"България става все по-добро място за живот, където децата ще имат по-добър живот от този на родителите си!\", завършва писмото.", "date": "2017.12.03", "title": "ГЕРБ се похвали за рождения си ден: България става все по-добро място за живот"}
{"url": "http://www.dnevnik.bg/sviat/2017/12/03/3090127_tazi_vecher_shte_moje_da_se_vidi_poslednata_super_luna/", "text": "Тази вечер ще може да се наблюдава първата и последната супер Луна за годината. Спътникът ще изглежда със седем процента по-голям и с 16 процента по-ярък от обичайното. Феноменът супер Луна се проявява, когато пълнолунието  съвпадне с перигея  - момента, в който спътникът е най-близо до Земята. Това се случва около веднъж на 14 месеца. Разстоянието от Луната до Земята варира, защото орбитата ѝ е овална, а не кръгла. Позицията на Луната, която е по-близко или по-далече от Земята, може да доведе до по-засилени приливи или отливи, но това по никакъв начин няма да наруши нашия граждански ритъм, каза астрономът и астрофизик от Софийския университет д-р Владимир Божилов, цитиран от БНР.", "date": "2017.12.03", "title": "Тази вечер ще може да се види последната супер Луна за годината"}
{"url": "http://www.dnevnik.bg/kultura/2017/12/03/3090131_granica_na_kapka_kasabova_stana_kniga_na_godinata_v/", "text": "Граница \" на българската писателка Капка Касабова стана книга на годината в Шотландия. Пътеписът беше отличен на наградите за литература Saltire, съобщава изданието  \"The scotsman\". \"Ако някога е написана книга за нашето време, това е \"Граница\", която влиза надълбоко в историите за това как границите върху картата се затягат още веднъж след отварянето си в края на студената война. Тя е актуална, но и ще остане във времето заради умението на Касабова да смесва магичното, тъжното и напълно нужното\", мотивират се съдиите, участвали в журито присъдило наградата. Пътеписът на живеещата във Великобритания българка бе посрещнат възторжено на Острова, където се появи в началото на годината. В него Касабова пътува през времето и пространството по една от портите на Европа - пограничните райони на Южна България, някога бариера пред опитващите се да избягат от Източния блок.", "date": "2017.12.03", "title": "\"Граница\" на Капка Касабова стана книга на годината в Шотландия"}
{"url": "http://www.dnevnik.bg/detski_dnevnik/2017/12/03/3090124_fotogaleriia_na_chujd_grub_i_10_uchenicheski_ranici_sa/", "text": "Родители и ученици протестираха днес срещу тежките ученически чанти по нетрадиционен начин - с  . От онези 6, 7, 8-килограмовите, които носят децата всеки учебен ден.", "date": "2017.12.03", "title": "Фотогалерия: На чужд гръб и 10 ученически раници са малко"}
{"url": "http://www.dnevnik.bg/sport/2017/12/03/3090132_fotogaleriia_nsa_otpraznuva_75_godini_s_goliam_sporten/", "text": "Националната спортна академия \"Васил Левски\" отбеляза 75-ата годишнина от основаването си със зрелищно спортно шоу. Церемонията се състоя в събота вечерта в Националния дворец на културата (НДК).", "date": "2017.12.03", "title": "Фотогалерия: НСА отпразнува 75 години с голям спортен спектакъл"}
{"url": "http://www.dnevnik.bg/sport/2017/12/03/3090177_pirin_sushto_se_oplaka_ot_sudiistvoto_i_poiska/", "text": "Пирин\" стана поредният отбор, който се оплака от съдийството в Първа лига. Клубът от Благоевград изрази възмущение от решенията на реферите в  мача с \"Левски\"  и поиска от съдийската комисия последствия за случилото се на \"Герена\". Двубоят беше спечелен от сините с 3:0. Най-големите претенции на \"Пирин\" бяха свързани с отсъдената дузпа в 21-ата минута, с която домакините откриха резултата. След срещата треньорът на гостите Милен Радуканов заяви, че в ситуацията дори играчите на \"Левски\" ги е хванало срам. Според ръководството на \"орлетата\" бригадата, ръководена от Валентин Желязков, е предрешила изхода на мача с грешни отсъждания. \"Визираме конкретно ситуации от първото полувреме - две несъществуващи засади при обещаващи голови атаки за \"Пирин\" и отсъждане на абсурдна дузпа в полза на домакините\", се казва в декларацията на благоевградчани, изпратена до медиите и съдийската комисия. \"Преди година се озовахме в подобен сценарий при гостуването си на \"Нефтохимик\" в Бургас. Тогава ние чинно подадохме жалба до съдийската комисия на БФС, а впоследствие ни беше отговорено, че има дузпа за \"Пирин\" при резултат 0:0, но бидейки пропусната от главния рефер, това не е предрешило крайния изход на двубоя (загубен впоследствие). Е, за нас една измислена дузпа предреши крайния изход и искаме последствия\", допълниха от клуба. От клуба апелираха съдийската комисия да спре да налага \"неможещи рефери\", а да започне да назначава \"можещи и способни\". \"Бихме искали да обърнем внимание чрез тази декларация на цялостната ситуация, а именно с цялото уважение към всички отговорни фактори и рефери да престанат да се крият и обосновават грешни решения зад и на гърба на уважаван специалист в съдийството, какъвто безспорно е Марк Бата\", се казва още в декларацията. \"Апелираме съдийската комисия да обърне внимание на кадровия си потенциал и качества. Със сигурност в България има можещи и способни рефери. В това не се съмняваме. Притеснителна е явната ангажираност към налагането на неможещи\", завършва ръководството на \"Пирин\". Настоящият сезон в Първа лига е изпълнен със съдийски грешки, а вече близо половината от отборите изразиха гласно недоволство.  Тази седмица \"Ботев\" поиска оставката на шефа  на съдийската комисия Петър Петров, а по-рано  това направи и ЦСКА . От началото на сезона има  огромен скок в подадените жалби срещу съдийството . Само за 18 кръга беше надвишен броят на всички жалби за предходните сезони. Вече има и няколко наказани рефери. Въпреки това Бата и Петров  отчетоха, че съдиите в България стават по-добри .", "date": "2017.12.03", "title": "\"Пирин\" също се оплака от съдийството и поиска последствия"}
{"url": "http://www.dnevnik.bg/sport/2017/12/03/3090188_slaviia_vkara_tri_gola_no_zagubi_ot_etur/", "text": "Футболистите на \"Славия\" отбелязаха три гола при гостуването на \"Етър\" във Велико Търново, но загубиха с 1:2. Столичани поведоха рано с попадение на Калоян Кръстев, но допуснаха обрат през второто полувреме след автоголове на Абуд Омар и вратаря Антонис Стерякис. \"Етър\" сложи край на серия от три поредни загуби и записа четвърта победа през сезона. Виолетовите събраха 18 точки, които им отреждат 12-ата позиция. Те имат аванс от четири точки пред заемащия предпоследното място \"Дунав\" и 14 пред последния \"Витоша\" (Бистрица). Тимът на Станислав Генчев се доближи на точка от \"Пирин\", на три от \"Септември\" и \"Локомотив\" (Пловдив) и на пет от \"Славия\". Белите остават осми след пропуснатия шанс да се доближат до първата шестица. Седем кръга преди края на редовния сезон те изостават с шест точки от \"Верея\" и \"Ботев\", които затварят топ 6. \"Eтър\" започна по-добре мача на стадион \"Ивайло\" и можеше да поведе още в 4-ата минута. Ерик Почански напредна по левия фланг и центрира към близката греда, където Самб Бадара засече топката. Стерякис обаче реагира бързо и изби в корнер. В 13-ата минута \"Славия\" откри резултата след корнер. Иван Минчев центрира на първа греда, а Калоян Кръстев изпревари бранители и отлично насочи топката с глава в далечния ъгъл. Последваха по-спокойни минути, в които не се случи нищо интересно пред двете врати. Едва в последните пет минути на полувремето играта се раздвижи с няколко опасности в половината на \"Етър\". В 40-ата минута Абуд отправи силен шут от много голяма дистанция. Христо Иванов първоначално не успя да улови топката, но след това стигна пръв до нея, за да изпревари намиращия се пред него Кръстев. В 44-ата минута \"Славия\" организира бърза контраатака. Кръстев проби отляво и стигна до вратарското поле. Точно преди да нанесе удар обаче, топката му беше избита с шпагат от Иван Скерлев. В последните секунди на първото полувреме столичани имаха страхотна възможност да удвоят аванса си. След отлична атака, преминала през Абуд Омар и Галин Иванов, топката стигна до Минчев. Той обаче отправи изключително неточен удар от точката за дузпа. \"Етър\" излезе с променено лице през второто полувреме. В първите минути след почивката Иван Стоянов пропусна две добри възможности да изравни. В 58-ата минута усилията на домакините все пак бяха възнаградени. Почански и Стоянов направиха хубаво двойно подаване, а последният центрира успоредно на голлинията. В опита си да изчисти топката Омар я прати в собствената си врата. Седем минути по-късно виолетовите бяха много близо до втори гол, но Стерякис направи чудесно спасяване след удар с глава на Яни Пехливанов. Три минути по-късно гостите имаха отлична възможност да поведат за втори път, но Кръстев направи сериозен пропуск. В 74-ата минута груба грешка на Сериякис доведе до второ попадение за \"Етър\". 18-годишният страж подцени центриране от корнер на Чавдар Ивайлов и боксира топката във вратата си. \"Славия\" можеше да изравни само минути по-късно, но късметът обърна гръб на столичани. В рамките на две секунди гредите два пъти спасиха домакините. Удар на Стефан Велев се отби в страничния стълб, а при добавката мощен изстрел на Бадара срещна напречната греда.", "date": "2017.12.03", "title": "\"Славия\" вкара три гола, но загуби от \"Етър\""}
{"url": "http://www.dnevnik.bg/politika/2017/12/03/3090176_vmro_niama_da_podkrepi_reshenie_za_carskite_imoti_ako/", "text": "ВМРО няма да подкрепи евентуално законово решение на проблема с реституирането на т. нар. царски имоти, ако то не бъде обсъдено предварително в коалиционния съвет на управлението. Това обяви Красимир Каракачанов, вицепремиер и лидер на формацията, която партнира на ГЕРБ във властта като част от коалиция \"Обединени патриоти\". \"Засега подобно заседание не е насрочено, но се надявам, че на редовния коалиционен съвет, който ще се проведе до няколко дни, въпросът ще бъде поставен\", заяви Каракачанов в интервю за БНР днес. През седмицата в отсъствието на лидера си, който беше част от правителствената делегация в Саудитска Арабия,  ВМРО излезе с декларация , в която остро протестира срещу намерението на държавата да търси извънсъдебно споразумение и да уреди връщането на имотите на Симеон Сакскобургготски със специален закон, с какъвто те са отнети през 1947 г. Формацията призова премиерът Бойко Борисов да защити държавния интерес и да не отстъпва имотите, тъй като съдът вече се е произнесъл, че те не са лични, а държавни – твърдение, което семейство Сакскобургготски оспорва в хода на  водените по казуса съдебни дела . До момента премиерът и лидер на ГЕРБ Бойко Борисов не е коментирал  действията на регионалния министър,  който от името на държавата поиска спиране на делата за двореца \"Врана\" и за Царска Бистрица за 6 месеца, за да се търси споразумение. Останалите две партии във властта - НФСБ и \"Атака\", също не са обявили позицията си. \"Позицията на ВМРО и, надявам се, на цялата коалиция \"Обединени патриоти\" е ясна - не може да слагаш един гражданин на България пред другите граждани. Когато един гражданин е длъжен да се съгласи с реституционните решения, няма причина друг да не го прави\", заяви днес Красимир Каракачанов. Той припомни тезата на партията си, че въпросът с \"царските имоти\" може да бъде решен както и в съседни държави като Сърбия и Гърция - да останат държавна собственост, но да бъдат ползвани от фамилия Сакскобургготски. Въпреки това на  декларацията , в която съпартийците му заподозряха Бойко Борисов в сделка със Сакскобургготски срещу международни контакти, намеквайки за включването на бившия премиер в делегацията и приятелството му със саудитската кралска фамилия. \"Едно е да съм го писал аз текста, друго е да съм го редактирал, трето е да съм го прочел\" - това отвърна Каракачанов, попитан дали споделя текста на декларацията.", "date": "2017.12.03", "title": "ВМРО няма да подкрепи решение за \"царските имоти\", ако не е обсъдено в управляващата коалиция"}
{"url": "http://www.dnevnik.bg/sport/2017/12/03/3090206_zrelishten_gol_na_vrataria_v_95-ata_minuta_donese/", "text": "След 14 загуби в 14 мача новакът \"Беневенто\" дочака своята първа точка в елита на италианския футбол. Тя беше спечелена по изключителен начин след драматично равенство 2:2 срещу \"Милан\". Домакините губеха с 1:2 до 95-ата минута, когато вратарят Алберто Бриньоли отбеляза с глава след зрелищен плонж. Двубоят беше дебют за  новия треньор на \"Милан\" Дженаро Гатузо . Неговият отбор записа трети пореден мач без победа и вече изостава с 13 точки от зона \"Шампионска лига\" и с пет от местата, даващи право на участие в Лига Европа. Освен че влезе в историята на \"Беневенто\", Бриньоли стана първият вратар с гол в Серия А от Масимо Таиби (\"Реджина\") през 2001 г. 26-годишният вратар играе в настоящия си отбор под наем от \"Ювентус\", който го купи преди две години от \"Терната\" за 1.75 млн. евро. Близо 18-те хиляди зрители на стадион \"Чиро Вигорито\" видяха изпълнен с емоции и драма мач. Освен четирите гола и изумителния финал срещата предложи здрава битка, изгонен играч и интересни ситуации пред двете врати. \"Милан\" откри резултата в 38-ата минута чрез Джакомо Бонавентура. Франк Кеси задържа топката на аут линията и достави страхотно центриране към далечната греда. Бонавентура прати топката с глава във вратарското поле, а Бриньоли не успя да я улови след въздушен двубой със Сусо. Тя се върна в Бонавентура, който отбеляза с глава при втория си опит. \"Беневенто\" успя да изравни пет минути след почивката. Гаетано Летиция отправи силен изстрел от воле от границата на вратарското поле. Джанлуиджи Донарума изби топката, но тя попадна в Георге Пушкаш, който направи добавка отблизо. \"Милан\" имаше нужда от седем минути, за да поведе отново. Бонавентура овладя топката вдясно от вратата и центрира към нахлулия от задна позиция Иван Калинич, който се разписа с глава на три метра от гол линията. В 75-ата минута \"росонерите\" останаха с човек по-малко на терена, след като Алесио Романьоли получи втори жълт картон. \"Беневенто\" натисна в търсене на първата си точка, но по всичко изглеждаше, че ще запише 15-а загуба от 15 мача. В последната минута на добавеното време домакините стигнаха до свободен удар вляво от вратата. Бриньоли се включи в наказателното поле на противника и засече центрирането на Данило Каталди, за да донесе историческо равенство за своя отбор.", "date": "2017.12.03", "title": "Зрелищен гол на вратаря в 95-ата минута донесе историческа точка на \"Беневенто\""}
{"url": "http://www.dnevnik.bg/bulgaria/2017/12/03/3090211_dupkata_na_magistrala_trakiia_e_remontirana_suobshti/", "text": "Два дни след като автомобили спукаха гуми на 13-ия километър на автомагистрала \"Тракия\" заради отворилата се  огромна дупка в настилката, агенция  \"Пътна инфраструктура\" (АПИ) информира, че проблемът е решен. \"Възстановено е движението в активната лента при 13-и км в посока Бургас и при 17-и км на автомагистрала \"Тракия\". Компрометираните участъци от пътната настилка са ремонтирани и движението се осъществява без ограничение, се казва в съобщение на АПИ до медиите днес. Дупката се отвори в петък вечерта в дясната лента на магистралата в посока Бургас, а десетки хора са били принудени да чакат часове наред пътна помощ, след като спукали гуми, съобщи БНТ. В събота беше поставена сигнализация, която стесни движението в отсечката, но обезопаси района, докато бъде ремонтиран. Вчера от фирмата, която поддържа пътя, заявиха за БНТ, че ще поемат разходите за ремонт на пострадалите автомобили. Движението в района на 17-и километър от магистралата беше ограничено в събота заради неравности по пътя.", "date": "2017.12.03", "title": "Дупката на магистрала \"Тракия\" е ремонтирана, съобщи пътната агенция"}
{"url": "http://www.dnevnik.bg/sport/2017/12/03/3090219_kamburov_izravni_sirakov_po_golove_pri_razgromna/", "text": "Мартин Камбуров се изравни с Наско Сираков на второто място във вечната голмайсторска листа на Първа лига. Нападателят на \"Берое\" отбеляза 196-ото си попадение в елита на българския футбол при разгромна победа с 5:1 срещу \"Септември\". Старозагорци постигнаха най-убедителния си успех през сезона и се утвърдиха на четвъртата позиция в класирането. Те записаха девета победа от 19 мача и събраха 34 точки. Тимът на Александър Томаш се доближи на четири точки от \"Левски\" и се откъсна с пет пред \"Ботев\" и \"Верея\". \"Септември\" записа втора поредна загуба и четвърти последователен мач без победа. Столичани заемат десетата позиция с 20 точки - с една повече от \"Пирин\", две от \"Етър\" и шест от предпоследния \"Дунав\". \"Витоша\" (Бистрица) е твърдо последен с четири точки преди днешния си двубой с ЦСКА. Педро Еуженио даде начало на головото шоу в Стара Загора в 17-ата минута. Камбуров получи топката пред наказателното поле и пусна чудесен извеждащ пас за Мартин Райнов. Райнов проби до аутлинията и поднесе топката на Еуженио, който трябваше само да подложи крак, за да я насочи в опразнената врата. \"Берое\" удвои аванса си само три минути по-късно. Двама защитници на \"Септември\" не се изтеглиха при удар от вратата. Kaрлос Охене се пребори за първата топка и я насочи към Антон Карачанаков, който с хитро подаване с гърди изведе Борислав Цонев сам срещу Янко Георгиев. Цонев напредна и спокойно насочи топката покрай вратата. В 30-ата минута домакините стигнаха до трето попадение. Защитата на \"Септември\" отново се пропука при пас от дълбочина. Изигралият кошмарен мач Елтон направи неуспешен опит да пресече подаването към Еуженио, който хладнокръвно реализира, останал очи в очи с Георгиев. Девет минути след почивката дойде мигът на Камбуров. Той се пребори за топката в центъра на терена, продължи я към Цонев и се втурна напред. Цонев направи отлично извеждащо подаване към Камбуров. Нападателят напредна към Янко Георгиев и прати топката над плонжа му. В 60-ата минута Иван Иванови допълни трагичното представяне на \"Септември\" с пети гол. Централният защитник отбеляза с глава отблизо след добре заучено изпълнение на ъглов удар. След петото попадение старозагорци намалиха оборотите. В 74-ата минута гостите от София намалиха изоставането си след автогол на Матеус Леони. До края на мача тимът на Николай Митов можеше да вкара и втори гол, но Асен Чандъров и Георги Стоичков пропуснаха от добри ситуации.", "date": "2017.12.03", "title": "Камбуров изравни Сираков по голове при разгромна победа на \"Берое\""}
{"url": "http://www.dnevnik.bg/bulgaria/2017/12/03/3090175_edna_ot_nai-golemite_piar_kompanii_v_sveta_shte/", "text": "Министерството на външните работи (МВнР) ще сключи договор за \"осигуряване на медийно и комуникационно обслужване извън България\" по време на българското председателство на Съвета на Европейския съюз с белглийския клон на американсата пиар компания APCO Worldwide. Тя е била единственият кандидат, който е и класиран на първо място в проведената от външно министерство  обществена поръчка. APCO е основана във Вашингтон през 1984 г. като дъщерно дружество на голямата адвокатска кантора Arnold & Porter. От 1991 г. до 2004 г. APCO e собственост на рекламната компания Grey. Предложената от APCO оферта е за 475 хил. лв. без ДДС. Фирмата ще трябва да изготви концепция, да организира събития, кампании, да представи водещи фигури от екипа на председателството, да организира пътувания на журналисти от чуждестранни медии в България, става известно от обявлението на поръчката. Компанията ще трябва разработи и комуникира ключови послания. В условието е записано, че комуникационното обслужване на българското председателство \"представлява съвкупност от действия и услуги, целящи да изградят разпознаваем и обективен образ на страната и да популяризира приоритетите на председателството\". Основните дейности по изпълнението на поръчката ще се извършват в Брюксел, а съпътстващите в София. Компанията ще трябва да изготви и механизъм за координация и комуникация с говорителите на българското председателство и българските институции. Прогнозната стойност на поръчката е била за 500 хиляди лева, а белгийската компания е предложила 475 хиляди лева без ДДС. APCO Worldwidе няма офиси в България, но в екипа й има няколко българи, пише сайтът  Prweek.com , които съобщават за спечеления търг. Компанията има екипи в Лондон, Германия, Франция и Италия. Досега първо културното министерство, а след това и вицепремиерът Меглена Кунева отговаряха за комуникационната стратегия, свързана с българското председателство. През 2016 година стана ясно, че правителството е отпускало средства  на сайтове като ПИК, \"Блиц\" и вестник \"Стандарт\" , за да отразява подготовката по председателството. В отчета за изпълнението на този договор беше посочено единствено колко споменавания на думата председателство има в съдържанието на тези издания. Наскоро финансираният от кабинета \"Борисов 2\" сайт \"Блиц\" беше посочен от ЕК като пример за проводник на руската пропаганда срещу ЕС.", "date": "2017.12.03", "title": "Една от най-големите пиар компании в света ще промотира българското председателство"}
{"url": "http://www.dnevnik.bg/sport/2017/12/03/3090230_presledvaneto_donese_purva_pobeda_na_furkad_za_sezona/", "text": "Носителят на Световната купа по биатлон за последните шест години Мартен Фуркад записа първата си победа за сезона. 29-годишният французин спечели по категоричен начин преследването на 12.5 километра в Йостерсунд. Фуркад постигна 64-ата си победа в Световната купа. Той заема второто място във вечната класация по този показател, като изостава с 30 победи от рекордьора Оле Ейнард Бьорндален. Фуркад стартира втори с минимално изоставане от 0.7 сек. от Тарей Бьо след  драматичния спринт в събота.  Норвежецът обаче претърпя пълен провал днес, след като допусна цели шест грешки в стрелбата. Шест пропуска направи и третият от спринта - Ерик Лесер. Емил Хегле Свендсен, Симон Шемп и Йоханес Бьо също не се възползваха от добрите си позиции, след като допуснаха съответно три, пет и шест грешки. Фуркад пропусна веднъж в първата си стрелба, но беше безгрешен в следващите три и финишира за 30:12.2 минути. Французнът изпревари словенеца Яков Фак с 40.8 секунди и сънародника си Кентин Фийон Майе с 42.1 секунди. Фак и Фийон Майе допуснаха по две грешки в стрелбата и се пребориха за местата на подиума със Свендсен (+49.7 сек.), който остана четвърти. Шведът Фредрик Линдстрьом и норвежецът Ларс Биркеланд допълниха първата шестица. Лесер се нареди десети, Йоахнес Бьо завърши 13-и, Шемп пресече финала 16-и, а Тарей Бьо зае 19-ата позиция. Бьорндален се класира 18-и с две грешки на стрелбището. Единственият български състезател, който имаше право да участва в днешното преследване - Димитър Герджиков, не стартира. Днес се проведе и първото преследване при жените. То беше спечелено от Денис Херман, която триумфира и в спринта в събота. Германката потегли с аванс от 15 секунди и въпреки че допусна две грешки в стрелбата, спечели убедително днешната надпревара. Херман финишира за 30:02.7 минути и изпревари Жюстин Бресаз с 26 секунди. Французойката свали всичките 20 мишени, но както и вчера трябваше да се примири с второто място. Марте Олсбу от Норвегия допълни почетната стълбичка с две грешки и пасив от 48 секунди.", "date": "2017.12.03", "title": "Преследването донесе първа победа на Фуркад за сезона"}
{"url": "http://www.dnevnik.bg/sport/2017/12/03/3090229_hettrik_na_perishich_izkachi_inter_na_vurha_v_italiia/", "text": "Интер\" се възползва от загубата на \"Наполи\" срещу \"Ювентус\" и излезе начело в италианската Серия А. Тимът на Лучано Спалети постигна убедителна победа с 5:0 срещу \"Киево\" и стъпи на върха за пръв път от първия кръг на сезона. Иван Перишич отбеляза хеттрик за днешния разгром на \"Джузепе Меаца\". Мауро Икарди вкара дежурното си попадение и излезе еднолично начело при голмайсторите. Централният защитник Милан Шкриняр също успя да се разпише. \"Интер\" събра 39 точки след 12-ата си победа в 15 мача. \"Нерадзурите\", които са единственият отбор без загуба от началото на сезона, имат една точка аванс пред \"Наполи\" и две пред \"Ювентус\". \"Рома\" е четвърти с 34 точки, но и мач по-малко. \"Интер\" имаше нужда от 23 минути, за да пробие защитата на \"Киево\". Давиде Сантон проби отляво и опита центриране, което обаче се превърна в удар. Вратарят Стефано Сорентино изби лошо топката и тя попадна на крака на Перишич. Хърватинът стреля от въздуха без забавяне. Сорентино отново не се намеси добре и позволи топката да мине през ръцете му. В 38-ата минута \"нерадзурите\" удвоиха аванса си. Икарди беше изведе зад защитата от Марцело Брозович, напредна до вратарското поле и прати топката покрай Сорентино. Капитанът на \"Интер\" отбеляза 16-ия си гол в Серия А и изпревари с един Чиро Имобиле от \"Лацио\". В 57-ата минута Перишич покачи на 3:0. Хърватинът направи 40-метров пробив отляво и след това насочи топката с левия крак в далечния ъгъл. Само три минути по-късно домакините стигнаха до четвърто попадение. Шкриняр изненадващо се включи напред при една бърза контраатака. Антонио Кандрева проби по десния фланг и достави перфектно центриране към далечната греда. Там забравеният от защитниците Шкриняр нямаше проблем да насочи топката с глава в опразнената врата. До края на мача остана време за Перишич да оформи своя хеттрик. В добавеното време защитник на \"Киево\" спря далечен шут на Борха Валеро. Перишич обаче успя да отнеме топката и с левия крак да я насочи в обратния ъгъл от 12-13 метра. \"Киево\" остава с актив от 20 точки след петата си загуба за сезона. Тимът от Верона разделя десетата позиция с \"Аталанта\" и \"Торино\". \"Интер\" ще влезе от позицията на лидер в шампионата в голямото дерби с \"Ювентус\" на 9 декември.", "date": "2017.12.03", "title": "Хеттрик на Перишич изкачи \"Интер\" на върха в Италия"}
{"url": "http://www.dnevnik.bg/detski_dnevnik/2017/12/03/3090228_za_da_olekoti_uchenicheskite_chanti_ministerstvoto/", "text": "Министерството на образованието и науката ще направи срещи с директорите на училища за мерките за намаляване на тежестта на ученическите чанти и ще помоли учителите да не натоварват децата с допълнителни сборници, които не са нужни. Това стана известно от изявление на зам.-министъра на образованието Таня Михайлова, цитирано от агенция \"Фокус\". Разговорите ще са част от мерките, които тя увери, че вече се взимат и дори може да се очаква ефект от тях да има още в началото на втория срок на тази година. Зам.-министърът свика извънреден брифинг няколко часа след като ученици и родители организираха протест под формата на надбягване, за да привлекат отново внимание към проблема. Представители на министерството на откликнаха на поканата да се включат в надпреварата под наслов \"На чужд гръб и 10 ученически раници са малко\". Днес от образователното министерство повториха, че работят отдавна по проблема с тежестта на чантите в училище. Отново изразиха и позицията си, че в раниците децата поставят, освен учебниците, много други неща, включително вода и обяд, които увеличават тежестта. Иначе Таня Михайлова увери, че за министерството олекотяването на чантите не е кампания, а целенасочена политика и призова да се има доверие на учителите, които могат да преценят какви учебници и помагала са необходими в час. Посочи, че тя самата може да проведе час и без да е нужно учениците да носят учебници, но решението за това е на всеки от колегите й. Национална програма за шкафчета  Михайлова анонсира национална програма за увеличаване на шкафчетата в училищата, в рамките на която учебните заведения да осигурят възможност на децата и над 4 клас да могат да оставят част от помагалата и пособията си за физическо и рисуване. Тя обаче даде да се разбере, че не навсякъде това ще е възможно. На много места пожарните служби не позволяват на училищата да поставят шкафчета, тъй като това стеснява коридорите и може да бъде опасно в извънредна ситуация, когато се налага евакуиране. В изявлението си зам.-министърът каза, че се работи и по  останалите вече обсъждани варианти  - разделяне на по-големите учебници на части, използване на по-лека хартия за печат, употреба на електронни варианти на хартиените учебници в клас, оставяне на учебници в библиотеките на училищата. Сред останалите предложения е да няма голямо съсредоточаване на много предмети с тежки учебници, както и да се въведе подходящ баланс на седмичното разписание. Михайлова уточни, че всяко училище трябва да намери своя начин и индивидуален подход. От министерството до момента не са реагирали на искането на протестиращите да се създаде стандарт за тежестта на ученическите чанти. Оттам обявиха, че още в понеделник ще изпратят писмо до регионалните управления по образование за мерките за намаляване на тежестта на раниците.", "date": "2017.12.03", "title": "За да олекоти ученическите чанти министерството ще помоли учителите да не искат ненужни помагала"}
{"url": "http://www.dnevnik.bg/biznes/2017/12/03/3090241_gurciia_i_evrozonata_se_sporazumiaha_za_novite_reformi/", "text": "Гърция и кредиторите й от Еврозоната постигнаха вчера предварително споразумение за реформите, които Атина трябва да извърши съгласно програмата на спасителния финансов пакет, предаде агенция \"Ройтерс\". Споразумението, което включва набор от чувствителни политически мерки - по фискални въпроси, реформи в енергетиката и трудовия пазар, лошите кредити и приватизацията, може да открие пътя към нови кредити и да придвижи Гърция напред до връщането й към пълно пазарно финансиране. Споразумението между представители на Гърция, Евросъюза и МВФ трябва да бъде одобрено от финансовите министри на страните от Еврозоната, насрочено за 4 декември (понеделник). В края на октомври  Еврозоната отпусна на Атина 800 млн. евро  в рамките на плана за подпомагане, за да изчисти тя свои просрочени задължения./БТА", "date": "2017.12.03", "title": "Гърция и Еврозоната се споразумяха за новите реформи по спасителния финансов пакет"}
{"url": "http://www.dnevnik.bg/photos/snimka_na_denia/2017/12/03/3090251_snimka_na_denia_parkiral_si_nepravilno/", "text": "Доброволци сложиха днес лепенки с надпис \"Паркирал си неправилно\" на коли, спрели на инвалидни места в центъра на София. Акцията отбеляза Международния ден на хората с увреждания. Той се отбелязва на 3 декември - деня, в който през 2006 г. ООН приема Конвенцията за хората с увреждания. ", "date": "2017.12.03", "title": "Снимка на деня: Паркирал си неправилно"}
{"url": "http://www.dnevnik.bg/photos/snimka_na_denia/2017/12/03/3090286_snimka_na_denia_greina_kolednata_elha_vuv_vitleem/", "text": "Музика и фойерверки съпровождаха тържественото запалване на светлините на коледната елха във Витлеем. По традиция церемонията в града, в който се смята, че е роден Иисус Христос, привлича хиляди посетители от цял свят. Посланието на тържеството беше за мир на Земята.", "date": "2017.12.03", "title": "Снимка на деня: Грейна коледната елха във Витлеем"}
