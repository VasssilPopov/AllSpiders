{"url": "https://www.dnevnik.bg/sviat/2019/05/02/3427830_es_e_slab_i_na_sreshtata_v_berlin_imashe_samo_kuhi/", "text": "Разногласия между западните правителства пречат да се реши косовската криза. Това обяви президентът на страната Хашим Тачи дни  след среща в Берлин , събираща Франция, Германия и Западните Балкани. В интервю  за \"Файненшъл таймс\"  той нарича Европейския съюз твърде слаб и обръща внимание, че в режим на избори и в опит да спре възхода на популистите блокът трудно може да има стратегически подход за Косово. Синхронът на ЕС и Съединените щати, помогнал за решаване на спора на Северна Македония и Гърция миналата година, липсва в този между Сърбия и Косово, продължава той. \"Не само аз, но всички от региона бяхме разочаровани от срещата в Берлин. Нямаше нищо конкретно, само всички тези кухи речи\", обяснява Тачи. След вечерята германският канцлер Ангела Меркел и френският президент Еманюел Макрон  обвързаха всяка стъпка за евроинтеграция  със стабилизирането на Западните Балкани. По думите му \"без намесата и водещата роля на САЩ\" е съмнително \"някой от ЕС да може да направи много\", тъй като ролята на Вашингтон е \"определяща за решение\". Тази позиция на Тачи и други представители на косовското ръководство е известна, но тя идва в момент, когато и сръбски лидери промениха тона към Вашингтон и приветстват опитите му да помогне за сделка на Белград и Прищина. Тачи отново направи препратка към плановете, за които той и колегата му Александър Вучич са загатвали -  възможността за промяна в границите , която според застъпници на идеята ще включва и взаимно признаване. Критици на властите и в двете страни (специално в Косово съпротивата идва и от кабинета) обвиняват Тачи и колегата му Вучич, че  нямат мандат да вземат подобни решения , а и могат да създадат опасен прецедент с разделяне на територия по етнически признак в Косово. САЩ отправиха по-окуражителни думи за инициативата, но Германия и други държави са против. Тачи не коментира това в прав текст, но споменава \"червената линия\" на Прищина: \"Целта ни е взаимно признаване, така че пътят към ЕС да е открит и за двете държави. Но не може да има компромис за независимостта на Косово. Иначе ще сме в капана на замразен конфликт.\" Според съветник на Тачи по темата косовското ръководство счита Вашингтон и европейските съюзници за \"по-разделени от когато и да било\" след обявяването на независимост на Косово от Сърбия през 2008 г., пише \"Файненшъл таймс\". На срещата в Берлин Вучич и Тачи все пак се съгласиха да подновят диалога помежду си в разговор в Париж в началото на юли. Той спря, след като Косово въведе 100-процентни мита за стоки от Сърбия миналата година в отговор на кампанията на Белград, отново предотвратила приемането на Прищина в Интерпол.", "date": "2019.05.02", "title": "ЕС е слаб и на срещата в Берлин имаше само кухи речи, каза президентът на Косово"}
{"url": "https://www.dnevnik.bg/biznes/2019/05/02/3427845_telenor_preduprejdava_za_zachestili_opiti_za_izmami_s/", "text": "Телекомуникационната компания \"Tеленор\" предупреждава за зачестили опити за измами (phishing) и опити за събиране на лични данни на клиенти на оператора чрез фалшиви сайтове, в които се използват името и логото на компанията, става известно от съобщение до медиите.  То гласи, че \"много често различни сайтове се \"маскират\" като игри или анкети и обещават награда на потребителите, ако предоставят личните си данни или минимална сума за участие\". \"Теленор\" съветва своите клиенти да не предоставят лична информация на непроверени източници, да не се предоверяват на наличието на познати търговски марки и лога и да не се поддават на призиви към прибързани действия, подкрепени с обещания за награди.  Предупреждава се, че в случай на получаване на SMS от непознат или съмнителен източник клиентите в никакъв случай не бива да отварят прикачените линкове. \"Теленор\" предприема необходимите действия за преустановяването на тези опити за измама и съдейства на компетентните органи за разкриване на извършителите\", пише в съобщението. \"Теленор\" има над 3 млн. активни потребители в България. От 1 август 2018 г. \"Теленор България\" заедно с \"Теленор Унгария\" и \"Теленор Сърбия и Черна Гора\" са част от PPF Group. Тя инвестира в пазарни области като банкови и финансови, телекомуникации, машиностроене, биотехнологии, застраховане, недвижими имоти и селско стопанство. ", "date": "2019.05.02", "title": "\"Tеленор\" предупреждава за зачестили опити за измами с логото й"}
{"url": "https://www.dnevnik.bg/zelen/2019/05/02/3427428_hotel_musala_iska_da_tochi_voda_ot_ezeroto_i_da/", "text": "На 17 април басейновата дирекция \"Дунавски район\" е  позволила  възстановяване на водопровод към хижа \"Мусала\" за взимане на вода от Алековото езеро. Становището е в рамките на процедура по преценка дали има нужда от оценка на съвместимостта на проекта с целите на мрежата \"Натура 2000\", защото Алековото езеро и новата хижа \"Мусала\" (имайки предвид новопостроената 130-местна сграда) се намират в защитена зона \"Рила\" от \"Натура 2000\" (повече за \"Натура 2000\" -  тук ). Тази зона от европейската природозащитна мрежа, от друга страна, съвпада и с Национален парк \"Рила\". Алековото езеро се намира доста над хижите, на 2550 м в подножието на връх Алеко и е по-дълбоко от комплекса малки езера непосредствено до сградите. Тези езера обаче също зависят от оттичащата се от него вода. Конкретното място на проекта - плиткото езерото със \"старата\" хижа и вече отворения едноименен луксозен хотел - се намира на една от най-посещаваните пътеки в националния парк - към най-високия връх на Балканския полуостров. Проектът Въпреки че такъв водопровод никога не е функционирал (самата нова \"хижа\" - всъщност 130-местен хотел - доскоро не беше построена), в момента се предлага неговата \"рехабилитация и възстановяване\". Инвестиционното предложение твърди, че обект на възстановяване са \"съществуващи съоръжения за осигуряване на питейно-битово водоснабдяване от Алековото езеро до хижа \"Мусала\". Предвидено е отклонение за захранване и на старата хижа \"Мусала\". Това означава, че проектът цели водоснабдяване на новата хижа, или по-скоро на спорния хотел, който Българският туристически съюз строи в района от десетилетия (разследване на \"Нова телевизия\" -  тук ). Такива съоръжения не е имало през годините на действие на старата хижа, независимо че инвестиционното предложение е за \"възстановяване\". С това становище на регионалната басейнова дирекция тепърва започва процедура по преценка дали изобщо ще се прави подробна експертна оценка за ефект върху езерната система в зоната от \"Натура 2000\". Процедурата ще завърши със становище на централната дирекция \"Национална служба за защита на природата\" (НСЗП) към екоминистерството и официална министерска преценка дали ще се извършва детайлна оценка за съвместимост с целите на защитена зона \"Рила\". Природозащитници обаче вече са обезпокоени от факта, че басейновата дирекция \"Дунавски район\" (БДДР) не сигнализира за проблем и подава положително становище към НСЗП. Именно тази дирекция има правомощията да оцени въздействието на такова водовземане върху водосбора на река Искър, от който е част и река Мусаленска Бистрица. В нея се оттичат планинските води на Алековото езеро и системата от по-ниски малки езера, които също се захранват от него. Възраженията От сдружение \"Балканка\" вече са изразили категоричното си несъгласие с такъв проект в писмо до Министерството на околната среда и водите (МОСВ), чиито звена са и регионалната басейнова дирекция, и НСЗП. Възражението на сдружението е изпратено до Министерския съвет, министър-председателя, деловодството на МОСВ, директора на НСЗП, екокомисията към парламента и други отговорни и е \"срещу издаване на разрешителни и становища на БДДР и срещу действия на НСЗП\". Основeн аргумент да се иска спирането на проекта е, че при съвместни проверки на място от сдружението и от басейновата дирекция е установено, че \"няма такива съоръжения, съществуващи там, и никога не е имало\". Освен това, според възражението предвижданите количества са непосилни за езерната система, от която Алековото езеро е част. \"Ваши служители видяха със собствените си очи полупресъхналите езера в началото на октомври и всички много добре знаете какво предстои да се случи, когато водата се отклони от Алековото езеро, за да стига директно до хотела, а не да поддържа поне малък приток в по-долните езера\", се казва в текста. Според възражението на \"Балканка\" при маловодие през лятото и есента езерата - включително понякога и най-голямото от тях - Алековото - спадат до санитарния минимум, дори без да се отнемат по 14 кубика на ден от тях все още. През зимата самите езера са напълно замръзнали и под поне един метър лед и тогава не е възможно от тях да се отнема по 14 кубика вода на ден, както проектът предвижда. Природозащитниците предупреждават, че инвеститорът ще взима вода изпод леда, докато пресуши Алековото и останалите езера. Димитър Куманов, председател на сдружението, уточни за \"Дневник\": \"Поне най-малките езера има огромен риск да пресъхнат, независимо откъде се черпи водата над тях. В края на лятото и началото на есента те спадат драстично и сега, без някой да черпи по 14 кубика вода на ден.\" В писмото на \"Балканка\" до институциите случаят се сравнява с нашумялата глоба към световната кинозвезда Беър Грилс за нарушаване на режимите на националния парк. Природозащитниците пишат емоционално: \"Беър Грилс го глобихте, защото само беше преплувал Каракашевото езеро, бе, уважаеми от МОСВ! А сега ще разрешавате на някой мижав връзкар да отнема по 14 кубика на ден от четири поред езера?\"   За \"Дневник\" Тома Белев, председател на Асоциацията на парковете в България, коментира, че основният проблем дори не е количеството вода, което ще се отнеме от планинската екосистема в Рила. За него по-опасно е събирането на отпадни води в малки резервоари, които изискват често обслужване от тежкотоварен транспорт. Тоест проектът предвижда отпадните води да се изнасят от парка от тежкотоварни превозни средства, за които пък е необходимо до високопланинския район да се прокара път - с всичките странични ефекти върху планината от такова строителство. Тома Белев уточнява, че през зимния сезон няма как превозните средства да стигнат до резервоарите за отпадни води и има опасност те да останат и да замърсят района, от който черпят води долните езера и впоследствие река Мусаленска Бистрица и водосборът на река Искър. Одобрение с уговорки Финалният абзац на становището на басейновата дирекция уточнява, че одобрението е само за инвестиционното предложение за \"рехабилитация и възстановяване\", което \"няма да окаже значително въздействие върху водите и водните екосистеми\". Ведомството обаче уточнява, че това становище не дава разрешение за \"водовземане от повърхностни води и отвеждане на отпадъчните води в резервоари\". При все това функционирането на водопровод означава точно това - хотелът ще взима вода от езерото, а отпадните води ще се \"съхраняват\" в резервоари. Резервоарите от своя страна означават две неща: в зависимост от времето отпадните води ще остават и ще се оттичат в планината или ще се отнасят към низините от камиони - по необходимост, с разширяване и ежедневно ползване на пътя, което засега в националния парк не е допустимо.", "date": "2019.05.02", "title": "Хотел \"Мусала\" иска да точи вода от езеро и да изнася отпадни води с камиони"}
{"url": "https://www.dnevnik.bg/detski_dnevnik/2019/05/02/3427848_kak_se_praznuvat_rojdenite_dni_na_decata_v_germaniia/", "text": "Германецът е практичен човек. Такъв е и по отношение на детските рождени дни. Те често се провеждат в гората, на спортното игрище или в музея, а тортата почти винаги е домашна. Няколко полезни идеи от Германия дава Марина Борисова  в \"Дойче веле\" : Детските рождени дни са празник за децата и стрес за родителите - така мислят родители по цял свят, въпреки че във всяка страна детските празници протичат по различен начин. В това отношение човек може да научи полезни неща от германците. Германската журналистка Бабара Шнибел има три деца. Тя има собствен блог, посветен на организирането на детски рождени дни. Шнибел смята, че най-важното в детския рожден ден е общуването със и между децата. Да отбележиш рождения ден на детето си с любими приятели, да играеш с децата край реката, да скриете съкровище в гората - това е много по-важно от триетажната торта, стотиците балони или клоуна, дошъл срещу заплащане. Удоволствието, което можете да получите заедно, е нещото, което остава в съзнанието на деца и възрастни, казва Барбара Шнибел. Колко гости? Със или без родители?  Повечето експерти препоръчват да се канят не повече от 15 души. Това е броят на гостите, при който родителите могат да контролират ситуацията. Германските родители обаче имат още едно много по-простичко правило. Те канят толкова гости, на колкото години става детето им. Родителите, които се придържат към това правило, вярват, че така детето им от най-ранна възраст се научава само да взема решения при зададени критерии. Важно е малчуганът сам да избира кого да покани на рождения си ден и да отделя внимание на своите гости. А възрастните? Това също е важен аспект, на който трябва да се обърне внимание. Мнозина в Германия канят само деца. Хората в Германия не обичат да устройват отделен празник за възрастни с пищна трапеза. Родителите водят и прибират децата си от рождения ден. Понякога им се предлага кафе и много рядко шампанско в чест на рожденика. Но по правило всичко се ограничава до поздравления на входната врата. В това отношение германците са много последователни. Празникът е детски и затова не черпят и не развличат родителите на поканените деца. Как и къде се празнува? Родителите на децата, родени през лятото, почти винаги използват възможността да отпразнуват рождения ден сред природата. И в това отношение човек може да завиди на изобретателността на германците. Едно от любимите занимания е играта \"търсене на съкровища\". За тази цел дори семействата със собствена градина излизат извън нейната територия. Съкровището може да бъде скрито в съседния парк, в гората или на детската площадка. Саморъчно изработени карти с въпроси помагат на децата в търсенето на съкровищата. Най-важното е предварително да бъде изработен сценарий и съкровищата да бъдат скрити на надеждно място. Още в поканата има и молба за осигуряване на подходящо облекло и обувки. На много от рождените дни, празнувани сред природата, се организира и печене на т.нар. Stockbrot - хляб на пръчка. За тази цел се пали огън, а децата сядат около него, навиват тесто в края на дълга пръчка и го държат няколко минути над пламъците - докато хлебчето им се опече, разбира се, под надзора на възрастните. При децата, които са родени през зимата, родителите нерядко предлагат на гостите сами да изпекат курабийки, да нарисуват някоя картина или да измайсторят нещо със собствените си ръце - от различни материали. Подаръците се отварят в присъствието на всички гости. \"Децата сядат в кръг и всяко дете държи своя подарък в ръка. В средата се поставя празна бутилка. Рожденикът я завърта и отваря подаръка на това дете, срещу което е спряло гърлото на бутилката. След възторжените възгласи и благодарности бутилката се завърта отново. По този начин се отделя внимание на всеки гост и на всеки подарък\", казва Барбара Шнибел. Ако децата са по-големи, германците често празнуват рождените им дни извън дома. В музеи, занаятчийски работилници, на футболното игрище, в басейн, в зала за катерене или пък на ледената пързалка. Организацията на такъв празник струва между 120 и 300 евро. Три часа в музей с програма струва средно 120 евро при максимален брой от 12 поканени гости. В тази сума не влизат напитките и тортата. Както всички знаем, германецът е практичен човек. Също и по отношение на празнуването на рождените дни на детето си. Затова приготвя много неща сам. От украсата та чак до тортата. Поръчаната в сладкарница торта струва най-малко 100 евро. Затова германската майка приготвя тортата сама. В големите градове има, разбира се, специализирани фирми, които се занимават с организацията на детски рождени дни. Но такава програма, продължаваща около 2,5 часа, с украсено помещение, един аниматор, шестима поканени и подаръци за гостите струва около 600 евро. Всъщност това съвсем не е широко разпространено явление в Германия. Повечето германски родители предпочитат да организират празника на детето си сами. В края на рождения ден е прието на всеки гост да бъде даден малък подарък за спомен - бонбони, малки играчки, малки книжки. Как изглежда поканата? В поканата се посочват адресът и точното времетраене на рождения ден - например от 15 до 18 часа. Германците отделят средно по три часа за празнуването на рождените дни на децата в предучилищна възраст. Поканите се разпращат предварително по пощата или се предават лично на гостите. Някои използват готови картички, но най-често родителите изработват заедно с децата си оригинални покани с най-различни мотиви за празника. Поканата съдържа и телефон за контакти с родителите на рожденика, на който е желателно да се съобщи дали поканеното дете ще дойде.", "date": "2019.05.02", "title": "Как се празнуват рождените дни на децата в Германия"}
{"url": "https://www.dnevnik.bg/evropa/2019/05/02/3427557_britanskite_evrodeputati_moje_da_suzdadat_seriozna/", "text": "Възможността британските депутати да влязат в европарламента и после да го напуснат след Брекзит може да създаде \"объркана\" ситуация във времето преди избора на председател на Европейската комисия, каза сегашният заместник-председател на институцията Юрки Катайнен. Пред журналисти във Варшава Катайнен заяви, че това положение ще доведе до \"временна промяна\" в баланса на силите в европарламента, предаде \"Ройтерс\". Агенцията го цитира с думите, че докато крайният срок за Брекзит е през есента, изборът на председател на комисията може да стане преди това. \"Трябва да се уверим, че всички евродепутати имат едни и същи права и задължения, защото не може да сме в ситуация, където някои евродепутати имат частичен мандат... Но временно мнозинство може да предизвика много въпроси и проблеми.\" След изтощителни разговори с европейските лидери и значителен риск от Брекзит без сделка Обединеното кралство получи възможността  да се оттегли до края на октомври . Премиерът Тереза Мей се надява дотогава да получи одобрение в парламента в Лондон за сделката си с Брюксел. Според \"Ройтерс\" в тази ситуация, почти три години след като 52% от участвалите в референдума поискаха излизане от ЕС, не е ясно \"кога или дори дали\" Великобритания ще напусне блока. Последната възможност - за промяна на решението - бе загатната и от председателя на Европейския съвет Доналд Туск, когато той съобщаваше отлагането на крайния срок на Брекзит. Фактът, че Великобритания няма да е напуснала до  провеждането на евроизборите  този месец, означава, че тя също трябва да участва в тях и да излъчи евродепутати. Същевременно проучване на Европейския съвет за външна политика от миналия месец показа, че антиевропейските сили ще  променят сериозно конфигурацията на европарламента , независимо дали се имат предвид гласовете от Великобритания.", "date": "2019.05.02", "title": "Британските евродепутати може да създадат сериозна бъркотия, смята еврокомисар"}
{"url": "https://www.dnevnik.bg/analizi/2019/05/02/3427866_kushti_apartamenti_terasi_absurd_s_miris_na_chesun/", "text": "Предизборната кампания започна така, сякаш сценарият ѝ е писан от Йожен Йонеско или Самюъл Бекет. В тази пиеса на абсурда партии, които обитават различни вселени, незнайно как са попаднали на една сцена и трябва да водят разговор. Ще им идват гости от Европа или пък те ще ходят на гости в Европа (не става ясно кое от двете), а разговорът протича горе-долу така:  Не съм откраднал парите. Аз по принцип не крада. А ако някой краде, веднага му искам оставката. Особено за апартаменти, тераси и асансьори. Там съм безкомпромисен. И стига с тези обвинения. Ей сега ще дойдат гостите от Европа - ние пак само за кражби ли ще говорим! Сами се закопаваме с това черногледство. Идва нашият ред да слагаме трапезата. Не, всъщност е по-добре ние да отидем на гости в Европа с цялата си рода. Половината от нея мрази Европа, но другата половина я обича. Успяхме обаче да се споразумеем да сме заедно за пред гостите. Ще им изпълним частушки и \"Интернационала\". Ей, ГЕРБ, оставките ви са прах в очите на хората - всички знаят, че крадете! А вие защо не си давате оставките? Къщите за гости къде ги забравихте? Не е луд този, който яде зелника, а който му го дава. Не е грях да ядеш зелник.  Стига вече с тези гости! Какъв ни е националният интерес от ходене по гости? Ще ходим само ако има агне. А те да идват само ако носят агне. От нас чесънът, мерудията и шарената сол, че техните подправки не ги харесваме. Кога ще тръгваме? То вие и така си миришете на чесън. А целта е с гостите да постигнем повече заедно и да се научим на европейски маниери.  И в нашия зелник имаше много чесън... Но пейките не струват 10 000 лева едната... Този разговор продължава вече толкова дълго, че накрая в залата ще останат само най-закоравелите привърженици на театъра на абсурда (и платените клакьори). В началото на кампанията ГЕРБ изглежда изпадат в глуха отбрана. Ежедневно излизат някакви корупционни компромати, които показват основно едно: контролните органи на държавата не са функционирали по отношение на близки до властта хора. Това беше и първопричината за грандиозния провал на управлението при фалита на КТБ. Цветан Василев, като близък до властта човек, години наред е минавал под радарите на всякакъв банков, разузнавателен, прокурорски, финансов и какъвто и да било друг държавен надзор. По същия начин днес разбираме, че близки до властта хора са се уредили с \"къщи за гости\", в които гостуват само те. За което са получили стотици хиляди евросубсидии. Други пък са си купили апартаменти, в които хем терасата е обща, хем само те могат да я ползват, вписана е в нотариалния им акт, но не трябва да я декларират. И така нататък, и така нататък. Целта на упражнението е цялата обществена енергия да се излее към къщите, апартаментите и терасите (където са замесени мнозина), за да не се пита за подставените лица и офшорните фирми, където са замесени малцина, но с много. БСП не може да привлече по-голяма периферия в сегашната ситуация, но се надява повече избиратели да се оттеглят от ГЕРБ. А не може да привлече, защото не е антикорупционна алтернатива на управляващите. Най-малкото защото е участвала в същите схеми като бенефициер. Само един пример: \"къщите за гости\" във фамилията на Йончева са факт. Както и нейното съдружно участие в офшорни фирми с КТБ или нейни производни. Нещо повече - БСП беше на власт с ДПС в периода 2013-2014 година, когато драмата с КТБ достигна своята кулминация. Присъствието на социалистите в управлението с нищо не подобри картината - даже я влоши. А и Корнелия Нинова не изглежда като човек, който ще си сложи главата в торбата, за да се справи със структурната корупция в страната. Когато се разрази ЦУМ-гейт, тя си замълча деликатно за участието на главния прокурор и насочи гнева си към своя съпартиец Гергов. И вълкът сит, и агнето изядено. А като стане дума за чеверме, няма как да минем без \"патриоти\" и \"войводи\". За тях ЕС не е много повече от голям курбан, на който те трябва да пристигнат със собствен черпак. И винаги ще се разсърдят, че са им сипали малко или без достатъчно пипер. Изглежда е доста трудно да се проумее, че ЕС не е чорба, приготвена от някой друг. ЕС представлява общ проект, със собствени правила, ценности и идеи, които целят да подпомогнат всяка една от страните-членки. И да им дадат възможност да постигат повече заедно. Именно това е девизът на коалицията \"Демократична България\", която трябва да демонстрира, че това мото е приложимо и към собствените ѝ съставни партии. Част от потенциалните избиратели на европейското, градското център-дясно все още не са убедени, че \"Демократична България\" е ефективен инструмент за представителство. Тези хора не се съмняват, че ценностно най-близо до тях е именно тази коалиция. Но биха искали да я видят още по-организирана и ефективна. Ако продължат да се колебаят, тези хора рискуват отново да останат непредставени - и да се червят, че всички избраници на България в Брюксел намирисват на чесън. Така започва предизборната кампания. А БСП и \"Патриотите\" имат силен интерес тя да продължи именно по този начин. Ако това се случи, ГЕРБ най-вероятно ще загубят с малко, но може и да изкарат равен с БСП, което, разбира се, ще си отчетат като победа. Големият риск за ГЕРБ е на края на кампанията Борисов да остане сам юнак на коня, а всички останали да са подали оставка. Пирова победа, но все пак победа. Единствено \"Демократична България\" няма никакъв интерес от подобна абсурдистка кампания. Но един участник не може сам да произведе смислен диалог. Каквото и да се случи обаче, едно е сигурно отсега - Делян Пеевски ще бъде избран.", "date": "2019.05.02", "title": "Къщи, апартаменти, тераси: абсурд с мирис на чесън"}
{"url": "https://www.dnevnik.bg/analizi/2019/05/02/3427872_velikdenski_cherupki/", "text": "Текстът на Тони Николов е от  портал \"Култура\" . Дните между Страстната и Светлата седмица са необичайни. Може на мен да ми се струва така или пък да влагам повече смисъл в изтичащото време. Може и така да е. Но ето на какво станах свидетел тези дни. В градинката край църквата \"Св. Георги\", място, където се вливат много улици, оприличавани от софиянци на пет кьошета, седнах да се порадвам на слънцето, упорстващо иззад купола на храма, което не се даваше на прииждащите облаци. Наоколо подтичваше момченце с великденско яйце в ръката. Пъстро и нашарено яйце, както повелява традицията. Напред-назад, от ламарините, неумело скриващи ремонтите, до чешмичката с видрата и обратно. После при майка си, седнала на отсрещната пейка. И така – доста време. Никой не знае каква мрежа от стъпки са в състояние да изтъкат детските крачета, нито колко голяма е територията, побираща се в нея. По едно време то все пак се умори и седна. Но не преставаше да се радва на яйцето, което освен боядисано на кристалчета било и \"борец\". Питаше и разпитваше майка си тя вижда ли, че върхът му е останал непокътнат, че леко чукнато било само \"дупето\", ама яйцето си било цяло, нали така, нали така Накрая на майката явно ѝ писна от това яйце. Вдигна глава от телефона си, попита момченцето измило ли си е ръцете на чешмичката и се опита да обели яйцето. – Не-е-е – отсече детето. Виж го само! – Ама е счупено – тръгна да обяснява майката. След което бръкна в чантата, извади мокри кърпички и му избърса ръцете с думите: – Сега ще го обелим. И го изяж. – Не-е-е! – още повече се опъна детето. После, за моя изненада, попита: – А черупката? – Черупката ли? – учуди се майката. Ами ще я съберем в салфетката и ще я хвърлим в онова кошче. – Не, не – извика детето, виж колко е хубава! Майката занемя. И докато търсеше убедително приложение на черупката на великденското яйце, аз пък се сетих за нещо отдавна прочетено. За един епизод от романа \"Кожената дреха\" на румънския писател и православен свещеник К. Вирджил Георгиу, където има сходна история. Само че не с дете, пазещо черупката на писаното си яйце, а с цяло село в Карпатите, което, за почуда на дошли по друг повод полицаи от Букурещ, си имало празник на великденските черупки. От възкресната нощ чак до Томина неделя те събирали черупките в плетени бели кошнички. И в неделя, след литургията, отивали край реката. Там свещеникът ги благославял и започвали молитвата си – най-вече за прокудените от домовете си, за безприютните и преследваните, даже за престъпниците. Нали и за тях християните също трябва да се помолят. Сетне свещеникът поръсвал великденските черупки със светена вода и хората благоговейно ги изсипвали в реката. Всяко дете, мъж или жена пускали черупките от великденските яйца по вода и реката изпървом побелявала, преди да грейне в най-разноцветни отблясъци. Подобно на корабчета, черупките бавно заплували, като късчета от някакво важно, раздробено на дребни частици послание. Обичаят бил типичен за румънските планини. Хората искали по този начин да съобщят на всички – най-вече на криещите се или на незнаещите – че Христовото възкресение е настъпило. И така всички, щом видели да плуват черупките от великденските яйца по водата, знаели, че посланието е изпратено Без това послание нещо много важно би могло да бъде пропуснато. А дълг на всеки християнин, живеещ високо в планината, бил да го съобщи на живеещите долу в равнината. Тъй като водата най-добре носи посланието на възкресението. Тя прониква навсякъде и отмива всичко. Така дори най-лошите могат да станат по-добри. Защото за разлика от полицията, която съзира във всеки човек престъпника, за да предотврати престъплението, вярата търси да открие във всекиго човека, за да се извърши спасението. Докато си мислех за тази история, детето грабна яйцето от ръцете на майка си, която така и не успя да го обели. Затича се и ненадейно го даде на омачкан несретник, седнал върху жълтите си торби край чешмичката. Онзи го взе с почуда, не видях дали благодари. Така или иначе великденското послание – заедно с черупката – стигна до получателя си. Както е било писано.", "date": "2019.05.02", "title": "Великденски черупки"}
{"url": "https://www.dnevnik.bg/sport/2019/05/02/3427864_lionel_mesi_i_negoviiat_den_na_truda/", "text": "Международният ден на труда 1 май е специален за Лионел Меси. На тази дата преди 14 години аржентинецът вкара първия си гол за \"Барселона\". В сряда вечерта той отбеляза две попадения срещу \"Ливърпул\" за  победата с 3:0 в първия мач от полуфиналите в Шампионската лига . Второто от тях беше неговият гол номер 600 за \"Барселона\". Това даде повод за нова вълна от хвалебствия за Меси по цял свят. И отново подхрани сравненията с другото голямо име в съвременния футбол - Кристиано Роналдо. Сякаш за да е пълна картината, юбилейният гол на Меси дойде само няколко дни след като португалският нападател на \"Ювентус\" също вкара своя гол номер 600 в клубния футбол (макар и за няколко различни отбора). Звездата на \"Ливърпул\" Върджил ван Дайк и съотборникът му Андрю Робъртсън определиха Меси за най-добрия футболист в света. Холандският защитник, който наскоро  стана играч на сезона във Висшата лига , заяви: \"Когато се изправиш срещу Меси и той е в най-добрата си форма, не можеш да направиш нищо. Радвам се, че не съм в Испания, за да трябва да го срещам всеки сезон. Вкара два гола и си тръгвам разочарован.\" Мениджърът на английския отбор Юрген Клоп остана впечатлен от траекторията на топката след фаула, с който аржентинецът вкара за 3:0. В миговете, в които футболният свят набираше скорост за поредната вечер на възхвали за Меси, нападателят остана спокоен. \"Резултатът е добър. Знаем, че не е решен, на \"Анфийлд\" е много трудно. Доволни сме от силния мач, който направихме\", каза звездата на каталунците. \"Не ни вкараха голове и това е много важно. През първото полувреме бяхме по-добри, а през второто ни притиснаха, но нямаха много възможности. Ясно е, че искаха да вкарат, защото това е важно за гостуващия отбор\", заяви Меси. Звездата на \"Барселона\" дори отправи забележка към публиката с призив за сплотеност, като даде знак, че е неприемливо да се освиркват собствените футболисти. С думите си той насочи вниманието към отношението към съотборника си Филипе Коуиньо.  Клоп трудно коментира двубоя, като  заяви, че \"Ливърпул\" е играл много силно . Той дори добави, че не знае дали отборът му е способен да играе много по-добре. Червените успяха да притиснат \"Барселона\" в началото на второто полувреме в търсене на изравнителен гол. И бяха близо, но пропуските им попречиха. След това дойде времето на Меси. Аржентинецът постави свой личен рекорд, като за пръв път вкарва осем гола от фаул в един сезон. Водещите световни медии отделиха внимание и изтъкнаха ключовата роля на Меси. Италианският \"Гадзета дело спорт\" написа: \"Не е тоталният футбол на \"Барса\" при Гуардиола, нито танцът под ръководството на Луис Енрике с Неймар и Дани Алвеш. Но при (Ернесто) Валверде \"Барселона\" е стабилен и уравновесен, по-задълбочен и все така успешен. Това беше потвърдено при 3:0 срещу \"Ливърпул\", изваяна от гения на Лео Меси, след като Суарес беше вкарал. Лъжлив резултат, наказание за англичаните, които 75 минути не само бяха в мача. След това аржентинската бълха реши, че трябва да е на финал след четири години отсъствие. Все още не е приключено, така е, но е необходим голям оптимизъм от мърсисайдци, за да мечтаят.\" А треньорът на \"Барселона\" Валверде припомни, че и преди година съставът имаше преднина от три гола след 4:1 в първия мач. Тогава  каталунците допуснаха немислимо отпадане срещу \"Рома\" след загуба с 0:3 в Рим .", "date": "2019.05.02", "title": "Лионел Меси и неговият ден на труда"}
{"url": "https://www.dnevnik.bg/sviat/2019/05/02/3427883_polsha_otpuska_800_hil_tona_petrol_ot_rezerva_si/", "text": "Полското министерство на енергетиката съобщи, че е решило да отпусне петрол от задължителния резерв, след като през април петролните доставки от Русия бяха временно спрени заради замърсена суровина. Целта е да се осигури редовно производство в местните рафинерии, предаде \"Ройтерс\". Министерството ще отпусне общо 800 000 тона от резерва, посочи говорителка на ведомството в имейл до \"Ройтерс\". Полша, Германия, Украйна, Словакия и други страни  спряха вноса на петрол по петролопровода \"Дружба\"  миналата седмица, след като в него бяха открити примеси, които могат да повредят оборудването на рафинериите. /БТА", "date": "2019.05.02", "title": "Полша отпуска 800 хил. тона петрол от резерва си заради проблема с доставките от Русия"}
{"url": "https://www.dnevnik.bg/bulgaria/2019/05/02/3427903_borisov_predupredi_che_30_hil_migranti_ot_turciia_moje/", "text": "Хилядите мигранти, които се организират в Гърция и Турция, може да се опитат да преминат и през България, предупреди премиерът Бойко Борисов по време на кръгла маса на тема \"Защита на външната граница на ЕС и миграционни политики на Република България\", съобщи БНР. \"България не е лесна да бъде премината, но в момента има над 30 хиляди души, които са организирани да тръгнат по Балканския път през Гърция, Македония, Сърбия Харватия, Австрия, Германия\", каза премиерът \"Ние сме разтревожени от \"Похода на надеждата\", който се организира от лагерите за мигранти в Турция\", каза той и изрази опасения, че ако мигрантите тръгнат с жени и деца \"да атакуват границите напред ще стане голям проблем\". Министър-председателят заяви, че около България има конфликти, които могат да предизвикат огромно напрежение - Косово и Крим. \"България сама срещу толкова сериозни проблеми не може да се справи, трябва да й се помага\", заяви премиерът Борисов и добави, че мигрантите в Турция са вече 4 млн. души. Добра охрана на външните граници По думите на премиера България охранява добре външните граници на Европейския съюз и допълни, че единственият проблем в момента за страната ни е гръцката граница, където няма заграждения, а самата граница е близо 800 километра. \"И там в момента помагаме на граничните служби с арммията\", каза премиерът. \"Имаме най-съвременния флот, изключително добри кораби - 220-тонни, 60-тонни, някои от тях са най-добрите в Европа и сто процента контрол върху акваторията на Черно море - врабче да мине, радарите го засичат\", каза премиерът и допълни, че \"не случайно преди около седмица над 200 кг кокаин бяха задържани от граничните ни служби именно в Черно море\". \"Пращаме нашите кораби да помагат и на гръцките колеги, тихичко, без да шумим, спазвайки споразумението\", раазясни той. \"С много по-малко пари, с политическа воля на всяко едно правителство, на външна граница може да се справят държавите членки. За България бяха отделени 150 млн. на фона на милиардите - над 20 млрд. похарчени до този момент за миграция, ние даже не сме ги усвоили и рязко се подобриха и условията на нашите гранични полицаи, моряци, техниката подменихме\", беше коментарът на премиера. Според него средства трябва да бъдат насочени към други европейски програми. По време на събитието стана известно, че на българско-турската граница са регистрирани 5311 опита за нелегално преминаване през 2018 г., а за тази година опитите са 390. По границата с Гърция е имало около 4600 опита за нелегално преминаване, а през 2019 г. те са 305, като има устойчиво повишаване. На сръбската граница опитите за нелегално преминаване през тази година били 85. Бавария подкрепя България за Шенген Подкрепяме България за Шенген. Мисля, че е изключително забележително това, което България прави за защита на външните граници. Ние искаме да засилим и ролята на \"Фронтекс\" в Европа. Има национални мерки, които се предприемат в следващата половин година след като бъде създадена новата ЕК\", заяви премиерът на Бавария Маркус Зьодер по време на събитието, цитиран от агенция \"Фокус\". Той добавим че България трябва да получи повече финансиране от Брюксел за защита на границата. \"Важно e постижението на България и огромният й принос за защитата на външната граница на ЕС да получи признание и на европейско ниво\", каза Зьодер. \"Много е важно да има партньор, на който можем да разчитаме и който знаем, че е проевропейски ориентиран. Изборите за ЕП, които предстоят след няколко седмици, са изключително важни. Изключително е важно да се срещаме в Брюксел на големите конференции и да правим такива срещи на място\", каза още Зьодер. По думите му в Брюксел е \"много лесно от дистанцията да гледаш нещата, без да си наясно с големите предизвикателства\".", "date": "2019.05.02", "title": "Борисов предупреди, че 30 хил. мигранти от Турция може да опитат да преминат и през България"}
{"url": "https://www.dnevnik.bg/intervju/2019/05/02/3427908_mir_i_voiina/", "text": "\"Смятам, че Европа е станала баба. Докато бих искал да виждам една Европа майка. Европа трябва да преоткрие самата себе си, връщайки се към корените си. И да не се бои.\" Размисъл на папа Франциск върху политиката, който си струва да бъде прочетен преди неговото посещение в България. Разговорът на Папа Франциск с Доминик Волтон е публикуван в  портал \"Култура\" . . : Имате думата. : През януари 2016 г. на остров Лесбос казахте нещо много красиво и хубаво: \"Всички ние сме мигранти, всички ние сме бежанци.\" Във време, когато европейските и западни сили се затварят, какво може да се каже извън тази великолепна фраза? Какво да се прави? : Има една фраза, която произнесох – децата на мигрантите я носят изписана върху тениските си: \"Аз не съм заплаха, аз съм в заплаха.\" Нашето богословие е богословие на мигрантите. Всички ние сме такива – поне след зова на Авраам, заедно с всички мигранти от народа на Израил, а пък и самият Исус е бил бежанец, един имигрант. Освен това екзистенциално, чрез вярата, ние сме мигранти. Човешкото достойнство по необходимост изисква \"да бъдем на път\". Когато един мъж или една жена не са на път, те са мумии. Те са музеен експонат. Тогава личността не е жива. И трябва не само \"да си\" на път, но и да \"проправяш\" път. В една испанска поема се казва: \"Пътят се проправя, докато вървиш.\" Да вървиш означава да си в комуникация с другите. Когато вървиш, ти ги срещаш. Вървенето е може би в основата на културата на срещата. Хората се срещат, общуват. Дали в добро, с приятелство, или в зло, с войната, която е другата крайност. Голямото приятелство, както и войната, са форми на комуникация. Войната е комуникация на агресивността, на която е способен човекът. Когато казвам \"Човека\", имам предвид мъжът и жената. Когато човешката личност реши да спре да върви, тя се проваля. Тя се проваля в човешкото си призвание. Да вървиш означава винаги да си на път, винаги в комуникация. Можеш да сбъркаш пътя, можеш да паднеш или както в историята с нишката на Ариадна, като Ариадна и Тезей, да се озовеш в лабиринт. Ала вървиш. Вървиш, губейки се, но вървиш. И общуваш. Трудно ти е да общуваш, но въпреки това общуваш. Казвам това, защото не трябва да отблъскваме личностите, които са на път. Това би означавало да отхвърлим общуването. : А мигрантите, които са отхвърлени извън Европа? : Ако европейците искат да останат помежду си, да правят деца! Знам, че френското правителство предприе специални мерки, има закони за подкрепа на многодетните семейства. Другите страни обаче не го правят: те по-скоро насърчават това да нямаш деца. Поради различни причини и с различни методи. : Европа подписа през пролетта на 2016 г. едно налудничаво споразумение за затварянето на границата между Европа и Турция. : Ето защо аз се връщам към човека, който върви. Човекът в основата си е същество в комуникация. Безмълвният човек, сиреч този който не знае да общува, е човек, комуто липсва \"вървенето\", \"ходенето\". : Година и половина след като произнесохте тази фраза на остров Лесбос, ситуацията значително се влоши. Мнозина се възхитиха тогава на казаното от вас, а сетне – нищо. Какво бихте казали днес? : Проблемът започва в страните, откъдето идват мигрантите. Защо те напускат земята си? Поради липса на работа или поради война. Това са двете основни причини. Липса на работа, защото са били експлоатирани – мисля си за африканците. Европа е експлоатирала Африка. Не знам мога ли да го кажа! Ала някои европейски колонизации, да, наистина са били експлоататорски. Четох как един наскоро избран африкански държавен глава е решил като първи акт на управлението си да внесе в парламента закон за възмездяването на неговата страна – и законът е бил обнародван. Световните икономически сили са изсекли там всички дървета. Да ги засадят наново. Земята е в засуха, след като е била твърде експлоатирана и вече няма работа. Първото нещо, което трябва да се направи – и аз го заявих пред Обединените нации и пред Съвета на Европа – навсякъде, е да се създадат там източници за трудова заетост, да се инвестира на място. Вярно е, че Европа трябва също да инвестира и у дома. Защото тук също има проблем с безработицата. Другата причина за миграциите – това са войните. Може да се инвестира, хората да имат източник на препитание и вече да няма защо да тръгват нанякъде, но ако има война, пак ще трябва да бягат. А кой прави войната? Кой дава оръжията? Ние. : Включително и французите : О, да? И другите нации също, знам, че те повече или по-малко са свързани с оръжията. Ние им ги доставяме, за да се унищожават. А после се жалваме, че мигрантите идват да ни унищожат. Ама нали ние доставяме ракети! Вижте Близкия изток. Там е същото. Кой доставя оръжията? На ИДИЛ, на хората на Асад в Сирия и на онези, които са срещу Асад? Кой доставя оръжията? Когато казвам \"ние\", казвам Запада. Не обвинявам никоя страна – а и някои западни страни не продават оръжия. Ала \"ние\" даваме оръжията. Ние предизвикваме хаоса, хората бягат, а какво правим тогава? Казваме: \"А, не, оправяйте се!\" Не бих искал да си служа с твърде тежки думи, но нямаме право да не помогнем на хората, които идват. Те са човешки същества. Един политик ми каза: \"Онова, което надхвърля всички споразумения, са човешките права.\" Ето един европейски ръководител с ясно виждане за проблема. : Тази нагласа на отказ може да се превърне в ускорител на омразата, защото днес, с глобализацията на образа, интернет и на телевизията, целият свят вижда, че европейците погазват човешкото право и отблъскват емигрантите, затварят се егоистично, докато ние дължим толкова много на мигрантите от петдесет години – най-вече в икономически план, но също и в социален и културен. Европа ще бъде засегната от ефекта на бумеранга. Европейците се смятат за най демократи? Та те предават хуманистичните и демократични ценности! Глобализацията на информацията ще се превърне в бумеранг. Ала европейците не го виждат. От егоизъм. От глупост. : Европа е люлката на хуманизма. : За да стигнем обаче до политиката : Всеки човек или институция навсякъде по света имат политическо измерение. Големият Пий XI казва за политиката с главно П, че тя е една от висшите форми на милосърдие. Да се трудиш за една \"добра\" политика означава да подтикнеш една страна към напредък, към напредък на нейната култура: тъкмо това е политиката. И тя е занаят. На връщане от Мексико в средата на февруари 2016 г. научих от журналисти, че Доналд Тръмп още преди да бъде избран за президент, казал за мен, че съм политик – и то още преди да заяви, че щом бъде избран, ще изгради хиляди километри стени. Благодарих му за това, че е казал, че съм политик, защото Аристотел определя човешката личност като   (политическо животно), ето защо това е чест за мен. Поне съм личност! А що се отнася до стените. Инструментът на политиката е близостта. Да се сблъскаш с проблеми, да ги разбереш. Има и друго нещо, чиято практика сме изгубили - убеждаването. Може би това е най-изкусният политически метод. Изслушвам аргументите на другия, анализирам ги и му излагам моите Другият се стреми да ме убеди, аз също се опитвам и така извървяваме пътя заедно. Може би не стигаме до синтез от хегелиански или идеалистически тип – слава на Бога, защото това е невъзможно и не трябва да се прави, той винаги унищожава нещо. : Дефиницията, която вие давате на политиката – да убедиш, да аргументираш и най-вече да се споразумеете заедно – изцяло съответства на дефиницията за комуникация, която аз защитавам и която оценностява споразумението в дълбините на несъобщимото! Комуникацията е понятие, неотделимо от демокрацията, защото предполага свободата и равенството на партньорите. Да комуникираш означава да споделиш, но най-вече да се споразумееш и да съжителстваш : Да правиш политика означава да приемеш, че има напрежение, на което не намираме решение. А да го разрешим чрез синтез означава да сведем до нищо едната или другата страна. Разрешаването може да дойде само отгоре, от едно висше ниво, където двете части дават най-доброто от себе си и се стига до резултат, който не е синтез, а общо извървяване на пътя, едно \"отиване заедно\". Да вземем за пример глобализацията. Тя е абстрактна дума. Да сравним това понятие с едно твърдо тяло: виждаме, че глобализацията е политически феномен под формата на \"балон\", в който всяка точка е равноотдалечена от центъра. Всички точки са идентични и онова, което е от значение е еднообразността: виждаме, че този вид глобализация унищожава различието. Но можем да я възприемем и като многостен, в който всички точки са единни, но всяка точка, щом става дума за народ или личност, съхранява своята идентичност. Правенето на политика означава да усетиш напрежението между единството и присъщите идентичности. Да минем към религиозното поле. Когато бях дете, казваха, че всички протестанти отиват в ада, абсолютно всички ( ). Е, да, това беше смъртен грях. Имаше дори един свещеник, който палеше палатките на евангелистките мисионери в Аржентина. Говоря за годините 1940 – 1942. Бях на 4 или 5 години, разхождах се с баба ми по улицата, а от другата страна на тротоара имаше две жени от Армията на спасението, носещи техните шапки с обозначения. Попитах: \"Кажи ми, бабо, кои са тези дами? Монахини ли са?\" А тя ми отговори: \"Не, протестантки са.\" За пръв път чух нещо икуменическо, и то от една възрастна личност. Така моята баба ми отвори дверите на икуменическото различие. Този опит трябва да предадем на всички. В образованието на децата, на младите. Всеки има идентичността си. Диалогът между религиите трябва да съществува, но не може да се установи искрен диалог между религиите, ако не изхождаме от собствената си идентичност! Аз имам моята идентичност и говоря чрез нея. Сближаваме се, намираме общи точки, нещата, по които не сме съгласни, и вървим напред заради общото благо. Извършваме милосърдни действия, образователни инициативи, но заедно, много неща. Онова, което баба ми направи с детето, каквото бях на 5 години, бе един политически акт. Тя ме научи да отварям вратата. При едно напрежение не трябва да се търси синтез, защото синтезът може всичко да разруши. Трябва да се стремим към многостена, към единството, съхраняващо всички различности, всички идентичности. Учителят в тази област – защото не искам да плагиатствам никого – това е Романо Гуардини. Според мен Гуардини е човекът, който е разбрал всичко и го е обяснил в книгата си Gegensatz ( \" – бел. прев.) – не знам как се превежда на френски. Тази първа книга, която той пише през 1923 г. върху метафизиката, според мен е най-мащабната му творба. В нея той обяснява какво може да се нарече \"философия на политиката\" и че в основата на всяка политика има убеждаване и близост. И тъй Църквата трябва да отвори вратите си. Когато Църквата възприема нагласа, която не е правилна, тя става прозелитска. А прозелитизмът, не знам дали съм в правото си да го кажа, не е твърде католически! ( ) : Признавате, че дълго време Църквата е отстоявала концепция, твърде неравностойна по отношение на диалога. Каква връзка има между прозелитизма и междурелигиозния диалог? : Прозелитизмът разрушава единството. Ето защо междурелигиозният диалог не означава да сте изцяло в съгласие, не, това означава да вървите заедно, всеки със собствената си идентичност. Все едно че тръгваш на мисия, както монахините и свещениците отиват в света, за да свидетелстват. Политиката на Църквата е нейното собствено свидетелство. Да излезеш от себе си. Да свидетелстваш. Позволете ми да се върна за миг към учителя Гуардини. Има една съвсем малка книга върху Европа, писана от един от неговите вдъхновители – Пшивара, който работи върху същите теми. Ала майсторът на опозициите, на биполярното напрежение, както вече казах, е Гуардини, който ни учи за пътя на единството в различието. Какво се случва днес с фундаментализмите? Фундаменталистите се затварят в собствената си идентичност и не искат да чуят за нищо друго. Има един скрит фундаментализъм в световната политика. Защото идеологиите не могат да правят политика. Те помагат да се мисли – трябва да се познават идеологиите – но не са в състояние да правят политика. Видяхме през миналия век как идеологии доведоха до появата на политически системи. И те не функционират. Какво трябва да прави тогава Църквата? Да се съгласи с една или друга идеология? Това би било изкушение, което ще ѝ придаде облика на империалистическа Църква, която не е Църквата на Исус Христос, която не е Църквата на служението. Давам ви един пример, за който нямам никаква заслуга – става дума за двама големи мъже, които много обичам - Шимон Перес и Махмуд Абас. Те бяха приятели и се чуваха често по телефона. Когато отидох на посещение в Палестина, и двамата искаха да направят някакъв жест, но не знаеха как: Абас не можеше да дойде в Йерусалим, в нунциатурата; Перес пък каза: \"Аз бих отишъл на палестинска територия, но правителството няма да ми позволи да го направя без внушителен ескорт, което би изглеждало като агресия.\" И двамата тогава поискаха да се срещнат тук, в Рим. Реших, че не мога да организирам такова виждане сам с двамата, и тогава се обърнах към Вартоломей I, православния патриарх на Константинопол. Четири изповедания се събраха на едно място, различни, но вършещи едно и също нещо, защото желаеха мир и единство. Всеки си тръгна със своята собствена идея, но пък едно общо дърво остана. Посадихме го заедно. Онова, което също остана, е споменът за едно приятелство, за една братска прегръдка. Църквата трябва да служи в политиката за прокарването на мостове - такава е нейната дипломатическа роля. \"Работата на нунциите е да прокарват мостове.\" Ето нещо, което е сърцето на нашата вяра. Бог Отец е проводил Сина Си и тъкмо Той е мостът. \"Понтифекс\": тази дума обобщава нагласата на Бог към човечеството и това трябва да бъде политическата нагласа на Църквата и християните. Да издигаме мостове. Да работим. Да не питаме: \"А ти, ти кой си?\" Да правим всичко заедно и после да говорим. Само така нещата могат да се подобрят. Например аз се почувствах длъжен да отида в Казерте и да се извиня на харизматиците, на петдесетниците. После изпитах необходимост, когато бях в Торино, да отида в църквата на валденсите. Срещу валденсите са се вършили ужасни неща, има убити. Да поискаме прошка: понякога мостовете се възстановяват, щом се поиска прошка. Или когато отидем в дома на другите. Трябва да се прокарват мостове по образа на Исус Христос, нашия образец, изпратен от Отца, за да бъде \"Понтифекс\", онзи, който възстановява мостовете. Според мен тъкмо тук е основанието на политическото действие на Църквата. Когато Църквата се смеси с долна политика, тя вече не прави политика. : Всички казват: \"Църквата не прави политика.\" Но Църквата се намесва - при вас, както и при Йоан Павел II и при Бенедикт XVI, във всичко: мигрантите, войните, границите, климатът, ядреното оръжие, тероризмът, корупцията, екологията. Не е ли политика това? Докъде Църквата е в политиката и откъде нататък това е нещо друго? : Френските епископи отправиха през есента на 2016 г. пастирско послание, което представлява продължение на предишно послание, писано преди петнайсет години –  . Има голяма политика и малка политика на партиите. Църквата не трябва да се меси в \"партизанската политика\". Павел VI и Пий XI казват, че политиката, голямата политика, е една от най-висшите форми на милосърдието. Защо? Защото е насочена към общото благо на всички. : Да, очевидно тук е величието на политиката. : Ала изправена пред различието на политическите партии, Църквата не трябва да се намесва. Това е свободата на вярващите. : Поради тази причина ли не гледате никак благосклонно към съществуването на християнски партии? : Това е труден въпрос, боя се да отговоря. Гледам благосклонно към партии, носители на големи християнски ценности: ценности за благото на човечеството. Това да. Но една партия само за християните или за католиците не. Това винаги води до провал. : Смятам, че имате право. Защото в продължение на сто и петдесет години е имало християнски партии, а резултатът... : Това е форма на \"цезаропапизъм\", мисля, че всички сме съгласни. Затова съм склонен да поговоря за нещо, скъпо на вас французите - за светскостта (Laïcité). : Въпросът за светскостта се завръща с нова сила днес заради фундаментализма, който би искал да обедини политическа власт и религиозна власт. : Светската държава е нещо здраво. Има една здрава светскост. Исус Го казва: трябва да отдадем кесаревото кесарю, а Божието Богу. Всички сме равни пред Бога. Но смятам, че в някои страни като Франция този светски модел е оцветен от наследството на Просвещението, и то твърде силно, което пък води до формирането на колективно въображение, в което религиите се разглеждат като една подкултура. Смятам, че Франция – това е мое лично мнение, а не официално становище на Църквата – трябва да \"издигне\" малко нивото на светското, в този смисъл, че би трябвало да признае, че религиите са също част от културата. Как да се изрази това по светски начин? Чрез откритост към трансценденцията. Всеки може да намери своя форма на това откриване. Във френското наследство Просвещението тегне твърде много. Разбирам това наследство на Историята, но ето работа, която предстои да се извърши. Има правителства, християнски или не, които не приемат този светски модел. Какво означава една държава \"да се открие към трансценденцията\"? Религиите да станат част от културата, а да не са подкултури. Когато казват, че не трябва да се носят кръстчета на видимо място около врата или че жените не трябва да носят това или онова, това е глупост. Защото едната или другата нагласа са култура. Един носи кръстче, друг носи нещо друго, равинът носи кипа, а папата носи шапчица ( ). Ето я здравата светскост! Вторият ватикански събор говори много за това, и то с пределна яснота. Смятам, че по тези теми има твърде много предубеждения, особено когато светскостта се поставя над религиите. Нима религиите не са част от културата? И са подкултури? : Целият опит на Църквата, с неговите грешки и успехи, какво би могъл да допринесе той като елемент от диалога или съжителството? Какво може да стори тя, за да деблокира конфликтите, обременени с насилие, войни и вражди? : Мога да говоря единствено от моя опит за онова, което вече казах за евреина, православния и палестинеца. А също и за опита, който имах в Централноафриканската република през ноември 2015 г. Натъкнах се на такава съпротива преди това пътуване! А хората там, включително и президентката, ме канеха да отида. Президентката бе практикуваща католичка, в същото време много обичана от мюсюлманите. Много обичана. Исках да отида там дори ако това пораждаше проблеми със сигурността, за да покажа какво може да направи Църквата като пример. В Банги, в квартала на мюсюлманите, отидох в джамията, молих се в джамията, поканих имама в папамобила, за да направим една обиколка. Не казвам, че донесох мир, но казвам, че Църквата трябва да прави неща от този род. Там сега има един добър архиепископ, един добър имам и един добър президент евангелист. И тримата работят заедно за мира. И тримата. Не се карат помежду си. Какво може да се направи, за да живее народът в мир? Трябва да се каже, че между отечеството, нацията и народа има интерес, който надвишава партиите. За мен това е принцип в геополитиката - цялото надвишава частите си. : Вашите пътувания са средства на мира, на комуникацията или на споразуменията? Защо пътувате толкова много и говорите непрестанно за насилие, мир и споразумение? : Винаги казвам, че отивам като поклонник, за да се уча –  . Използвахте една дума, с която почти не съм си служил досега - споразумението. Да се споразумяваш. Казах онзи ден по време на една среща с предприемачи и работници в Сиудад Хуарес: \"Когато сядаме на масата на преговорите, ние имаме сигурността, увереността, че в едно споразумение винаги се губи по нещо, но всички печелят.\" Споразумението е инструмент на мира, влизаш в него с цел да изгубиш възможно най-малко. Винаги се губи по нещо по време на преговорите, ала всички печелят и това е много добре. За да използвам християнския език, частица от собствения ти живот заради живота на обществото, заради живота на всички. Споразумението е нещо важно. : В този контекст как виждате онова, което нарекохте \"новата евангелизация\"? Каква е връзката между двете? : Връщам се към вече казаното: да евангелизираш не означава да вършиш прозелитизъм. Това е фраза на Бенедикт XVI. Той пръв я произнесе в Бразилия, в Апаресида, после често повтаряше, че Църквата нараства от привличането, не от прозелитизма. Политиката също. Някой е католик, друг протестант, друг мюсюлманин, друг юдей, а Църквата нараства от привличане, от приятелство от мостове, мостове и още мостове. В определена ситуация трябва да се постигне споразумение, няма друго средство. Ала това е проблем и на политическо смирение. Да направим онова, което може да се направи, да стигнем дотам, докъдето е възможно Според мен понастоящем най-сериозните заплахи са уеднаквяването и глобализацията. Има нещо ужасно, което се случва в този момент -  . Има идеологии, които се инфилтрират. Африканските епископи многократно са ми казвали: \"Нашата страна взе заем, но бяха наложени условия, противоречащи на нашата култура.\" Виждаме тук делото на една враждебна идеология и аз го обяснявам в   и   В центъра на всичко това е идеологията на идола, на \"бога пари\", който ръководи всичко. Обратно: трябва да поставим в центъра мъжа и жената, а парите да бъдат в услуга на тяхното развитие. Африка, която е континент, експлоатиран отдавна, сега отново се сблъсква с идеологии, искащи да я колонизират! Все едно, че участта на Африка е да бъде експлоатирана! : Когато част от свещениците и дори епископатът се разбунтуват срещу вредите от глобализацията, тяхното политическо действие рискува да излезе извън Евангелието и да се плъзне към социалистическото или марксисткото политическо действие. Например теологията на освобождението, критикувана от Рим. Как да се запази дистанцията между политическото действие и духовното измерение? : Теологията на освобождението е начин да се мисли теологията, заимстван от нехристиянски идеологии – хегелиански или марксистки. През 80-те години имаше тенденция да се възприема марксисткият анализ на действителността, впоследствие преименуван на \"теология на народа\". Не обичам никак това име, ала под това наименование я познавам. Трябва да вървим с Божия народ и да правим теология на културата. Има един мислител, когото си струва да прочетете: Родолфо Куш, германец, живял в северозападната част на Аржентина, един много добър философ антрополог. Той ми помогна да разбера едно: думата \"народ\" не е логически термин. Тя е митологическа дума. Не може да говорите за народа логически, защото това би означавало да правите описание. За да разберем един народ, за да разберем какви са ценностите на този народ, трябва да проникнем в духа, в сърцето, в труда, в историята и в мита на неговата традиция. Това положение е наистина в основата на \"теологията на народа\". Сиреч трябва да вървим с народа, да видим как той се изразява. Това разграничение е важно. И ще е добре вие като интелектуалец да разгърнете тази идея, дошла от митологична категория! Народът не е логическа категория, това е митична категория. : С какво вашият опит от Латинска Америка ви помага по-добре да проумеете противоречията на глобализацията? Има ли исторически, политически и културен капитал на Латинска Америка в това отношение? И ако да, какъв е възгледът ви за глобализацията, за разграбването и унищожението на културни идентичности и т.н.? : Латинска Америка още от Документа от Апаресида много бързо осъзна, че ще трябва да защитава Земята. Изсичането на горите например. Амазония, Панамазония – не само бразилската част – е един от дробовете на човечеството. Другият – това е Конго. И латиноамериканците реагираха. Мините също са заплаха – заради арсена, цианида. Всичко това замърсява водите. Има нещо, което според мен е много сериозно. Срещам се тук всяка сряда с деца, засегнати от редки болести. А откъде идват тези редки болести? От ядрените отпадъци, от отпадъците от батерии, говори се също и за електромагнитните вълни. Има един сериозен проблем, който ние трябва да изобличим, и тъкмо това се опитвам да покажа в енцикликата   – последиците от бога пари. Следвал съм химия: по онова време ни учеха, че може да се сади царевица на четири години, не повече. После трябва да се спре, да се насади трева за кравите в период от две години. После отново може да се сади царевица – три, четири години. Така са нещата. Днес всичко е засадено със соя, а земята умира. И това е много сериозно. Латинска Америка започва да не го осъзнава, тя вече няма сили да реагира срещу големите земеделски насаждения. Дори не може да се противопостави на културната експлоатация на своите граждани. Мисля за родните ми земи. Колко хора в Аржентина губят този смисъл за земята, отечеството, народа? Те са идеологизирани в един свят на глобализацията. Съзнавам, че засегнах твърде много теми. Църквата трябва да влезе в народа, да съдейства този народ да израсне, да издигне културата на народа. А народът трябва да може да служи литургия по един или друг начин. Тук е големият принос на Втория ватикански събор -  . Трябва да се продължи в тази посока. Бях онзи ден в Сан Кристобал де Лас Касас, в Чиапас: тази литургия на индиански, тъй достойна и толкова добре направена, те я чувстват, толкова красиво е и католическо. : Вие, който идвате от Латинска Америка, как виждате Европа? Има много връзки между двата континента, 500 милиона жители и от двете страни, романски езици, културни и политически връзки: как виждате силите и слабостите на Европа като един едновременно политически и духовен стожер? : Знаете ли какво казах в Страсбург? : Да. : Смятам, че Европа е станала \"баба\". Докато бих искал да виждам една Европа майка. По отношение на прираста Франция, доколкото знам, е на предни позиции, естествен прираст с повече от 2‰. Докато в Италия това съотношение е едва 0,5 ‰. Същото е валидно и за Испания. Европа може да изгуби смисъла на своята култура, на традицията си. Нека помним, че това е единственият континент, дал толкова голямо културно богатство, искам да подчертая това. Европа трябва да преоткрие самата себе си, връщайки се към корените си. И да не се бои. Да не се страхува да стане Европа майка. Ще кажа всичко това, когато ми връчат наградата \"Карл Велики\". : Вашето безпокойство и надежда за Европа? : Не виждам вече хора като Шуман, като Аденауер. : ( ) Ала все пак вас ви има Има и други. : Европа в този момент се страхува. Тя се затваря, затваря, затваря. : Темата за границите е винаги много важна за вас. Откъде идва това постоянно желание да искате Църквата да напусне границите си или пък да бъде на границите? : Границите? Аз говоря много за перифериите, което е нещо различно от границите. Периферията може да бъде географска, екзистенциална, човешка. Нашите вътрешни периферии ни позволяват по-добре да видим реалността, отколкото центъра. Защото, за да се стигне до центъра, се минава през филтри, докато в перифериите прозира реалността. : Когато си далеч, се вижда по-добре. : Но аз не говоря твърде често за границите. : Все пак вие казвате: \"Църквата трябва да напусне границите си.\" : О, не, тук говоря за мостове. Да се изградят мостове. : Да, говорите за мостове, но за мостове между границите. : Да се градят мостове, а не стени, защото стените падат. Ето идеята. : \"Периферията\" – смятам, че това е идея, която не е достатъчно разработена. Връщането към границите, поне от трийсетина години, обезценява проблематиката на периферията. Ако оценностим перифериите, това би позволило да обезсмислим обсесията от границите, често съпроводена от ненавист към другия. : Ала границите и периферията не си противостоят. Периферията, напротив, също се противопоставя на центъра. Европа най-добре осъзнава себе си, когато Магелан достига Юга. Дотогава тя си е представяла себе си само чрез Париж, Мадрид или Лисабон, които са в центъра на Европа. \"Екзистенциалните периферии\" също съществуват, например тези в дадено общество или в личен план. Фразата, която обичам да цитирам, е: \"Действителността се схваща по-добре от перифериите, отколкото от центъра.\" Най-напред, защото центърът е затворен, докато в периферията ти си заедно с другите. Сетне, отиването в периферията в евангелска заповед. Апостолите са тръгнали от Йерусалим, за да обиколят целия свят. Те не са останали там, за да изградят Църква от интелектуалци. Още повече че първата ерес, изобличена от апостол Йоан, е тази на гностицизма, тоест на елита, който не иска да отиде сред народа. : Нещо, което вие заявихте, отваряйки вратите в Годината на милосърдието (2016): \"Трябва да отворим, защото Исус, Който е вътре, иска да излезе.\" : Да. : По време на война генералният щаб често е далеч от фронта, за да може да взима решения. Защото на фронта не се вижда нищо. Идеята е същата. Същият проблем днес се поставя с глобализацията на информацията: журналистите могат да стигат до нас \"пряко\", смятайки, че така са \"по-близо\" до действителността и истината. И те са дори още по-близо, защото въобще няма дистанция. В една книга, която писах по време на първата война в Залива, през 1990 г.,  , аз дори посочих с пръст появява на глобалната информация \"пряко\" с думите: \"Внимание, една глобална и пряка информация може да бъде опасна.\" Днес всичко е \"пряко\". А не разбираме нещата по-добре. Вече няма истина, защото няма никакъв филтър. : Този аспект на границите, и то като \"сухи предели\", е не по-малко реален. И тъкмо заради това аз повтарям: да, има граници, но трябва също да има и мостове. За да не се превърне границата в стена. : Какви са мостовете, които Църквата е изгубила през ХХ век, както и тези, които е съумяла да изгради? : Смятам, че Църквата е изградила множество мостове, наистина много. Ала в първите векове тя невинаги е успявала. Мисля си и за епохата на Реформацията, преди пет века. Църквата не е успяла да изгради мост с реформистите, това е ставало в един твърде сложен политически контекст. Става въпрос и за мисловна нагласа, която също не е била зряла. Менталност, почиваща върху принципа  . \"Чиято е властта, негова е и религията\" – това не е зряла нагласа. Нека се върнем и още по-назад, във времето на кръстоносните походи. Кой първи е разбрал как да се държим с мюсюлманите? Франциск от Асизи, отишъл да дискутира с техния водач. Да се прави война е било нещо нормално според мисленето по онова време. Тук стигаме до един въпрос, който според мен е от съществено значение: една епоха трябва да се тълкува чрез херменевтиката на същата тази епоха. А не извън контекст. , Да, със сигурност е така. : Не трябва да се тълкува миналото с херменевтиката на нашата епоха. : Епистемологически това е дефиницията на Историята. Иначе изпадаме в анахронизми. Уви, непрестанно се сблъскваме с анахронизъм. Но нека поговорим за срещите между религиите в Асизи. Бележат ли те напредък според вас? По време на срещата през септември 2016 г. вие произнесохте три силни фрази: върнахте се към \"частичната трета световна война\"; казахте: \"Никога една война не е свята\" и \"Не съществува бог на войната\". Можете ли да направите равносметка на срещите в Асизи тридесет години по-късно? : Смятам, че Асизи е символ на мира. И срещите на религиозните лидери, на всички религии, са свидетелство, че всички религии желаят мир и братство. Да се прави война в името на Бога не е справедливо. Единственото справедливо нещо това е мирът. : Смятате ли, че тези тридесет години срещи в Асизи са наклонили везните малко повече в полза на мира? : Да, да. Може би не в полза на конкретния мир, защото сме в състояние на война. Но да, в схващането, че тази война е несправедлива. И днес още трябва да осмисляме понятието \"справедлива война\". Научили сме от политическата философия, че за да се защитаваме, можем да отговорим с война и да я смятаме за справедлива. Но можем ли да говорим за \"справедлива война\"? Или по-скоро за \"отбранителна война\"? Защото единственото справедливо нещо това е мирът. : Искате да кажете, че не може да се използва терминът \"справедлива война\", така ли? : Не обичам да го използвам. Чуваме да казват: \"Аз водя война, защото нямам други възможности, за да се защитя.\" Ала никоя война не е справедлива. Единственото справедливо нещо това е мирът. : Доста е радикално. : Защото с войната губим всичко. Докато с мира печелим всичко. : Понякога и мирът не е печеливш но разбирам философията. От херменевтична гледна точка е важно да разделим двете неща. Няма ли несъвпадение между богатството и разнообразието от \"приемници\", с които разполага Църквата в онова, което прави? Вярващите, нейните свещеници, конгрегации и асоциации са най-разнообразни \"приемници\" и възможности за постигането на политически цели: не е сигурно, че Църквата винаги си служи с това познание и това различие на възприятията за света. : Две думи. Преди всичко: близостта. Когато лидерите на Църквата, нека ги наречем така, не са близо до народа, те не разбират народа и не вършат добро. Второ: светският живот. Дали съм свещеник, епископ, мирянин или католик, аз водя светски живот и хората ще се отдалечат от мен. А Божият народ има нюх! : Да, всички народи имат интуиция. Често казвам: \"Всички народи са интелигентни, твърде интелигентни, дори когато са неграмотни.\" Интелигентността не е никога функция на културата или на дипломите. : Народите имат разбиране за действителността. : Разбира се, те нямат думи, за да го изразят, но виждат и усещат. : Защото думата \"народ\", мисля, че вече го споменах, не е логическо понятие, а митологично понятие. Не мистично, митологично. : Да, което не е едно и също! Защо обаче уточнявате \"митологично\", а не \"мистично\"? : Защото веднъж казах \"митологично\", а в   неволно сбъркаха, говорейки за \"мистичния народ\". : (С ) Не знаех! Сигурно са си казали: \"Папата е полудял!\" : И знаете ли защо? Защото не са разбрали какво означава \"митологичен народ\". Казали са си: \"Не, папата е сбъркал, да напишем \"мистичен\"!\" : Каква е основната сила на Католическата църква в днешната глобализация? Нейните козове, нейните сили и слабости? : Слабостта според мен е да искаш да модернизираш, без да правиш разграничения. Казано най-общо, макар че това обобщава много неща. Друга слабост, която ни засяга, това е закостенелият клерикализъм. Закостенялостта. Виждаме млади, но закостенели свещеници. Страхуват се от Евангелието и предпочитат каноничното право. А това е карикатура, най-меко казано. Има закостенялост и в редица изказвания, докато Господ ни е открил такава радост, такава надежда! Ето ги двете най-тежки слабости, които познавам: клерикализмът и закостенялостта. Поради което обичам да повтарям – извинете, че се самоцитирам – че свещениците трябва да бъдат \"пастири, от които лъха на стадо\". Ако си пастир, то е за да служиш на хората. А не за да се гледаш в огледалото. Истинското богатство това са слабите. Малките, бедните, болните, тези, които са най-долу, морално отслабените проститутките, които обаче търсят Исус и се оставят да бъдат докоснати от Исус. Когато отидох в Африка, там имаше шестнадесет проститутки, с които работеше група монахини, опитващи се да ги измъкнат от начина, по който ги третират. Богатството на Църквата е тук: при грешниците. Защо? Защото ако се чувстваш грешник, ти искаш прошка и, правейки това, издигаш мост. Мостът е изграден! Малките неща, дребните неща - тъкмо това е богатството. Тъкмо това е за мен благото. Говоря от личен опит. Двата стълба на нашата вяра и на нашите богатства: Блаженствата и Матея; протоколът, според който ще бъдем съдени: нашето богатство е тук. И тъкмо тук трябва да го търсим. Сигурно ще си кажете, че съм един твърде простоват папа. ( ) Но слава на Бога : В тази връзка можете ли да кажете коя е основната ви радост? : Аз съм в мир с Господа. Имам много радости. Когато свещеници, изправени пред различни проблеми, идват да потърсят помощта ми, изпитвам радостта на някого, който среща сина си; голяма радост е и да отслужиш меса. Чувствам се свещеник, никога, никога не съм мислил, че ще свърша в тази клетка! ( ) : ( ) Запазили сте чувството си за хумор. А хуморът е проблясъкът на интелигентността. Всички го разбират. : Ще кажа дори нещо повече: чувството за хумор е онова, което в човешки план е най-близко до божествената благодат.", "date": "2019.05.02", "title": "Мир и война (разговор с папа Франциск)"}
{"url": "https://www.dnevnik.bg/sport/2019/05/02/3427904_chelsi_se_vduhnovi_za_novite_si_ekipi_ot_stadiona_si/", "text": "В деня, в който гостува на \"Айнтрахт\" в първия полуфинален мач в Лига Европа, \"Челси\" привлече вниманието с представянето на екипировката си за следващия сезон. Основният екип на лондончани традиционно е в синьо, но с необичайни елементи. От клуба обясниха, че дизайнът е вдъхновен от стадиона \"Стамфорд бридж\". Официалният екип включва сини фланелки, сини гащета и бели чорапи. От вътрешната страна на тениските има надпис: \"Гордостта на Лондон\". \"Това е нашият дом. Всеки път, когато излезем да играем пред нашите привърженици, се чувстваме добре. Създадохме толкова много спомени на \"Стамфорд бридж\" през годините и затова отдаваме чест на този легендарен стадион чрез фланелката\", заяви звездата Еден Азар, който влезе в ролята на модел при представянето на екипировката. Новата екипировка вече е в продажба в магазина на \"Челси\". Бързо се появиха и шеги в социалните мрежи.", "date": "2019.05.02", "title": "\"Челси\" се вдъхнови за новите си екипи от стадиона си"}
{"url": "https://www.dnevnik.bg/bulgaria/2019/05/02/3427911_ot_7_mai_osiguritelniiat_institut_shte_izchisliava/", "text": "От 7 май Националният осигурителен институт (НОИ) автоматично ще изчислява по-благоприятната пенсия за бъдещите пенсионери до 1 януари 2023 г. Това съобщи директорът на дирекция \"Пенсии\" в НОИ Любомира Язаджиева пред БНР. По думите й от 3 май НОИ ще пусне и нова електронна услуга - \"прогнозен размер на пенсията\". Целта на калкулатора е да ориентира потребителите коя методика за изчисляване на индивидуалния коефициент - старата или новата - е по-благоприятна за всеки. Бъдещите пенсионери ще могат да подават заявления по новия ред от 7 май. Вече е готово новото заявление за пенсиониране, където трябва да се отбележи изборът за старата формула. При подаването на документи за пенсиониране се предоставят доказателства за 3 години стаж отпреди 1997 г., т.нар. златни години. Така НОИ автоматично ще изчислява в двата варианта - и по старата, и по новата. Ще се дава по-високата. Ако хората забравят да отбележат, че искат пенсията им да се преизчислява по старата формула, но предоставят документи за златните години, експертите ще смятат и двете. Ако им липсват документи за трудов стаж, експертите ще проверят и в архивите на НОИ. Бъдещите пенсионери ще могат да подават заявления по новия ред от 7 май. Вече е готово новото заявление за пенсиониране, където трябва да се отбележи изборът за старата формула. При подаването на документи за пенсиониране се предоставят доказателства за 3 години стаж отпреди 1997 г., т.нар. златни години. Така НОИ автоматично ще изчислява в двата варианта - и по старата, и по новата. Ще се дава по-високата. Ако хората забравят да отбележат, че искат пенсията им да се преизчислява по старата формула, но предоставят документи за златните години, експертите ще смятат и двете. Ако им липсват документи за трудов стаж, експертите ще проверят и в архивите на НОИ. В края на април  парламентът прие промените  в Кодекса за социално осигуряване, с които разреши на новите пенсионери да включват в изчисляването на пенсията си дохода за трите най-благоприятни години преди 1997 г. Законопроектът беше внесен от групата на ГЕРБ. С новите текстове се дава възможност на бъдещите пенсионери при подаване на заявление за отпускане на пенсия след 31 декември 2018 г. да изберат размерът на пенсията им да бъде определен с индивидуален коефициент, изчислен по стария ред. Това означава, че ще могат да включат дохода за тези три най-благоприятни години преди 1997 г. и на целия доход от 1 януари 1997 г. до пенсионирането им. Кодекса за социално осигуряване, с които разреши на новите пенсионери да включват в изчисляването на пенсията си дохода за трите най-благоприятни години преди 1997 г. Законопроектът беше внесен от групата на ГЕРБ. С новите текстове се дава възможност на бъдещите пенсионери при подаване на заявление за отпускане на пенсия след 31 декември 2018 г. да изберат размерът на пенсията им да бъде определен с индивидуален коефициент, изчислен по стария ред. Това означава, че ще могат да включат дохода за тези три най-благоприятни години преди 1997 г. и на целия доход от 1 януари 1997 г. до пенсионирането им. Анализ на НОИ показа, че около 30% от кандидат-пенсионерите по новата формула ще получат по нисък индивидуален коефициент, което е твърде вероятно да доведе и до по-ниска пенсия. След обществено недоволство и по  нареждане на премиера Бойко Борисов  управляващите предложиха нови текстове, които отново дават възможност за избор на бъдещите пенсионери.", "date": "2019.05.02", "title": "От 7 май осигурителният институт ще изчислява по-изгодната формула за пенсия"}
{"url": "https://www.dnevnik.bg/analizi/2019/05/02/3427523_cialata_vlast_omazana_v_korupciia_borisov_-_v_bialo/", "text": "Луксозни апартаменти с недекларирани тераси и укрити данъци, необясними доходи и други богатства, притежавани чрез подставени лица, лични къщи, построени с европари – още колко тухли са необходими за стената на корупцията на ГЕРБ? За Барселона дори не отваряме дума. \"Има ли виновни - да се уволняват и да се дават на прокурор веднага, безкомпромисно!\",  заканва се премиерът  Бойко Борисов пред министрите. Какво означава според него \"има ли виновни\"? Вината се установява единствено от съда. Има факти – всяка трета \"къща за гости\", тоест лъскава прогимназия с фамозна гледка и нетипични за селата екстри, се оказва престъпна. Защото е построена с пари на европейските данъкоплатци, за да подпомогне поминъка на някой трудолюбив човек на село. Вместо това в нея се вихрят вътре. Дори работещите по предназначение селски туристически обекти съществуват благодарение на финансиране с връзки във властта. Обикновените хора от село нямат къщи за гости, но децата на партийния елит, управляващ през последните десетилетия, са уредени с чудни семейни хотели. Признава го самият министър на земеделието Румен Порожанов - бивш шеф на фонд \"Земеделие\", раздал гювеча на близките до властта. И въпреки че това е установено, не чуваме да има обвиняеми освен доскорошния зам.-министър Александър Манолев, снабдил вилата си с минерална вода. Какво прави прокуратурата освен поредния чадър на властта? Защо единствено се налагат \"корекции\", тоест някои от облажилите с европари ще ги връщат? Евентуално защото еврокомисията много не била заинтересувана от случващото се. Ами Наказателният кодекс? Защо се бездейства спрямо финансовите измами? Къде е ОЛАФ и българското й звено за контакт в МВР, къде е спецотделът на главния прокурор Сотир Цацаров за разследване на измами със средства на ЕС? Какво прави ГДБОП и нейният спецотдел по същия въпрос? Ами прословутата антикорупционна комисия, която е който ни управлява – тя къде проспа незаконно придобитото имущество на хората от властта и на техните лакеи? При такава грамада от престъпления трите власти тотално бездействат и с всеки изминал ден вредят на данъкоплатците. Нито един орган в държавата очевидно не работи в интерес на обществото, а точно обратното. За последните 10 години управление на ГЕРБ, ДПС, БСП и така наречените Патриоти престъпността трайно се настани по високите етажи и органите, които трябва да й противодействат, всъщност й опънаха чадър. Сега ситуацията е толкова абсурдна, че излиза от рамките на нормалната логика. Мнозина не могат да повярват, че е възможно с такъв размах да се краде в управлението. \"Виновните\" по Борисов обаче се правят на разсеяни. Земеделският министър не се сеща да си подаде оставката, прокуратурата не бърза да го провери, а премиерът изчаква тактически – ако може да не го пожертва, защото Оставката на правителството отдавна трябваше да е факт, тъй като няколкото разследващи медии, които вършат черната работа на цялата бездействаща корумпирана държавна машина, разкриха достатъчно скандални факти. В друга страна от Европейския съюз, за чийто любимец Борисов обича да се представя, оставката на правителството вече щеше да е стара новина. Също и на главния прокурор, антикорупционния шеф, даже и вътрешния министър, който сега трогателно се сети, че щял да провери дори строителите на къщите за гости. Най-накрая вероятно виновни ще излязат чистачките... \"За съжаление винаги се намира някой, който да опорочи програмата, и затова към днешната дата ние новата програма не я отваряме\", залъгва избирателите Борисов. Сега, преди евроизборите, да не вземе да открие топлата вода – че европейските данъкоплатци са мамени и ограбвани като българските? Понеже \"нито ходел в апартаменти, нито в къщи за гости\". Никой не го и кара, но задълженията му като премиер изискват да е наясно с това какви ги вършат министрите му, съпартийците му и всички във властта, както и да не допуска нарушения на закона, камо ли престъпления. Какво друго да прави, за да се държи във властта, освен да бави играта до последно – в това е майстор. И да се надява, че при следващата дузпа вратарят ще му \"легне\". Но рано или късно стените падат. Неизбежно.", "date": "2019.05.02", "title": "Цялата власт омазана в корупция, Борисов - в бяло"}
{"url": "https://www.dnevnik.bg/bulgaria/2019/05/02/3423780_kak_se_ohraniava_papa_i_koi_e_d-r_domeniko_djani/", "text": "Охраната на световноизвестни личности е предизвикатерство, а за такива, които трябва - и обичат като папа Франциск - да се смесват с множеството, става още по-сложна задача. Защитата на Светия отец, особено при пътуванията му в чужбина, във времена на религиозен екстремизъм и тероризъм е свързана с логистика и подготовка, започваща месеци преди отпътуването му. Най-видимата част от охраната на папата са швейцарските гвардейци, които от 1506 г. самоотвержено и професионално си вършат работата. Техен отряд пристигна в София на 1 май и ще остане до 7 май. Светът ги познава по колоритните им церемониални средновековни доспехи и алебарди, но те принадлежат към много добре обучена и модерно въоръжена военна част. Всъщност това е и основата на най-малката държавна армия в света, защото в гвардията служат около 130 войници и офицери. На територията на Ватикана те изпълняват и ролята на телохранители, засилена след покушението през 1981 г. срещу папа Йоан-Павел Втори. Името ѝ не отразява просто факта, че през XV век швейцарците са се доказали сред най-добрите наемници в Европа. И днес сред основните условия за започване на служба там е това да си гражданин на Швейцария. Други изисквания са кандидатът да е младеж между 19 и 30 години, отслужил в швейцарската армия, висок поне 178 см с добри препоръки от офицерите в родината си. Разбира се, трябва да е католик и да е завършил поне гимназия. Желаещият да стане гвардеец трябва да е ерген, но му е позволено да се ожени, ако е навършил 25 години, служил е поне 3 години във Ватикана и има договор за още 3, както и да е с чин поне ефрейтор. Ако докаже физическа подготовка, военни умения, интелигентност и изключителна преданост на Светия престол, младежът полага клетва пред папата, като това обикновено се случва на 6 май. Обучението включва широк спектър от умения като контрол на тълпи, защита на особено важни лица, смъртоносна и несмъртоносна употреба на оръжие, наблюдение и тактически действия. Това впрочем означава и способност да се върти меч и да се посича с алебарда, така че не си мислете, че при появата си те носят само някакъв театрален реквизит. Арсеналът на гвардията е един от най-екзотичните в западния свят. Всяко оръжие е маркирано с герба на Светия престол и буквите AG (Ausrustung der Garde, или Оборудване на гвардията) и не се продава, което влудява най-запалените колекционери. В оръжейната рядко се допускат външни лица, а това допълнително поражда всякакви слухове и митове за съдържанието ѝ. Не е мястото тук да се навлиза в технически подробности, но швейцарците трябва да боравят с модели от XIX до XXI век: пушки T59, Vetterli Model 1871 и M1867 r, полуавтоматичния Hisso MP43-44 и карабината Schmidt Rubin K31, а от 1990 г. основното им въоръжение е SIG SG550, един от най-прецизните и безаварийни примери в НАТО. Гвардията има стандартната пушка StW90 с извит като ятаган щик, както и компактния SG 552 Commando. Извън церемониалните поводи гвардейците носят сини униформи с плащ за студените и дъждовни месеци. Част от тях са и цивилни телохранители със специално ушити костюми. Под сакото може да се прикрие Heckler & Koch MP7, способен да стреля и с бронебойни куршуми - оръжие, популярно и сред военните командоси или охранители на президенти. До нападението на Али Агджа в продължение на почти 80 години защитниците на Ватикана имаха пистолети Dreyse Model 1907 на Шмайзер (брутално 7.65-милиметрово германско изобретение за близка стрелба), който смениха със Sig Sauer P220. Когато оръжието трябва да се носи по-дискретно - например при визита в чужбина - се използва 9-милиметров Glock Model 19. Но това не е основната част, охраняваща папата при появата му сред хилядите вярващи на площад \"Св. Петър\" или при визита зад граница. С това се занимава Корпусът на жандармерията на града-държава Ватикана. Жандармерията е на 203 години и числеността ѝ е приблизително колкото тази на Швейцарската гвардия. Това са специалисти по тактическо разузнаване и оценка на обстановката, планиране, управление на трафика, защита от и отблъскване на нападение, отряд за предотвратяване на саботажи и обезвреждане на експлозиви. Въоръжението им е с различен обсег и любопитните познавачи са забелязвали, че то включва пистолети Glock и автоматични и полуавтоматични Heckler&Koch, Beretta, представители на серията Carbon 15 (основана на дизайна на Colt AR-15) и пушки-помпи на италианската FABARM. Началник на ватиканската жандармерия и личен телохранител на папата е д-р Доменико Джани, който често може да бъде видян да съпровожда папомобила. Той е на 56 години и идва от Финансовата полиция на външното разузнаване на Италия, през 1999 г. е заместник-ръководител, а през 2006 г. (по времето на папа Бенедикт XVI) става Главен инспектор на ватиканския Corpo della Gendarmeria. Роден е в Арецо и е завършил педагогика в Сиена. \"Заплахата съществува и това се потвърждава от разговорите ни с италианските и чуждестранните колеги\", споделя Джани през 2015 г. в интервю за списание Polizia Moderna. \"Но заплахата е едно нещо, а планираната атака - съвсем различно.\" \"Винаги сме много бдителни и то според обстоятелствата. Не става дума само за \"Ислямска държава\", а и за риск от изолирани нападения, които са по-опасни, защото са непредвидими. Имам предвид фанатици, психически нестабилни хора, маниаци или просто такива, на които може да им щукне да направят нещо за привличане на медийно внимание\", разказва още телохранителят. Той описва, че Франциск няма намерение да променя стила си, основан на по-голяма близост и директен контакт с хората. \"Дори като папа той си остава свещеник, който не иска да изгуби контакт с паството си. Дългът ни е да го защитаваме и да се пригодим към него, а не обратното. Трябва да сторим всичко, за да може той да продължи да проповядва така, както иска.\" Джани посочва още, че Франциск е наясно със заплахите, но е изразявал повече загриженост за идващите във Ватикана вярващи и гости, които са десетки хиляди всеки ден. Главният инспектор на жандармерията казва, че има добро сътрудничество с мюсюлманските държави, \"които не само ми изпращат ценна информация, но и почитанията си към Светия отец. Днес мога да заявя, че ислямският свят го уважава като най-влиятелния морален авторитет в света\". В интервюто той разкрива и част от изискванията за попадане сред телохранителите на папата. \"Кандидатът трябва да е добър християнин и да обича Църквата. Да е завършил образованието си и да е поне 1.73 м висок. Не е задължително да е служил в армията, но това дава предимство\". Жени не се допускат. \"Неотдавна имаше 20 свободни позиции, за които се явиха около 1000 кандидати\", допълва Джани и споделя, че би искал да разполага с повече от тези около 130 служители, \"но и ние имаме нашите бюджетни ограничения\". Третата институция, която е свързвана със сигурността на папата, е SIV (Servizio Informazione del Vaticano). По медиите се спори за естеството на тази информационна служба на Ватикана, като версиите се движат от спекулативните, че това е подобие на ЦРУ или Мосад с \"корени в Инквизицията\" и \"агенти с лиценз да убиват\", до доста по-близките до реалността - че е аналог на Foreign Service на Държавния департамент на САЩ. В обяснението на американците какви кандидати търсят за своята служба се казва, че казва, че те трябва да са \"мотивирани, със способност за преценка и лидерски качества, запазващи хладнокръвие в моменти на огромен стрес или дори безнадеждни обстоятелства като военен преврат или голямо природно бедствие\". Иначе казано, в SIV са хората, които се смята, че ненатрапчиво събират информация в чужбина, без да са служители на разузнавателни служби. Това е особено важно за пътуванията на папата зад граница. И не бива да се забравя, че от векове Светият престол разполага с вероятно най-обширната мрежа за събиране на информация в света. Швейцарската гвардия и жандармерията на Ватикана работят в тясно сътрудничество с местните полиция и въоръжени сили на страната, където гостува папата. Преди последната визита на Франциск в САЩ за координане на действията до Ватикана пътува екип на Сикрет сървис, включително тогавашният директор Джоузеф Кланси. Подробностите бяха обсъждани между телохранителите на Светия отец и агентите на Сикрет сървис, назначени за личната му защита, съобщи ABC News. Те трябва да имат подробна информация за местата на срещите и публичните появи, както и варианти за действие. Но макар придвижването на папата да е контролирано, Франциск е склонен към импровизации. Все пак последна дума за планирането на сигурността има приемащата държава.", "date": "2019.05.02", "title": "Как се охранява папа и кой е д-р Доменико Джани"}
{"url": "https://www.dnevnik.bg/sled5/filmi/detski/2019/05/02/3427823_mon_shte_oceniava_fizicheskoto_sustoianie_na/", "text": "Чрез нови тестове Министерството на образованието и науката (МОН) ще измерва физическото състояние на учениците от 1 до 12 клас. В часовете по \"Физическо възпитание и спорт\" ще бъде използвана съвременна система, включваща тестове, нормативи и оценъчна скала, методика. Други компоненти на нововъведението ще бъдат методика за измерване и оценяване на физическите качества на учениците, както и електронна система за по-лесно съставяне на оценката, съобщава МОН. Системата е все още на равнище проект,  публикуван в сайта на МОН . След месец ще се проведе неговото обществено обсъждане, а влизането в сила на системата се очаква през есента от новата учебна година. Системата е разработена от Националната спортна академия \"Васил Левски\" на базата на проучване сред 9050 ученици на възраст от 6 до 18 години в 27 средни училища в 22 града в страната. За провеждането на изследването са помогнали и Центърът за оценяване в предучилищното и училищното образование, както и учители, директори и експерти в системата на училищното образование. Тестовете са практически, а изпитванията ще се провеждат за не по-малко от два учебни часа в началото и края на годината. Ще се отчита и индивидуалния напредък на учениците чрез съпоставяне на резултатите от предишните години. Контролните упражнения, по които ще бъдат оценявани учениците, са: бягане на 30 метра, скок на дължина от място, хвърляне на плътна топка с две ръце над глава, бягане на 200 метра и тест за ловкост. Така ще бъдат отчетени следните физически качества: бързина, взривна сила на долните крайници, взривна сила на горните крайници и торса, издръжливост и ловкост. При съставянето на оценката ще бъдат отчетени възрастта и полът на учениците. Окончателната годишна оценка за физическото състояние на учениците (на възраст от 6 до 18 години) ще е средноаритметична. Тя ще се съставя само при наличие на оценки по всичките 5 упражнения. В тестовете не са включени тестове за учениците със специални образователни потребности. Няма да бъдат оценявани и учениците, които са освободени дълготрайно от часовете по физическо. Новата система ще замени досегашните методи за оценяване, въведени през 1992 и 1995 г. - бягане на 300 метра за момичета, бягане на 600 метра за момчета, коремни преси и тестове за пъргавина. Оценките могат да бъдат направени по 20 точкова скала или по шестобалната оценъчна система. И в двата случая учителите ще си служат с таблици за приравняване на оценките, изготвени от МОН. За улеснение учителите ще могат да използват и специален софтуер. Той съдържа електронни таблици, в които се въвеждат името, пола и класа на учениците, както и резултатите по отделните тестове. След това програмата изчислява оценките по отделните тестове и окончателната оценка на физическата дееспособност.", "date": "2019.05.02", "title": "Образователното министерство обмисля нови тестове по физическо възпитание за учениците"}
{"url": "https://www.dnevnik.bg/bulgaria/2019/05/02/3425521_curkvata_pochita_sveti_car_boris_pokrustitel/", "text": " Българската православна църква днес почита свети цар Борис I Михаил Покръстител. Той управлява от 852 до 889 г. и отново за кратко през 893 г., когато детронира първородния си син Владимир Расате и на престола се възкачва другият му син Симеон. По време на управлението си княз Борис налага християнството като официална държавна религия, заради което е наричан още Покръстител. Въвежда славянската писменост в България, като приема учениците на Кирил и Методий през 885 г. Канонизиран е за светец скоро след смъртта му. Българската църква в наши дни го почита под името свети цар Борис-Михаил, макар че приживе той не е носил царско достойнство. : Борис, Бориса, Борислав, Борислава, Борил, Борко, Боряна.", "date": "2019.05.02", "title": "Църквата почита свети цар Борис Покръстител"}
{"url": "https://www.dnevnik.bg/sport/2019/05/02/3427638_fotogaleriia_magyosnikut_lionel_mesi_i_shouto_mu_na/", "text": "Лионел Меси беше в основата на победата срещу \"Ливърпул\", с която \"Барселона\" докосна финала в Шампионската лига. Той  .", "date": "2019.05.02", "title": "Фотогалерия: Магьосникът Лионел Меси и шоуто му на \"Камп ноу\""}
{"url": "https://www.dnevnik.bg/photos/2019/05/02/3426464_fotogaleriia_kandidatite_za_evrodeputati_ot_vmro/", "text": "Европейските избори са на 26 май. \"Дневник\" представя кандидатите на партиите, които ще бъдат представени в Европейския парламент. Според досегашните прогнози на социолозите ВМРО ще бъдат четвърта или пета политическа сила и ще имат поне 1 евродепутат. На  в столичния парк \"Света Троица\" не бяха всичките кандидати за евродепутати и затова не са представени всички в галерията.", "date": "2019.05.02", "title": "Фотогалерия: Кандидатите за евродепутати от ВМРО"}
{"url": "https://www.dnevnik.bg/na_put/2019/05/02/3425861_kude_da_hapnete_vkusno_v_tel_aviv/", "text": "Израелската кухня е гениален микс между всичко от Изтока и най-доброто на Запада, но пресъздадено с много качествени продукти и взискателност. Тук се яде артошок, патладжан, зеленчуци винаги и във всякакъв вариант, авокадото е култ, много риба, месо (без свинско), плодове. Къде какво да ядете - предлагам ви изпитани места без претенция за изчерпателност:  Рибен ресторант -  . Чудесна локация на брега, на границата между новия и стария град. Може би сред най-добрата морска храна в града. Винаги има избор от улова на деня - няколко вида прясна риба, легендарният черен Iron pot с морски дарове във вино и масло, който може да достави кулинарно удоволствие на всеки претенциозен фен на морската храна. Необходима е резервация.  Малък жокер – за нивото на ресторантите в този град не може да се съди по обичайните символи на лукса, познати по нашите географски ширини. Статусът на един бар или ресторант се определя обикновено от това колко е голяма вазата и колко са високи стръковете живи цветя в нея. Стартовото ниво е поне 1 метър. Една от модерните градски легенди е   - ресторант с концептуален интериор в бяло и великолепна храна от кулинарния гуру Авив Моше. Това място си има своя брат – решеният изцяло в черно бар със същото име и място, в което също се сервира храна (както, всъщност, в почти всички барове в града) от колекцията \"висша мода\".  Няколко места в модерния арт квартал  : ако обичате месо – \" \" на уютната улица Shabazi. Тя е пълна с ателиета на бижутери, суши ресторанти, гурме сладолед, галерии и какво ли още не. Мястото, на което можете да опитате за закуска традионната шакшука, а на обед гурме шуарма (дюнер) е  . Този бранд поддържа и вкусна пекарна -  , в който всеки ден се приготвят европейски образци на сладкарското майсторство, но и типичният еврейски сладкиш бабка – вид козунак с шоколад.  Тел Авив е шарен. Някои от най-вкусните места са семпли, но с история.  Такава е кръчмата \" \" (Бени рибарят) на Namal, която представя местния модел с много мезета и едно основно ястие – обикновено риба или морски дарове, има и месо на грил. Така ще можете да опитате лютата мароканска риба, лебане, вариациите на хумус и таханова паста, печен патладжан с тахан, безброй малки салати, поне половината от които пикантни. Този модел има свой събрат в Jaffo -   (Старецът и морето). Съвет – отидете до оригиналната дестинация на 85 Kedem St. - ще откриете малък Вавилон от религии, цветове и нации. Тук поръчвате само основното, всичко друго е от заведението. Великолепна лимонана, тънък арабски хляб, мезета и салати, сготвени от екип от стара арабска фамилия. Изборът е между няколко риби на грил – лаврак, ципура, групер и др., агнешки котлети или телешко на скара, скариди и калмари с вино и чесън или масло. За закуска или хапване така, както го правят местните поне веднъж седмично – с хумус, фалафел, кубе (нахутен фалафел с плънка от месо) и понякога джахнун (тестена закуска за шабат на йеменските евреи, винаги в комапнията на доматена салса, кафяво яйце, печено на слаба фурна поне 12 часа и скух – лютива паста от чушки), отидете на  .  В стария квартал Jaffo е и легендарният хумус на  . Малкото място привлича разнообразна публика и работи до момента, в който прясно приготвеният хумус за деня свърши. Той наистина винаги е пресен, има няколко вида и голяма опашка, която обаче не бива да ви плаши. Лятото е на прага в Израел, така че идва сезонът на динята без семки – местно изобретение. Има я навсякъде, барове и ресторанти, и обикновено идва на големи резени с българско сирене, което тук е на особена почит. По плажната ивица на Тел Авив, която само от единия до другия порт е 6 километра, може да избирате между места за питие. На Namal е и големия нощен клуб   за феновете на мащаба. А иначе барът за коктейли е   на централната градска улица  .", "date": "2019.05.02", "title": "Къде да хапнете вкусно в Тел Авив"}
{"url": "https://www.dnevnik.bg/bulgaria/2019/05/02/3426230_ulichkata_na_koiato_pravoslavnata_katolicheskata_i/", "text": "Ако се вярва на \"Гугъл\", в света има една-единствена улица, на която една срещу друга да се издигат православна и католическа църква. Тази улица е в Русе и се нарича \"Епископ Босилков\" - в памет на католическия духовник Евгений Босилков, екзекутиран през 1952 г. от комунистическата власт. А свещениците от двата храма се смятат за задължени да поддържат близки отношения, вместо да се делят, и дори да търсят общение и с други. Така вече близо 20 години местните духовници от православната и римо-католическата църква служат заедно на вярата, а олицетворение на отношенията им е една традиция, която може да се види на малко места - посрещат заедно Великден в годините, когато датата на празника съвпада. Православната църква \"Св. Николай Чудотворец\" и катедралата \"Св. Павел от Кръста\" са разделяни от около 10 метра. \"Храмовете стоят един срещу друг от един век и не си обяснявам как на никого не е идвало наум да организира нещо подобно. В Пасхалната нощ ние просто излизаме на улицата и си разменяме поздравления като братя в Христа\", разказва пред \"Дневник\" отец Стефан от православния храм. Той прави първата крачка, като предлага на отец Валтер Горра да се поздравят в навечерието на Великден през 2001 г. Оттогава досега, когато Възкресение е на една и съща дата за православни и католици, двамата отци излизат след полунощ на уличката между двата храма, за да поздравят паствата си, да им пожелаят мир и любов, да им дадат от свещения огън и да им напомнят да бъдат добри християни. Към тях често се присъединяват и арменци, водени от отец Дираир Хадавян от храма \"Сурп Аствадзадзин\" (Света Богородица) в града. Постепенно празнуването по този начин набира популярност до степен, в която миналата година уличката беше препълнена от вярващи, дошли да чуят съвместния пасхален поздрав. Отец Стефан уточнява, че още от началото на службата си в русенските храмове двамата с отец Валтер са в приятелски отношения и извън църквата. През годините са организирали много събития и съвместни кампании. Като по-млади направили дори футболен турнир. \"В отбора ни имаше служители от нашата църква, от католическата и от армено-грегорианската\", уточнява отецът. В отговор на въпрос обяснява, че повечето вярващи подкрепят това сътрудничество с католическата църква. Признава, че не липсват и противници на идеята, но не отдава прекомерно внимание на това, тъй като и двете църкви правят само това, което не противоречи на каноните. Конгрегацията на пасионистите е католическа религиозна институция и част от мисионерите й тръгват от Рим и се установяват в Северна България през 1781 г. По тяхна инициатива е изградена катедралата \"Св. Павел от Кръста\". Отец Валтер, който понастоящем е начело на конгрегацията в България, пристига в Русе през 1999 г. Италианският свещеник встъпва в длъжност заедно с отец Стефан и приема предложението му за сътрудничество. По инициатива на католическата общност през годините са пристигали помощи от Италия, но те са били споделяни и с хора в нужда от православното вероизповедание, и с арменците в града. \"Тъй като започнахме работа в храмовете по едно и също време, решихме да си помагаме от самото начало. Една от най-значимите съвместни инициативи, които сме имали, е шествието за мир в центъра на Русе. Повод за него беше началото на войната в Ирак\", спомня си отец Валтер. Допълва, че в шествието тогава се включил и отец Дираир. Заедно засадили и дръвче пред Съдебната палата като символ на мира. \"Католиците в Русе са около 1000 души. Има семейства, в които единият партньор е православен, а другият е католик. Смятам, че близките отношения между двете общности се приемат положително от хората тук\", добави още италианецът. В момента всички от катедралата се готвят за посещението на папа Франциск. Според отеца това, че едва 16 години след гостуването на Йоан Павел II идва неговият наследник, говори, че \"България е в сърцето му и католическата общност тук получава необходимата подкрепа\". Въпреки че арменската църква \"Света Богородица\" не се намира в близост до останалите два храма, тя също участва активно в съвместните инициативи. Когато Великден съвпадне, свещеникът Дираир Хадавян заедно със своите съмишленици пристига на ул. \"Епископ Босилков\" и отбелязва празника заедно с отец Стефан и отец Валтер. Всяка година пък на 24 април в града се провежда шествие в памет на жертвите от арменския геноцид. То завършва пред арменската църква, а в него в знак на съпричастност се включват и служители от \"Св. Николай Чудотворец\" и от \"Св. Павел от Кръста\".", "date": "2019.05.02", "title": "Уличката, на която православната, католическата и арменската църква се събират"}
{"url": "https://www.dnevnik.bg/gradska_sreda/2019/05/02/3425633_prof_atanas_kovachev_stolichnata_obshtina_da_izkupi/", "text": "- Журито с председател ландшафтен арх. проф. Ненчо Добрев определи моя проект като най-консервативния, в смисъл че предлага запазване на целостта на парка, връщането на неговия публичен характер в цялата му територия по възможност и е най-щадящ парка – без застрояване с нови сгради. Предлагаме единствено върху мястото на автокъща \"Капитолия\" и на сградата на \"Озеленяване\" (на общинско предприятие \"Паркове и градски градини\" - б.р.) да направим един малък информационен център на две нива, който да е място за срещи и да предоставя картички и фотоси за историята на парка. А под \"Капитолия\" правя подземен паркинг за повече от 100 коли. - Къпалнята \"Мария Луиза\" е на общината, но половината е частна. Напълно занемарена е и се руши от 20 години. Летният театър е изцяло частна собственост. Той също е занемарен и моето желание е да ги възродим. За тези части от парка аз предлагам общината да си ги изкупи обратно или да направи публично-частно партньорство, за да се възродят. Този план е инструмент в ръцете на кмета и Столичния общински съвет, който дава макрорамката, визията за 15-20 години напред, а след това ще има инвестиционни проекти за отделни части на парка. - Да. Общият устройствен план на София не позволява ново застрояване в парка и аз спазвам това. Никакво ново строителство, защото процентът на застроената площ в парка е значително повече от 10%, а нормативът е 2-3%. - Това го слушам само по медиите. Ако се постави като мотивирано предложение по време на обсъжданията от въпросните инвеститори, то ще се разгледа и Общинският експертен съвет ще решава. Аз не предлагам на този етап застрояване. Естествено че се налага реконструкция на това съоръжение – по-леки навеси над трибуните. Но не трябва да се излиза от сегашните граници на стадиона. - Паркингите и по предложение на журито на конкурса са разположени по периферията на парка. Аз вътре не пускам коли с изключение на епизодично влизане на коли със специален режим – сметосъбиращи, линейка, пожарна. На мястото на \"Капитолия\" правя подземен паркинг за повече от 100 коли. Ул. \"Кирил Видински\" от Семинарията надолу вече се е обособила като паркинг. Но в парка няма да допускаме коли. Проектирах да се развие една нова паркова ос от бившия стадион \"Юнак\" нагоре покрай бул. \"Драган Цанков\" към телевизионната кула. Сега паркът там е силно занемарен и застроен. Например автокъща \"Капитолия\" заема голяма част и не й е там мястото. Конната база сега тампонира, затваря подхода от метростанцията нагоре по тази нова ос. Предложих тя да се премести в близост до Ловния парк, там има недостроена сграда и доста място за езда. Игрищата на \"Спортна София\" също е добре да не са там. Премахваме и \"Веселото село\", където ще се възстановят някои от старите дейности в парка. Маймунарника е харесван от младите хора и ние предлагаме засега да се запази, но там да не се сервира алкохол. - Към проекта за Борисовата градина ние разработваме и т.нар. Специфични правила и нормативи. Това е писмен документ, който е неразривна част от ПУП-а и пояснява какви са изискванията към всички имоти - какво може и какво не бива да се прави в тях. В този документ за Маймунарника предлагаме да бъде и с много по-щадящ режим по отношение на шума, както и на продажбата на алкохол. - Предлагаме да се освободи територията около езерото \"Ариана\" от всички временни постройки, които са там от доста време. Единствено искаме да се възстанови по стари архивни снимки и чертежи някогашният ресторант, който е бил в езерото. Е, един парк не може без закуски, безалкохолни напитки, детски играчки, но много строго ще бъде прецизирано тяхното местоположение. - На нейно място разполагаме спортен център – тенис кортове, игрищата на \"Спортна София\" предлагаме поетапно, не веднага, да бъдат изместени на мястото на гара \"Пионер\". Там има повече място и условия за спорт е ще изградим единствено нови съблекални. - Навсякъде сме търсили места за преминаване, за да може човек да се разходи от Орлов мост до Зоопарка само през Борисовата градина, без да пресича улиците, включително и \"Симеоновско шосе\". Затова планираме да има места, където да се минава чрез пешеходна пасарелка, наречена екодукт. Това е зелена част, която позволява да се минава безпрепятствено над булевардите. Важно е лесно да се придвижват майки с колички, велосипедисти, възрастни хора и то без да пресичат големите булеварди. Искам да запазим характера на парка като публична собственост и той да е за отдих, за рекреация, за спорт, за пешеходци и велосипедисти. - Внасяме го в Направление \"Архитектура и градоустройство\" на Столична община. През май той ще бъде качен на сайта на общината за запознаване на гражданите с него. Очаквам през юни да започне общественото обсъждане. Всички предложения ще бъдат разгледани от Общинския експертен съвет и по негова преценка някои от тях може да ни бъдат зададени да се включат в плана. Окончателният вариант трябва да бъде гласуван през есента от Столичния общински съвет. Заради местните избори през есента реализацията на този план ще се извърши от следващия общински съвет.", "date": "2019.05.02", "title": "Проф. Атанас Ковачев: Столичната община да изкупи обратно къпалня \"Мария Луиза\""}
{"url": "https://www.dnevnik.bg/sviat/2019/05/02/3425225_pokolenieto_z_e_nai-obrazovanoto_i_nai-sharenoto_v/", "text": "Поколението Z вече е най-образованото и етнически разнообразно поколение в САЩ, показва анализ на изследователския център \"Пю\". Само 52% от хората на възраст между 6 и 21 години са бели. По-рано тази година  учените от \"Пю\"  определиха за целите на статистиката си 1996 г. като последната, в която са родени \"милениъли\", и прецениха, че след нея вече идва друго поколение, чието работно име е \"постмилениъли\". Характерно за предшествениците им (родените между 1980 г. и 1996 г.) е, че живеят с родителите си до рекордно късна възраст, макар че работят повече; те са последните, които ще помнят света без интернет. Образованието  Повечето от постмилениълите все още са в училище, но процентът на тези, които вече са влезли в колеж, е значително по-висок от този на предишните две поколения - 59% срещу 53% и 44% съответно за миленълите и  поколението X . Родителите на постмилениълите също така са по-добре образовани от родителите на милениълите (или поколението Y) - 43% от тях живеят в домакинство, в което поне единият родител има минимум бакалавърска степен, за милениълите през 2002 г. този процент е бил 32%. Много по-нисък е и процентът на отпадащите от училище. До някаква степен това се дължи на промяната е произходът на младите латиноамериканци - по-малко вероятно за тях е да бъдат имигранти. Само 12% от  латиноамериканците  постмилениъли са родени извън САЩ в сравнение с 24% от същата група за предишното поколение. Предишни изследвания показват, че второто поколение латиноамериканци обикновено напредват повече в образованието си от родителите си. Домакинства и доходи В това отношение те наподобяват предишното поколение - 65% от постмилениълите на възраст от 6 до 17 години живеят с двама женени родители, около 31% живеят само с един родител. Средният доход на домакинствата, в които има деца от поколението Z, e по-висок от този на предишните поколения - средно 63 700 долара годишно.", "date": "2019.05.02", "title": "Поколението Z е най-образованото и най-шареното в историята на САЩ"}
{"url": "https://www.dnevnik.bg/bulgaria/2019/05/02/3427681_kratki_novini_specprokuraturata_razsledva_izmami_s/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Столичният инспекторат състави два акта на ученици Те са дванадесетокласници в немската гимназия и са заловени, докато рисуват кутия с цигари на стена до училището. Обяснили, че така са решили да отпразнуват завършването на 12 клас, съобщи БНТ. Наказанието е от 50 до 500 лева. В началото на седмицата българска ученичка беше заловена докато драска Колизеума в Рим. Наказанието за такова провинение там е присъда от половин до 3 години затвор и глоба до 20 000 евро. Започна реконструкцията на гара Подуяне На началото на ремонтите дейности присъстваше и министърът на транспорта Росен Желязков, който заяви, че очаква реконструкцията на гарата да я превърне в национално и културно-историческо наследство, съобщава пресцентърът на министерството. Той припомни, че тя е една от първите построени в София през 1930 г. и до този момент там не е правен основен ремонт. По думите му проектът има за цел да запази не само автентичния вид на гарата, но и да го подчертае. Срокът за изпълнение е 15 месеца. Той информира, че предстои да започнат ремонтни дейности в още няколко гари в страната, сред които са Искър, Карнобат, Нова Загора, както и изграждането на изцяло нови гари в Обеля и Костенец.", "date": "2019.05.02", "title": "Кратки новини: Спад на туристите през зимния сезон в Банско"}
{"url": "https://www.dnevnik.bg/sviat/2019/05/02/3427684_britanskata_policiia_arestuva_muj_zaradi_izchezvaneto/", "text": "Двадесет и две годишен мъж е бил арестуван в хода на разследването за изчезнал в Обединеното кралство българин, съобщава обществената медия Би Би Си, цитирана от БТА. Мъжът е бил задържан в понеделник по подозрения за убийство във връзка с изчезването на българина с инициали В.К. Пуснат е под гаранция до 23 май. Българинът на възраст 27 години е бил видял за последно в търговския център \"Лейксайд\" в Есекс на 8 февруари, това е и денят, в който за последно е говорил със семейството си,  продължава  материалът. Полицейски инспектор от Есекс Мартин Пасмур казва, че не е типично за българина, който живеел в Западен Търок, да не се свързва толкова дълго време със семейството си. Той допълва, че семейството на българина е изключително притеснено. Полицията продължава да се опитва да си изясни обстоятелствата и причините за изчезването на мъжа и призовава за всякаква информация по случая. Разследващите остават непредубедени, но разглеждат случая с изчезването като разследване на убийство, посочва Би Би Си.", "date": "2019.05.02", "title": "Британската полиция арестува мъж заради изчезването на българин"}
{"url": "https://www.dnevnik.bg/sviat/2019/05/02/3427685_parlamentut_na_florida_glasuva_zakon_pozvoliavasht_na/", "text": "Парламентът на американския щат Флорида гласува закон, позволяващ на преподавателите да носят оръжие в клас. Тази мярка е изключително полемична и ефикасността ѝ предстои да бъде доказана, отбелязва \"Франс прес\". Очаква се губернаторът на щата Рон Десантис да парафира закона. Целта му е да се избегне нова масова стрелба в училище като тази в гимназията в Паркленд,  в която през февруари 2018 г. бивш ученик застреля 17 души . Текстът беше одобрен миналата седмица в Сената на щатския парламент. Сега в долната камара той получи 65 гласа \"за\" срещу 47 гласа \"против\". Законът предвижда преподавателите да носят оръжие на доброволна основа, след като са преминали курс на обучение, продължаващ 144 часа. Противници на мярката казват, че решението на насилието чрез огнестрелни оръжия не са повечето оръжия. Те твърдят, че учителите, носещи оръжие, могат да бъдат взети погрешка от полицията за опасни индивиди. След стрелбата в Паркленд Доналд Тръмп  предложи да бъдат въоръжени преподавателите  в САЩ, но отказа да обмисли забрана на автоматичните оръжия. Такова оръжие беше използвано в Паркленд. /БТА", "date": "2019.05.02", "title": "Парламентът на Флорида гласува закон, позволяващ на преподавателите да носят оръжие в клас"}
{"url": "https://www.dnevnik.bg/sviat/2019/05/02/3427688_ubitite_v_srajeniiata_krai_tripoli_sa_nai-malko_376/", "text": "Най-малко 376 души са били убити при боевете край либийската столица Триполи миналия месец, съобщи Световната здравна организация (СЗО), цитирана от ДПА. Броят на ранените за същия период е 1822-ма души. СЗО призова за незабавно спиране на огъня в Либия. На 4 април военният командир Халифа Хафтар  нареди на силите си да започнат настъпление  за превземане на Триполи, където е базирано признатото от международната общност правителство на националното съгласие, оглавявано от неговия съперник Файез Сарадж. Около 42 хил. души са избягали от района от началото на боевете. /БТА", "date": "2019.05.02", "title": "Убитите в сраженията край Триполи са най-малко 376 души, 1822-ма са ранени"}
{"url": "https://www.dnevnik.bg/sport/2019/05/02/3427729_klop_da_zagubim_s_03_sled_edna_greshka_e_tejko_za_nas/", "text": "Мениджърът на \"Ливърпул\" Юрген Клоп съжали за  тежката загуба с 0:3 от \"Барселона\" в първия полуфинален мач в Шампионската лига . Германецът постави висока оценка на отбора си за представянето му на \"Камп ноу\". По думите му това е било едно от най-силните гостувания на червените в Шампионската лига. \"Играхме много добре, но загубихме с 0:3. Това не се случва често, но може да се случи, особено срещу съперник като \"Барселона\", заяви Клоп. \"Показахме футбола, който искахме да покажем. Играхме така, както трябваше. Направихме това, което трябваше. Да, при първия гол не се защитихме добре. Но да загубим с 0:3 след една грешка е тежко за нас\", продължи той. Клоп остана доволен от спокойствието, с което отборът му е играл и с което са били пренебрегнати \"провокациите\" на съперника. По думите му \"Ливърпул\" не е в позицията да говори много за реванша, но обеща, че отборът ще направи всичко по силите си. \"Обичам да гледам тези момчета. Те играят с такава страст и сърце.\"", "date": "2019.05.02", "title": "Клоп: Да загубим с 0:3 след една грешка е тежко за нас"}
{"url": "https://www.dnevnik.bg/bulgaria/2019/05/01/3425518_zaradi_podgotovkata_za_voenniia_parad_sa_vuzmojni/", "text": "По случай подготовката на въздушния парад за Деня на храбростта - 6 май, са възможни закъснения на полетите на летище София на 2, 3 и 4 май, съобщава Министерството на отбраната.  Между 10:00 ч. и 11:00 ч. и между 14:50 ч. и 15:40 ч. ще се проведат полети на ниска височина на вертолети и самолети от Българските военновъздушни сили (ВВС) за подготовката за провеждане на въздушния парад. Възможни се закъснения в изпълнение на полетите на летище София в рамките на един час в указаните периоди. За осигуряване на безопасността на полетите тренировките и парадът ще се изпълняват в активирани временно отделени зони, се допълва в съобщението. На 1 май е планирано прелитане над площад \"Княз Александър I\" от 09.30 ч. до 10.20 ч. за изпълнение на съвместни тренировъчни полети, на 2 май прелитането ще е от 09.50 ч. до 11.00 ч. и от 14.50 ч. до 15.40 ч., а на 3 май - полети ще се осъществят от 10.00 ч. до 11.00 ч., за участие в генералната репетиция за парада, с резервен времеви прозорец от 14:50 до 15:40 ч. За резервен ден за провеждане на съвместни тренировъчни полети с прелитане над площад \"Княз Александър I\" е определен 4 май във времеви прозорци от 09:50 часа до 11:00 часа и от 14:50 часа до 15:40 часа. В Деня на храбростта вертолети и самолети на българските ВВС ще прелетят над площад \"Княз Александър I\" в София от 10.00 ч. до 11.00 ч.", "date": "2019.05.02", "title": "Заради подготовката за военния парад са възможни закъснения на летище София"}
{"url": "https://www.dnevnik.bg/sviat/2019/05/02/3427693_dvama_sa_ubiti_na_protestite_vuv_venecuela_maduro/", "text": "Жена на 27 години е починала в болница в Каракас, след като е била простреляна в главата по време на протест срещу президента Николас Мадуро, предаде \"Франс прес\", цитирана от БТА. Агенцията се позовава на неправителствената организация Венецуелски център за наблюдение на социалните конфликти. \"Осъждаме убийството на младата Хурубит Раусео, ранена с куршум по време на демонстрация\", се казва в съобщение в \"Туитър\" на организацията. Същевременно в \"Туитър\" признатият от над 50 държави за президент Хуан Гуайдо написа, че е убит и 24-годишен младеж, който е участвал в протестите на 30 април, предаде ТАСС. \"Диктатурата уби 24-годишен човек, който изразяваше желанието си за свободен живот\", подчерта Гуайдо в \"Туитър\". Пред демонстранти, събрали се в Каракас, Гуайдо призова за обща стачка и каза, че протестите във Венецуела ще продължат. Един ден, две демонстрации Напрежението във Венецуела нарасна, след като във вторник Гуайдо обяви, че  с помощта на военни е бил освободен Леополдо Лопес  - бивш кмет на Каракас и опозиционен лидер, задържан под домашен арест по време на масовите демонстрации от 2017 г. След тази акция, при която Лопес се скри от чавистките власти в посолството на Чили (и по-късно на Испания), Гуайдо призова армията да излезе на улицата и да свали президента Николас Мадуро. Той обаче не успя да събере сериозна подкрепа от военните. В резултат екипът на Мадуро обяви, че срещу страната се извършва \"опит за преврат\", който ще бъде наказан, и призова поддръжниците да се съберат пред двореца \"Мирафлорес\". Както във вторник, така и на следващия ден - 1 май, денят на труда - имаше демонстрации и контрадемонстрации на привърженици и на двете страни, които са в конфликт, откакто Гуайдо се обяви за президент в края на януари. Заради сблъсъците България,  която \"подкрепя\" Гуайдо  като временен президент, призова незабавно да се състоят избори в страната. Отговорът на Гуайдо и Мадуро в момента е различен. Първият поиска от държавните служители днес да започне стачка, която да \"смаже\" чависткия режим като част от прокламираната от седмици операция \"Свобода\". Все още не е ясно колко от държавните служители ще откликнат - при лятното часово време разликата между България и Венецуела е седем часа и там денят още не е започнал. Според Гуайдо демонстрациите трябва да продължат (и ако трябва, жителите да останат на улицата), докато Мадуро подаде оставка. В първоначалния план на операция \"Свобода\" се говореше за първите почивни дни на май, но не е известно дали Гуайдо се надява протестът да продължи дотогава без прекъсване. Датите 4 и 5 май (събота и неделя) бяха обявени снощи като дни за начало на \"голям план за промяна в Боливарската революция\". \"План, с който да променя всичко\" С тези думи бе цитиран Мадуро  на сайта на Единната социалистическа партия на Венецуела , според който държавният глава призовава за всенароден диалог на 4 и 5 май, за да кажат жителите \"какво трябва да се промени\" в страната. \"Искам да приема план, с който да променя всичко, да подобря всичко, да поправя грешките в средата на битката.\" По-рано Мадуро отхвърли твърденията на държавния секретар на Съединените щати Майк Помпео, че е поискал да напусне страната, но Русия му е забранила. В условията на информационно затъмнение от последните дни международни кореспонденти дават разнопосочни сигнали какво точно става в страната - САЩ заявиха и че ключови фигури във властта като министъра на отбраната Владимир Падрино вече са се обърнали срещу Мадуро и подкрепят оттеглянето му. Тази информация също бе опровергана. Междувременно Вашингтон обяви, че не изключа варианта за военна намеса, ако ситуацията продължи да се влошава. Такива съобщения обаче  са били отправяни повече от веднъж  в последните месеци. Европейският съюз призова и двете страни да се въздържат от действия, с които биха повишили напрежението.", "date": "2019.05.02", "title": "Двама са убити на протестите във Венецуела, Мадуро обяви \"голям план за промени\""}
{"url": "https://www.dnevnik.bg/bulgaria/2019/05/02/3427737_kushtite_za_gosti_-_kak_evrofondovete_razvrashtavat/", "text": "Усвояването на еврофондове на килограм без оглед на ефективността е превърнато в национална политика от поне 10 години и това не е тайна за никого. Имаше период, когато премиерът лягаше и ставаше с числа с колко процента по-добра е България в този спорт от Чехия, Румъния и другите от региона. Само където нивата на растеж на икономиката показват, че няма връзка между едното и другото. Защото безплатните пари винаги са най-малко ефективни, а често и с отрицателна добавена стойност. Съответно когато цел на държавата не е да привлича частни инвестиции, както беше до 2007 г., а да се договаря с Брюксел за повече субсидии и помощи, това намалява жизнеспособността на икономиката. Едното не може да замести другото.", "date": "2019.05.02", "title": "Къщите за гости - как еврофондовете развращават"}
{"url": "https://www.dnevnik.bg/sviat/2019/05/02/3427766_bivsh_agent_na_cru_prizna_che_e_shpioniral_v_polza_na/", "text": "Бивш агент на Централното разузнавателно управление (ЦРУ) на САЩ може да прекара остатъка от живота си зад решетките, след като се призна за виновен в шпионаж в полза на Китай. Това съобщи американското министерство на правосъдието, цитирано от световните агенции. Съденият в щата Вирджиния 54-годишен Джери Чун Шин Лий се е признал за виновен в \"сговор с цел да събира и предава секретни данни на правителството на КНР (Китайската народна република)\" - \"информация, засягаща националната сигурност\", се казва в комюникето. Натурализираният американец, бивш военен, е работил за ЦРУ от 1994 до 2007 г., а след това се е преместил в Хонконг. Три години след това той е бил потърсен от китайски агенти, които са му предложили пари и \"доживотни грижи срещу сътрудничество\". Според заповедта за арест на Лий, обнародвана след залавянето му през януари 2018 г., агенти на Федералното бюро за разследване (ФБР) на САЩ са открили през 2012 г. в негов багаж бележници с имена, контактни и други данни за служители и информатори на ЦРУ, например адреси на нелегални скривалища. Той обаче е бил арестуван едва шест години по-късно и американските власти не посочват причина за забавянето. Според следствието Лий получавал големи суми за събираната информация, а пред властите в САЩ лъжел за доходите и пътуванията си, твърдейки, че не е предавал събраните данни на Китай, отбелязва ТАСС. Делото се гледа тайно, но според \"Вашингтон пост\" американската разузнавателна общност е на мнение, че Лий е разкрил всички източници на ЦРУ в Китай, \"някои от които са били убити\". Случаят може би е свързан с шумния провал на мрежата на ЦРУ в Китай преди осем години, отбелязва \"Франс прес\". През 2017 г. в. \"Ню Йорк таймс\" съобщи, че от 2010 до 2012 г. китайците са убили \"най-малко десетина\" информатори на ЦРУ в страната и са хвърлили в затвора най-малко още шестима. ТАСС очаква присъдата срещу Джери Чун Шин Лий да бъде произнесена този месец, а \"Франс прес\" - през август. Заплашва го доживотен затвор, но съдиите може да вземат под внимание, че е признал вината си. /БТА", "date": "2019.05.02", "title": "Бивш агент на ЦРУ призна, че е шпионирал в полза на Китай"}
{"url": "https://www.dnevnik.bg/sport/2019/05/02/3427765_fifa_e_sklonna_da_obsujda_vremenni_smeni_pri_kontuzii/", "text": "ФИФА е готова да обсъжда евентуалното въвеждане на временни смени по време на мачове, ако футболист получи удар в главата. Това заяви директорът на медицинската комисия Мишел д'Хох, цитиран от \"Таймс\". Преди ден  организацията \"Хедуей\" призова да се вземат мерки . Идеята дойде след шока за футболиста на \"Тотнъм\" Ян Вертонген от  първия мач с \"Аякс\" (0:1)  от полуфиналите в Шампионската лига. В 35-ата минута защитникът се сблъска със съотборника си Тоби Алдервейрелд и получи тежък удар в лицето. Последва лекарска намеса и след няколко минути съдията Антонио Матеу Лаос говори с докторите на \"Тотнъм\", преди да позволи на Вертонген да се върне в игра. Секунди по-късно обаче защитникът беше сменен принудително. Д'Хох заяви, че въвеждането на подобно правило е възможно и си струва да бъде обсъдено. \"Но ако извадите футболист за десет минути и след това се завърне, без да е загрял по подходящ начин, е възможно да се получат мускулни травми. С това също може да се получи проблем\", посочи специалистът. От \"Хедуей\" предлагат на двубоите да има независими лекари, които да могат да правят точна преценка дали даден футболист може да се върне в игра след удар в главата. Според Д'Хох това е трудно изпълнимо. \"Съветът на ФИФА и УЕФА е ясен. Във всеки случай и преди всеки турнир казваме на докторите (на отборите), че те трябва да следват протоколите. Лекарите трябва да са отговорни за собствените им футболисти. Те ги познават и са в по-добра позиция да преценят дали са замаяни или в опасност.\"", "date": "2019.05.02", "title": "ФИФА е склонна да обсъжда временни смени при контузии на главата"}
{"url": "https://www.dnevnik.bg/kultura/2019/05/02/3427769_izlojba_predstavia_bulgarskite_azbuki/", "text": "Изложба, посветена на българските азбуки, може да бъде разгледана пред Народния театър \"Иван Вазов\" от днес до 13 май. Организатор е Институтът за български език на Българската академия на науките (БАН), съобщава БНР. Ще бъдат представени 20 изображения на глаголически букви и техните съответствия в старобългарската кирилица и в съвременната българска азбука. Чрез буквите са оформени думите \"български\", \"дух\" и \"вечност\", носещи посланието, че българският дух е вечен. В долната част на всяко изображение са разположени глаголическите букви, които имат съответствие с българската азбука. Експозицията включва и четири табла, изобразяващи думите \"ние\", \"светлина\", \"добро\" и \"възход\", като в буквите, които ги съставят, са вградени елементи от старобългарски ръкописи. Експозицията \"Българските азбуки\" се организира в годината, в която Българската академия на науките чества своята 150-годишнина. Тя се посвещава на 11 май - Деня на светите братя Кирил и Методий.", "date": "2019.05.02", "title": "Изложба представя българските азбуки"}
{"url": "https://www.dnevnik.bg/photos/2019/05/02/3427786_snimka_na_denia_princesa_sharlut_na_chetiri_godini/", "text": "Дъщерята на принц Уилям и съпругата му Катрин днес навършва 4 години. Снимките, разпространени в страницата на британското кралско семейство в социалната мрежа \"Фейсбук\", са направени от Катрин.", "date": "2019.05.02", "title": "Снимка на деня: Принцеса Шарлът на четири години"}
{"url": "https://www.dnevnik.bg/sport/2019/05/02/3427772_trenyorut_na_grigor_dimitrov_e_kandidat_za_post_v/", "text": "Треньорът на Григор Димитров - Даниел Валверду, е кандидат за пост в ръководството на мъжкия тенис. Той и още 14 души са свързвани с освободено място в борда на директорите на Асоциацията на професионалните тенисисти (АТП). Преди ден Джъстин Гимелстоб обяви, че се оттегля от поста заради делото за побой, водено срещу него. Бившият американски тенисист беше един от тримата членове в борда, представляващи играчите. Другите двама са Дейвид Еджис и Алекс Инглот, като ролята им е да защитават интересите на състезателите при взимането на решенията. Според \"Тенис лайф\" кандидатите за мястото на Гимелстоб са 15. Съветът на играчите, чийто председател е Новак Джокович, ще сведе броя им до пет, а на 14 май в Рим те ще бъдат изслушани и ще се реши кой да влезе в борда на АТП. За фаворити се определят бившите представители на топ 10 Брад Гилбърт и Тим Майот. Всичките 15 кандидати са от Северна и Южна Америка. 33-годишният Валверду, който е бил треньор на Анди Мъри и Томаш Бердих, влезе в Съвета на играчите като представител на треньорите преди близо година. Венецуелецът е бил професионален тенисист от 2004 до 2010 г. Той е завършил специалност \"Международен маркетинг и финанси\" в университета в Маями през 2009 г. В последните седмици в мъжкия тенис се усети напрежение. Роджър Федерер и Рафаел Надал  изразиха недоволство към Джокович , че никой не се е посъветвал с тях за  решението договорът на президента на АТП Крис Кермоуд да не бъде продължен .", "date": "2019.05.02", "title": "Треньорът на Григор Димитров е кандидат за пост в ръководството на мъжкия тенис"}
{"url": "https://www.dnevnik.bg/sviat/2019/05/02/3427789_nesposobni_da_privlekat_vnimanie_hora_razprostraniavat/", "text": "Александра Архипова: Всички смятат, че фалшивите новини са съвременна болест. Но това явление не е ново. Още в Древния Рим хората си разправяли, че в канализацията живеят някакви осмокраки чудовища, които нападат хора. В Ню Йорк пък говорели за гигантски крокодили - човекоядци, които живеят в подземията на метрото. Всичко това са градски легенди. Но когато попаднат в социалните мрежи или в медиите, те стават фалшиви новини. Фалшивите новини са толкова древни, колкото и човешкото общество. Всичките истории, че фалшивите новини се създават и разпространяват от някакви политически технолози, са неверни. Вярно, че може да бъде създадена програма, която да създава и публикува фалшиви новини на някой сайт. Но те няма да се разпространяват. За да стане фалшивата новина популярна, хората трябва да смятат, че е важно да я споделят. - Разпространението на фалшивите новини зависи от три фактора. Съществува изследване за разпространението на новините в \"Туитър\". Резултатите показват, че фалшивите новини се разпространяват със 70 на сто по-бързо от истинските новини. Учените смятат, че това е следствие от еволюцията на важността на новата информация. Тя може да предпази хората от опасности. Например в племето пристига човек и казва, че зад хълма е видял гладен лъв. Ако информацията е вярна, той спасява цялото племе. Ако е фалшива, загубата не е чак толкова голяма. Най-много да го набият за лъжа. Но дори хората да не вярват изцяло на съобщението, те го разпространяват. Второ: В хода на експериментите е доказано, че фалшиви новини разпространяват не всички, а само хората с претенции за уникалност. Това са хората, които искат да се отличават и да привлекат внимание, но не могат. Те нямат нито хубава работа, нито карат скъпи автомобили. Образованието и възрастта тук не са толкова важни. И накрая, фалшивите новини трябва да предизвикват емоции. В Станфорд проведоха експеримент с разпространената легенда за плъхове в консервните кутии. Колкото повече отвратителни подробности съдържала новината (за мириса на плъховете, за остатъците от опашките им), толкова по-охотно я разпространявали пробантите. И това е още един еволюционен механизъм - ние искаме да споделяме страхотии. Най-популярна е темата \"Властта ни убива\". Тя излиза на повърхността винаги, когато стават катастрофи. Още през 1831 година, по времето на холерната епидемия в руската империя, се носели слухове, че или поляците, или лекарите отравяли населението с арсен. Носели се слухове, че властите отравяли излишните хора, защото те били много. Тези параноични слухове довели до серия от бунтове с погроми в болниците и убийства на лекари. Такива истории има и по съветско време. Те се появяват при всяка ситуация на социално напрежение и силно недоверие към структурите на властта. Това е четвъртата причина за силното разпространение на фалшивите новини. Те трябва да съответстват на очакванията за заплахи и опасности в обществото. - Всичко започна с това, че едно момиче падна от покрива и нейните родители не вярваха, че това е самоубийство. Те се опитаха да открият истинската причина. Първо започнаха да търсят реален убиец, а после решиха, че момичето е убито от интернет. Обединиха се с други родители, преживели подобни трагедии, и тръгнаха по разни инстанции с идеята за \"групите на смъртта\". След това се натъкнаха на Галина Мурсалиева, която пише за интернет през последните десет години. Заедно с нея родителите създадоха текст, изпълнен с митологиии, измислиха и образ на администратора, който убива деца по план. Избухна паника, защото опасността от интернет е реална заплаха за много групи от хора. Родителите вече не разбират така добре децата си. Учителите се страхуват от интернет, защото той не им позволява да контролират децата. Консервативните политици се боят от интернет, защото той им пречи да контролират населението на Русия. Това се оказва свързващото звено за разпространението на паника. Ние доказахме, че в действителност няма никакви администратори, които убиват по план. Докато ние провеждахме изследването, много ученици узнаха от статията на Мурсалиева за \"Синия кит\". Те писаха на внедрения в групата изследовател като администратори и му предлагаха да играят. После се изясни, че това са все ученици. Видно беше по профилите им. Освен това се появиха и мошеници, които изнудваха децата за пари със заплахата, че ще ги доведат до самоубийство. Администраторът на групата \"Море от китове\" беше арестуван, а журналистката го обвини в довеждане до самоубийство на 130 ученици. При ареста му го обвиниха за 14 случая, а го осъдиха на основание на кореспонденцията му с две живи момичета по показанията на техните родители. Процесът се води при закрити врата, но ние знаем, че прокуратурата не е доказала 130 убийства.", "date": "2019.05.02", "title": "Неспособни да привлекат внимание хора разпространяват фалшивите новини"}
{"url": "https://www.dnevnik.bg/sviat/2019/05/02/3427811_evropa_e_uvelichila_pochti_trikratno_vnosa_na_vtechnen/", "text": "Еврокомисарят по енергетиката Мигел Ариас Канете отчете днес близо трикратно повишение на вноса на втечнен газ от САЩ от началото на годината. На съвместна пресконференция с американския министър на енергетиката Рик Пери еврокомисарят уточни, че от началото на тази година 13 на сто от европейския внос на втечнен газ е бил от САЩ в сравнение с 5 на сто миналата година. ЕС е най-големият пазар за внос на газ, а делът на втечнения газ се увеличава, заяви Канете. САЩ са най-големият световен производител на това гориво. В ЕС работят три терминала за втечнен газ и още три се очаква да бъдат открити тази година, посочи еврокомисарят. Той отбеляза, че няма ограничения за американския внос на втечнен газ, както и че ЕС очаква делът на втечнения газ да остане около една четвърт от общото потребление на горивото в общността. Разнообразяването на доставките е въпрос на сигурност, допълни Канете. Пери заяви, че за да бъде свободна и независима, Европа се нуждае от енергийна сигурност. Попитан защо ЕС би предпочел да внася газ на по-високи цени от САЩ вместо евтино гориво от Русия, американският министър даде пример с несигурността на преноса през Украйна. САЩ са допълнителен енергиен източник, който ще допринесе за устойчивостта на партньорите от НАТО, поясни министърът. По неговите думи занапред две трети от световния внос на втечнен газ ще бъде от САЩ. Той призова за открит разговор в ЕС по въпроса за свързването на националните газопреносни системи. Пери порица Иран и Куба за отношението им към собствените им граждани и обвързаността им с тероризма. Той изрази очакването нито една европейска държава да не подкрепя Техеран. Пери настоя европейските страни да призоват за отказ от тероризма държавите, които желаят да останат в международната общност. /БТА", "date": "2019.05.02", "title": "Европа е увеличила почти трикратно вноса на втечнен газ от САЩ от началото на годината"}
{"url": "https://www.dnevnik.bg/kultura/2019/05/02/3427767_kak_shte_bude_otbeliazana_500-godishninata_ot_smurtta/", "text": "На днешната дата преди 500 години Леонардо да Винчи умира на възраст 67 години. Той остава в историята като един от най-големите художници, въпреки че оцелелите до наши дни платна от него са по-малко от 20. При все това две от най-известните картини в света са \"Мона Лиза\" и \"Тайната вечеря\". А геният на Леонардо да Винчи се проявява в много области, между които и архитектурата, математиката, геологията, картографията и инженерството, пише Си Ен Ен. През 2017 г. смятаната за изгубена картина \"Спасителят на света\"  беше продадена на търг за 450 млн. долара . Учените все още спорят дали автор на платното е действително Да Винчи, но едно е сигурно - оттогава \"Спасителят на света\" не спира да привлича вниманието на медиите.  А днес къде се намира картината не е известно. Леонардо да Винчи се ражда на 15 април 1452 г. в селце близо до Тоскана, намиращо се в околностите на градчето Винчи. Майка му, Катерина, произхожда от селско семейство, а баща му, Сер Пиеро да Винчи, е нотариус от една от най-важните фамилии в града. Въпреки че Леонардо е негов незаконен син, Сер Пиеро го взема да живее в имението му и се грижи за неговото образование. На 14-годишна възраст Леонардо да Винчи започва да учи живопис и скулптура при известния флорентински художник Андреа дел Верокио. По време на неговото 10-годишно обучение е обвинен в содомия и е застрашен от смъртна присъда, но за негов късмет обвиненията са оттеглени. Да Винчи не се жени до края на живота си. Той има няколко ученици и помощници, за които се говори, че може би са били негови любовници. Един от тях е Джан Джакомо Капроти, който също става художник. Смята се, че именно той е наследил картините на Леонардо след смъртта му, между които и \"Мона Лиза\", която сега е собственост на Лувъра. Френският музей притежава 5 платна на италианския майстор. Това е и най-голямата колекция на произведения на Да Винчи в света. За да отбележи 500-годишнината от смъртта на ренесансовия гений, Лувърът подготвя мащабна изложба, която ще бъде открита през октомври. В нея ще бъдат събрани възможно най-голям брой платна на Да Винчи, част от които никога не са били излагани заедно. Организаторите очакват такъв интерес, че желаещите да посетят събитието ще трябва да имат резервация. Билетите ще бъдат пуснати в продажба през юни. Музеят на Леонардо в града Винчи на свой ред представя изложба с най-ранните известни скици и рисунки на художника, на част от които са изобразени околностите на града. В Милано честванията са съсредоточени най-вече около Замъка на Сфорците, където посетителите ще могат да видят реставрираните стенописи на Да Винчи. А във Венеция до месец юли ще бъде изложена най-известната рисунка на художника \"Витрувиански човек\" - нещо, което се случва изключително рядко, защото с оглед на нейното опазване тя рядко се показва пред публика. В Лондон на изложба в Бъкингамския дворец, която ще бъде открита на 24 май, ще бъдат показани над 200 оригинални рисунки и скици на Да Винчи. Те са съвсем малка част от бележниците на художника, които включват 7200 страници с бележки и скици по теми като анатомия, астрономия и физика. Според организаторите това е най-голямата изложба на Да Винчи в последните 65 години. Леонардо да Винчи прекарва последните години от живота си във Франция, където работи в двора на Франсоа I като художник и скулптор. Умира в града Амбоаз, а гробът му е загубен, след като църквата \"Свети Флорентин\" е частично разрушена по време на Френската революция, а в началото на 19 век е съборена. По повод на годишнината от смъртта на Да Винчи в страницата на Си Ен Ен в интернет   всеки желаещ може да провери с какво се е занимавал италианският художник, когато е бил на неговата възраст. ", "date": "2019.05.02", "title": "Как ще бъде отбелязана 500-годишнината от смъртта на Леонардо да Винчи"}
{"url": "https://www.dnevnik.bg/analizi/2019/05/02/3427825_kakvo_vsushtnost_iskat_evropeicite/", "text": "След по-малко от месец европейците ще изберат следващия Европейски парламент. Ако четете големите вестници и слушате политическите лидери, ще останете с убеждението, че европейските избиратели са радикално поляризирани и изправени пред съдбовен избор. Често може да се чуе, че изборите този месец ще бъдат същински референдум. Крайната десница очаква това да бъде референдум по въпроса за миграцията (или по-точно за провала на Брюксел да се справи с нея), докато прогресивните проевропейци виждат в тези избори референдум за самото оцеляване на Европейския съюз. Крайнодесните стратези се надяват тези избори да приличат на победата на Доналд Тръмп от 2016 г., докато прогресивните проевропейци се надяват изборите да бъдат като втория тур от президентските избори във Франция през 2017 г., когато Еманюел Макрон победи Марин льо Пен. Ала и двата лагера са съгласни в едно. Изправени сме пред племенна война между популисти националисти и ревностни проевропейци. Само че нищо от това не изглежда вярно. Едно дълбинно социологическо проучване за изборите, проведено сред 50 000 души в 14-те най-многобройните държави от Европейския съюз, извършено от агенция  от името на Европейския съвет за външна политика, установи, че съществува истинска пропаст между изгражданите от медиите представи за нагласите в Европа в навечерието на изборите и реалността. Това не означава непременно, че положението е по-обнадеждаващо, а само, че е различно. Представата за дълбоко поляризирани избиратели е вярна само за Полша, където преминаването на границата, разделяща популисткото националистическо правителство и опозицията, е също толкова вероятно, колкото смяната на лагерите във време на война. За останалите страни проблемът не е, че избирателите не могат да бъдат убедени да променят мнението си, проблемът е, че те не могат да вземат решение. Наблюдавайки кампанията за изборите, си припомних стиховете от една смешна книжка от детството си: \"Лорд Роналд не каза нищо, изскочи от стаята, метна се върху коня си и препусна лудо във всички посоки.\" Голямо мнозинство от европейците искат промяна, но това желание може да намери различни изрази. В Холандия например през март на местните избори избирателите дадоха подкрепата си на една антиимигрантска, дясна партия. Същият месец словаците избраха за президент жена либерал, след като дълги години страната беше смятана за крепост на популистите. И двата избора бяха срещу статуквото, но докато в Холандия за статукво се приемат традиционните партии, в Словакия за такова се приемат популистите. Важното днес не е, че традиционните политически партии се придвижват към крайностите, а че избирателите се движат във всички посоки – от ляво надясно или от антисистемни към традиционни партии. Постоянното пресичане на идеологически граници през 2019 г. е новата европейска версия на миграционната криза. Ала в случая с миграцията на избирателите процентът на тези, които се връщат обратно, изглежда значително по-висок. Повече от половината от избирателите, твърдящи, че обмислят възможността да гласуват за радикални партии, казват също, че е възможно да променят мнението си. Тези избори се характеризират с пълна несигурност. Според нашето проучване половината от избирателите обмислят да си останат по домовете. Поне 15% не са взели дори това решение. А сред решилите да гласуват 70% се колебаят за кого да гласуват. Следователно 97 милиона избиратели продължават да се колебаят. Ала има и нещо, което обединява избирателите от цяла Европа. През 1688 г. швейцарският лекар Йоханес Хофер въвежда термина \"носталгия\", с който описва една нова болест. Симптомите ѝ са меланхолия, предизвикана от копнежа по завръщане в родната земя. Страдащите от тази болест често се оплакват, че чуват гласове и виждат привидения. Днес Европа е заплашена от епидемия на носталгия. Европейските избиратели са ядосани, объркани и носталгични. Мнозина вярват, че светът вчера е бил по-добро място от днес, но не са уверени кога точно е било това славно вчера. Опасяват се, че децата им ще живеят по-зле от тях самите, но не знаят как да предотвратят това. Парадоксът на Европа се състои в това, че европейците са единодушни в мнението си, че светът вчера е бил по-добър, но са разделени по въпроса кога е бил този златен период. Антиимигрантските партии мечтаят за връщане към времето на етнически хомогенните държави – сякаш те някога са съществували – докато много от левите са носталгични към прогресивността, превърнала се в определяща черта на европейската интеграция. Европейските избиратели са разкъсвани между желанието си за промяна и носталгията си към миналото. Европа не е разделена между тези, които вярват в Брюксел, и онези, които вярват в своите национални държави. Най-голяма група сред европейците са тези, които са скептични едновременно към Европейския съюз, и към националната държава. Ала те до голяма степен са обединени от страха, че вчерашният ден е бил по-добър от днешния, както и че днешният ден ще бъде по-добър от утрешния. Не е ясно дали изборите за Европейски парламент ще изострят болестта, ще задълбочат обърнатото назад страдание или ще бъдат началото на възстановяване, обърнато към бъдещето. Сигурно е само едно: границата между традиционните проевропейски партии и радикалните евроскептични партии е най-слабо охраняваната днес граница в Европа. Следващите седмици ще са от голямо значение, за да решат избирателите от коя страна на тази граница мнозинството ще намери подслон.", "date": "2019.05.02", "title": "Какво всъщност искат европейците"}
{"url": "https://www.dnevnik.bg/analizi/2019/05/02/3427817_posednala_mi_mnogostradalna_iordanka_vurhu_ne-peika_za/", "text": "Ако има нещо, в което политиците са майстори, това е извращаването на понятията и изопачаването на фактите. За тях фалшива новина е всяка новина, която разкрива детайли от тяхното некадърно или корумпирано управление. И единственият начин да се защитят е като нападнат медиите, които са разкрили, че царят е по-гол от всякога. Тази тактика обикновено работи. Особено ако медиите, които не са закачени на тяхната хранилка, се броят на пръстите на едната ръка, а останалите дружно повтарят фантасмагориите на оклепаните поръчители на музиката. Точно това се опита да направи кметът Йорданка Фандъкова, когато \"Сега\" публикува Кметицата беше безкрайно възмутена, че вестникът не е успял да намери грижливо забутания в девета глуха договор с \"Джи Пи Груп\", и удобно пропусна факта, че седмици наред \"Сега\" чака тази информация да бъде предоставена от подопечния й пресцентър, който очевидно не е създаден да информира, а да игнорира. Фандъкова е още по-потресена от – забележете – подзаглавието, в което се казва, че една пейка струва 10 000 лв., а тя била \"само\" 848 лв. И прилага снимки, на които пейката, която според нея не е пейка, е описана като ... пейка. Всъщност в статията пише и за двата вида пейки – монолитни и обикновени, и цените са коректно посочени – съответно 10 000 и 848 лв. Така че не е ясно какво точно опровергава кметицата. Интересното е, че нито за табелата за 464 лв. Или за фрапантната разлика в цените на едни и същи артикули при двете фирми, избрани да окомплектоват централните части на столицата. Как така една и съща класическа дълга пейка при \"Джи Пи Груп\" струва 4111 лв., а при \"ПСТ Груп\" – 1769 лв. (да, пейките са много, разнообразни и все скъпи)? Или защо 1 кв. м паве на едните излиза 156 лв., а при другите – 562 лв.? А една велостоянка се разпростира в диапазона от 674 до 1291 лв.? И защо общината намира фрапантните разлики за нормални и ги е приела без възражения? След избухването на скандала Фандъкова просто се задоволи да \"уточни\", че цената включвала и доставка и монтаж. Вероятно едните артикули се доставят от Марс, другите – от Горубляне. А парите били безвъзмездно предоставени от еврофондове, демек не са от нашите, а от европейските джобове. Нищо че в случая европейските пари са и наши пари. И ако бъдат намерени нередности и се наложи да се връщат пари, няма да ги платят Фандъкова и ко, а пак ние. До този момент не е имало случай, в който управляващите дори да са се опитали да възстановят някакви неправомерно похарчени пари от фирмите, които са се облагодетелствали, или от чиновниците, които са допуснали това. Последното доказателство е скандалът с къщите за гости, за които бе публична тайна, че се ползват като лични имения, но за които т.нар. отговорни институции едва сега се размърдаха. Просто защото идват избори. Точно поради същата причина и Фандъкова започна да се възмущава по всякакви общински безобразия, които 4 (даже 8 г.) години безгрижно подминаваше. По традиция управляващите започват масово първи копки в годината преди изборите, за да могат да режат ударно ленти по време на кампанията. При това го правят без особена мисъл за гражданите, трафика, въздуха или качеството. За лош \"късмет\" на Фандъкова ремонтите в центъра на София се случват пред очите на всички граждани и И кметицата трябваше да мине в кръгова отбрана, сполучливо обобщена с израза \"Хубаво е, но не е готово\". Засега не е ясно какво точно му е хубавото и кога то ще бъде готово, защото дори да се стигне до някакво рязане на ленти преди изборите наесен, със сигурност плочките ще продължат да се пренареждат, прясно ремонтираните улици – да се наводняват, а грозните градски мебели – да се подменят. Защото просто така се работи в София. Всъщност реконструкцията на \"Граф Игнатиев\" с основание ще се превърне в емблема на управлението на Фандъкова – ремонт без начало и без край, многократно преправяне, забавяне, оскъпяване... И накрая нещо грозно, неефективно и дори опасно (дотук ранените са около десетина). Контролът изобщо липсва, а след възмущението настъпва мълчание. И всичко това се случва за наша сметка. Каква е тя, засега не може да се каже, защото \"прозрачната\" Столична община отказва да даде отчет. И за да не бъде отново неприятно изненадана Фандъкова,  Колко струва изработката, доставката, монтажът и демонтажът на стената-водопад на площад \"Славейков\", която се задържа само няколко дни, преди да бъде заличена заради възмущението на софиянци? И за чия сметка е целият експеримент? Колко е глобена фирмата, ремонтираща \"Граф Игнатиев\", досега за забавянето на ремонта? (Интересен детайл е, че гражданин заведе и спечели дело в съда, с което кметът Фандъкова бе задължена да докаже глобата за надзорника на ремонта, с която толкова често се хвалеше преди няколко месеца. В момента общината обжалва това решение.)  Колко струва неколкократната подмяна на ограничителите по \"Граф Игнатиев\" и кой плаща сметката?  Какво смята лично тя за цените на градските мебели в централната част - дали намира за нормално да се плаща 10 000 лв. за пейка, пък било тя и монолитна, и 1000 лв. за кошче?  Защо не са обявени отделни обществени поръчки за тези артикули, за да се постигне по-изгодна цена? За евентуалното обезщетение на фалиралите собственици на обекти по улицата няма да питаме, защото сумата ще я разберем от съда и ще я платим дружно. Но който се наводнява при всеки дъжд, или на пространството около НДК, където плочките бяха подменяни няколко пъти, но продължават да плават свободно, за улица \"Иван Вазов\", която вече година прилича на Алепо... Или за това какво прави общината за чистотата на въздуха в София, освен да я мери на най-чистите места... И още, и още, и още... Оттам ще са следващите \"фалшиви\" новини, от които Йорданка Фандъкова ще е безкрайно изненадана и възмутена. И ако и тази информация е налична някъде по сайта на общината, примерно в рубриката \"Рога и копита\", пресцентърът й да бъде така любезен поне да ни го съобщи своевременно. Софиянци имат право да знаят!", "date": "2019.05.02", "title": "Поседнала ми многострадална Йорданка върху не-пейка за 10 000 лв."}
{"url": "https://www.dnevnik.bg/sviat/2019/05/02/3427915_britanskiiat_vunshen_ministur_shte_obiavi_ruskata_rt/", "text": "Британският външен министър Джереми Хънт ще обяви в реч за Деня на свободния печат по-късно днес, че свързваната с Кремъл телевизия RT е \"оръжие за дезинформация\", предаде \"Гардиън\". Според вестника речта му в Етиопия ще е нова фаза в нападките на британските власти срещу стандартите на руската телевизия. Известна допреди няколко години като Russia Today, но все повече обърнала се към международната политика, е разследвана от британския медиен регулатор \"Офком\". Изтекла част от речта, която цитира \"Гардиън\", гласи още: \"След като руската държава извърши химическа атака в британския град Солсбъри миналата година, Кремъл създаде над 40 отделни наратива, за да обясни инцидента... Оръжията му за дезинформация опитаха да ги излъчат към света. Най-добрата защита срещу онези, които умишлено разпространяват лъжи, са независимите, ползващи се с доверие новинарски издания.\" Друго обвинение се очаква да е към руската държава - за това, че \"манипулира медиите, разпространявайки фалшиви новини\". \"Канали като RT - по-известен като Russia Today - искат зрителите им да вярват, че истината е относителна и фактите винаги ще пасват на наратива на Кремъл.\" Спорът на британския регулатор с RT се разгоря, когато телевизията бе обвинена в нарушаване на журналистическите стандарти заради няколко предавания. По-късно последва огледална мярка от руския регулатор Роскомнадзор срещу британската обществения медия Би Би Си. Самата Великобритания подобри мястото си в индекса за свобода на медиите на \"Репортери без граници\", макар че остава в долните позиции сред европейските страни, пише \"Гардиън\" и цитира причините в доклада - \"твърд\" подход срещу медиите, \"често в името на националната сигурност\".", "date": "2019.05.02", "title": "Британският външен министър ще обяви руската RT за \"оръжие за дезинформация\""}
{"url": "https://www.dnevnik.bg/evropa/2019/05/02/3427922_evrosujuzut_shte_predloji_bezplatno_putuvane_na_oshte/", "text": "Европейската комисия съобщи, че от днес започва да приема заявления за 20 хил. карти за пътуване DiscoverEU (\"Опознай ЕС\"). Всички 18-годишни младежи в ЕС могат да кандидатстват до 16 май за възможността да опознаят Европа от 1 август тази година до 31 януари 2020 година, обяснява комисията в съобщение до медиите. Младежите ще могат да получат безплатно пътуване, за да научат повече за европейското културно многообразие и общите ценности, съобщи пресслужбата на ЕК. Очакват се заявления от младежи, родени между 2 юли 2000 г. (включително) и 1 юли 2001 г. (включително), готови да пътуват между 1 август 2019 г. и 31 януари 2020 г. за най-много 30 дни. Заинтересованите ще трябва да кандидатстват през Европейския младежки портал. Заявленията ще бъдат разгледани от комисия, която ще избере победителите. Кандидатите ще бъдат уведомени за резултатите от подбора следващия месец. Одобрените ще могат да пътуват самостоятелно или в група до петима души. По правило пътуванията са с влак, но участниците ще могат да използват друг вид превоз (автобус, ферибот и по изключение самолет). ЕК постави началото на инициативата през юни миналата година с първоначален бюджет 12 млн. евро. За тази година бюджетът е 16 млн. евро. Досега около 30 хил. младежи получиха възможност да пътуват из ЕС, за да опознаят богатото културно наследство на континента, да се срещнат с други хора, да се докоснат до чуждите култури и да усетят духа, който обединява Европа. ЕК планира за тези цели да бъдат отделени 700 млн. евро до 2027 година. Ако Европейският парламент и Съветът на ЕС се съгласят, още 1.5 млн. младежи ще могат да пътуват по програмата, се отбелязва в съобщението.", "date": "2019.05.02", "title": "Евросъюзът ще предложи безплатно пътуване на още 20 хил. младежи"}
{"url": "https://www.dnevnik.bg/bulgaria/2019/05/02/3427914_plovdivskata_prokuratura_poiska_zadurjane_pod_straja/", "text": "Районната прокуратура в Пловдив внесе искане за задържане под стража на трима от обвиняемите за хулигански действия в пловдивския град Куклен, съобщи \"Нова телевизия\". В неделя вечер  7 души бяха задържани  след нападение над патрулка в Куклен, а във вторник на петима от тях  беше повдигнато обвинение в хулиганство и нанасяне на лека телесна повреда на полицай , за което е предвидено наказание до 5 години затвор. Мярката за задържане под стража е поискана спрямо Р.К. (22 г.), обвинен за хулиганство, причиняване на лека телесна повреда на полицейски служител при изпълнение на служебните задължения и за унищожаване на чужди движими вещи. Спрямо В.К. (25 г.), обвинен в хулиганство и унищожаване на чужди движими вещи – предно обзорно стъкло на патрулен автомобил на ОД на МВР - Пловдив. И спрямо И. А., (21 г.), обвинен за причиняване на лека телесна повреда на втори полицейски служител при изпълнение на служебните му задължения. На другите двама обвиняеми - 34-годишната З.К. и 16-годишния К.К., са наложени съответно мярка за неотклонение \"Подписка\" и мярка за неотклонение \"Под надзора на родител\". ", "date": "2019.05.02", "title": "Прокуратурата поиска задържане под стража на трима от задържаните в Куклен"}
{"url": "https://www.dnevnik.bg/citat_na_deniia/2019/05/02/3427948_citat_na_denia_aksioma_tam_kudeto_luksoznite/", "text": "Това написа във \"Фейсбук\" Методи Лалов, съдия в Софийския районен съд и негов бивш председател. Поводът е информацията на в. \"Сега\", че Столичната община плаща с европейски пари (което според логиката на управляващите позволява разточителството) по 10 000 лв. за пейка и 1000 лв. за кошче за боклук. Уникалните нови придобивки за софиянци вече са поставени на площад \"Славейков\". В същото време кметът Йорданка Фандъкова се възмути, че информацията видя бял свят.", "date": "2019.05.02", "title": "Цитат на деня: Където луксозните апартаменти са евтини, а терасите - недекларирани, обществените пейки са скъпи"}
{"url": "https://www.dnevnik.bg/sviat/2019/05/02/3427860_tailandskiiat_kral_se_ojeni_za_telohranitel_i_ia/", "text": "Тайландският крал Маха Ваджиралонгкорн обяви, че се е оженил за генерал Сутхида Ваджиралонгкорн, която бе заместник-ръководител на личната му охрана, предаде  в. \"Банкок пост\" , като се позова на съобщения от двореца. Така няколко дни преди тържествата, отбелязващи коронацията му, да започнат в събота, Сутхида е обявена за кралица. Според кралския двор монархът е \"решил да повиши генерал Сутхида Ваджиралонгкорн На Аюдхя\", превръщайки я в кралица и утвърждавайки \"статута ѝ като част от кралското семейство\". Маха Ваджиралонгкорн, на 66 години, стана крал, след като баща му почина през 2016 г. след седемдесетгодишно управление. Зад гърба си има три развода, баща е на седем деца. Досега връзката му със Сутхида не бе признавана публично, но неофициално продължава от години. Две години след като стана заместник-началник на охраната му, тя получи генералско звание през 2016 г.", "date": "2019.05.02", "title": "Тайландският крал се ожени за телохранител и я направи кралица"}
{"url": "https://www.dnevnik.bg/photos/2019/05/02/3427979_snimka_na_denia_cik_pokaza_bjuletinata_za_evroizborite/", "text": "На редовен брифинг на Централната избирателна комисия (ЦИК) днес беше показан образец на бюлетината за изборите за членове на Европейския парламент на 26 май 2019 г. В нея има и квадратче \"не подкрепям никого\" и са вписани общо 27 политически партии, коалиции и независими кандидати. В бюлетината вляво в квадратчета от 1 до 27 са партиите, а вдясно в кръгчета от 101 до 117 се отбелязват преференциите за даден кандидат", "date": "2019.05.02", "title": "Снимка на деня: ЦИК показа бюлетината за евроизборите"}
{"url": "https://www.dnevnik.bg/sviat/2019/05/02/3427975_indiiski_shtat_evakuira_8000_hil_dushi_zaradi/", "text": "Властите на индийския източен щат Одиша съобщиха, че са евакуирали близо 800 хил. души заради наближаващия циклон \"Фани\", предадоха осведомителните агенции, цитирайки местни представители и в. \"Хиндустан таймс\". Евакуацията бе задължителна за населението на крайбрежните зони. В момента хората се настаняват в училищни сгради и в специални центрове, готови да приемат около един милион души. Одиша с 46-милионното си население се очаква да бъде засегнат най-силно от приближаващата буря, посочва \"Франс прес\". Местните власти са подготвили над 100 хил. пакета с изсушени плодове, които да раздават на пострадалите. Синоптиците прогнозират, че циклонът \"Фани\" ще стигне до бреговете на индийския щат утре следобед местно време, носейки поройни дъждове и ветрове със скорост до 50 метра в секунда. Властите предупредиха за опасност от наводнения, отбелязва ТАСС.", "date": "2019.05.02", "title": "Индийски щат евакуира 800 хил. души заради наближаващ циклон"}
{"url": "https://www.dnevnik.bg/razvlechenie/2019/05/02/3427992_obiasnenieto_v_ljubov_na_tarantino_kum_holivud_hvana/", "text": "Новият филм на Куентин Тарантино  \"Имало едно време в Холивуд\"  влезе в последния момент в състезателната програма на кинофестивала в Кан, който ще се проведе от 14 до 25 май, съобщи \"Ройтерс\". Лентата с участието на Леонардо ди Каприо и Брад Пит се очакваше да бъде един от основните акценти в програмата на фестивала, но когато през април излезе основната програма, филмът още не беше завършен. \"Куентин Тарантино е работил по монтажа на филма денонощно в последните 4 месеца - той е истинско, лоялно и точно дете на Кан\", каза артистичният директор на фестивала Тиери Фремо. По негови думи лентата е \"любовно обяснение към Холивуд на неговото детство, рокендрол турнетата от 1969 г. и ода към киното\". \"Имало едно време в Холивуд\" се появява 25 години след като Тарантино грабна \"Златната палма\" на фестивала за \"Криминале\". През 2009 г. неговият филм, посветен на Втората световна война, \"Гадни копилета\" беше показан за пръв път именно на Кан. 72-ото издание на фестивала ще бъде открито с  новата лента на Джим Джармуш \"Мъртвите не умират\".  Сред 19-те филма, които ще се състезават в официалната програма, са новите филми на Педро Алмодовар, Ксавие Долан, братята Дарден, Терънс Малик, Кен Лоуч, Корнелиу Порумбой, Марко Берлоко. Тази година председател на журито ще бъде режисьорът на \"Бърдмен\" и \"Завръщането\" Алехандро Гонсалес Иняриту. ", "date": "2019.05.02", "title": "Обяснението в любов към Холивуд на Тарантино хвана последния влак за Кан"}
{"url": "https://www.dnevnik.bg/sport/2019/05/02/3428040_biletite_za_finala_za_kupata_na_bulgariia_shte_struvat/", "text": "Билетите за финала за Купата на България ще струват до 30 лева. Пропуските за мача между пловдивските \"Ботев\" и \"Локомотив\" ще бъдат пуснати в продажба в петък сутринта в мрежата на Eventim. Финалът е на 15 май от 19.00 часа на Националния стадион \"Васил Левски\". Билетите за секторите зад вратите ще са по 10 лева, а за централните трибуни ще са по 30 лева. Привържениците на \"Ботев\" ще са в секторите А и Б, а тези на \"Локомотив\" - във В и Г. За децата от школите на двата клуба ще бъдат отпуснати безплатни места в сектор \"Лъвчетата\", като те ще трябва да бъдат с придружители. Допълнително ще бъдат обявени мерките за сигурност около големия мач.", "date": "2019.05.02", "title": "Билетите за финала за Купата на България ще струват до 30 лева"}
{"url": "https://www.dnevnik.bg/sviat/2019/05/02/3428030_v_rusiia_zapochva_prehod_kum_suverenen_internet_tazi/", "text": "Руският президент Владимир Путин подписа закон, позволяващ прехода към \"суверенен Рунет\" (руския сегмент на интернет). Това  показва  документ на официалния сайт за правна информация на руските власти, предаде деловото издание РБК. Подписът на Путин бе последната стъпка след гласуване миналия месец в двете камари на руския парламент. Очакваното му решение да го одобри означава, че в Русия трябва да действат разпоредби за \"суверенен интернет\" от тази есен. Идеята на закона, който според критиците ще въведе силен контрол на интернет в страната, официално е да защити Рунет от външна заплаха и банкови услуги и други важни потребителски функции, както и жизненоважни за сигурността, ще могат да функционират и при \"изключване\" отвън. Всички оператори и доставчици ще трябва да инсталират устройства, позволяващи на комуникационния регулатор Роскомнадзор да контролира трафика. С подписа на Путин бизнесът вече е длъжен да въведе тези устройства, но няма да отговаря за ограничение на достъпа, когато законът изисква това. В Русия също така ще започне работа по създаването на собствена система за имена на домейните (DNS). Това е база данни за компютри, услуги и други ресурси, с чиято помощ имената на хостовете се преобразуват в IP адреси. Какво още предвижда документът и откога влизат в сила различни елементи на \"суверенния Рунет\"  можете да прочетете тук .", "date": "2019.05.02", "title": "В Русия започва преход към \"суверенен интернет\" тази есен"}
{"url": "https://www.dnevnik.bg/sport/2019/05/02/3428053_antuni_djoshua_problemut_s_dopinga_v_boksa_e_izvun/", "text": "Световният шампион по бокс за професионалисти в тежка категория Антъни Джошуа смята, че проблемът с допинга в спорта \"е извън контрол\". Британецът се изказа критично за организации като Световната боксова асоциация (WBA), защото смята, че те не правят достатъчно, за да се справят с него. Изказването му дойде в контекста на смяната на съперника за първия му мач в САЩ. Джошуа трябваше да срещне Джарел Милър, но американецът  се провали на допинг тест . За съперник на шампиона беше определен Анди Руис-младши, като мачът ще е на 1 юни в \"Медисън скуеър гардън\" в Ню Йорк. \"Това са топ състезатели. Като погледнете надолу в списъка към всички, които са минали през това - как са стигнали до върха? Няма контрол и не се взимат сериозни мерки от тези, които са отговорни\", каза Джошуа. Според него проблемът е като с расизма във футбола. \"Случва се, но не се приема сериозно. (Тайсън)  Фюри също имаше своите проблеми . Сега той се бие отново и това е минало. Може би трябва да стане нещо голямо? Смърт? Не знам, но нещо сериозно\", продължи той. Последният съперник на Джошуа -  Александър Поветкин, даде положителна проба през 2016 г . Руснакът получи доживотна забрана, която впоследствие беше променена до едногодишно наказание. Според Джошуа подобни решения не вършат работа в бокса. По думите му при шестмесечно наказание никой боксьор не би се спрял да прибегне до хормона на растежа например. \"Последният ми мач с Поветкин беше преди девет месеца. Ако след него бях наказан за половин година, сега отново щях да мога да се бия през юни\", каза Джошуа.", "date": "2019.05.02", "title": "Антъни Джошуа: Проблемът с допинга в бокса е извън контрол"}
{"url": "https://www.dnevnik.bg/sviat/2019/05/02/3427984_edinstvenoto_obshto_mejdu_rusiia_i_ukraina_dnes_e/", "text": "Победителят на президентските избори в Украйна Володимир Зеленски даде да се разбере, че е възможно да се търси компромис в отношенията с Русия, при условие че \"бъде върнат\" на Киев контролът върху границата му, предаде ТАСС, цитирана от БТА. \"След всяко \"довиждане\" задължително идва \"добър ден\". Дълго мислих за \"многото общо\" между Украйна и Русия. Реалността е, че от \"общото\" ни е останало само едно - държавната граница. 2295 километра и 400 метра \"общо\", написа днес Зеленски на  профила си във \"Фейсбук\" . Той призова Русия да върне на Украйна контрола \"върху всеки милиметър\" от границата и подчерта, че само тогава двете страни ще могат да продължат да търсят \"общото\". Зеленски каза също, че забраната за износ на петролни продукти, опростяването на процедурата за издаване на руски паспорти на жителите на част от Луганска и Донецка област, задържането на украински моряци след инцидента в Керченския проток \"нито на йота\" не улесняват уреждането на спорните въпроси между двете страни, съобщи РИА \"Новости\". Той отбеляза, че такива отношения със сигурност няма как да бъдат наречени братски. Само преди дни Зеленски, от когото досегашният държавен глава Петро Порошенко загуби съкрушително изборите, каза, че  страдащите от авторитарен режим руснаци  могат да получат украинско гражданство. Това бе отговор на обявената от руския президент Владимир Путин мярка -  опростена процедура за всички украинци , желаещи руско гражданство. Последното съобщение бе отговор на критики, след като руските власти съобщиха за такава процедура само за жители на Донецк и Луганск.", "date": "2019.05.02", "title": "От общото между Русия и Украйна остана само границата, обяви Зеленски"}
{"url": "https://www.dnevnik.bg/bulgaria/2019/05/02/3428087_prokuraturata_dans_i_mvr_razsledvat_minju_staikov_za/", "text": "Ново разследване срещу бизнесмена Миню Стайков започна днес, след кат агенти на ДАНС и прокурори влязоха в негов офис в Карнобат. Акцията е в още четири града - София, Бургас, Сливен и Пловдив, съобщи БНТ. От прокуратурата по-рано съобщиха, че съвместно с ДАНС и МВР разследват злоупотреби с пари от европейски фондове. Рано тази сутрин агенти на ДАНС и прокурори влизат на няколко адреса в Карнобат и района. Основният е офис в центъра на града - той е на Миню Стайков и е известен с това, че в него се изкупуват земеделски земи. \"Те не купуват само земя. Ако са купували, то е може би за масивите, които правят. Мисля, че основната им дейност е, те са арендатори. Сключват договори, раздават ренти\", каза пред БНТ Таня Савова, адвокат на дружество за изкупуване на земи и арендаторство. За четири часа са събрани няколко чувала с документи. Разследването е за измами с пари от европейските фондове и се води по две посоки. Първата е по програмата за Развитие на селските райони. Според източници на БНТ там се е злоупотребявало с пари по една от мерките, свързана с инвестиции в земеделски стопанства. Предположенията са, че са усвоявани пари за едно оборудване, а е купувано друго. Запознати с разследването твърдят пред БНТ, че има данни една и съща земеделска техника да е отчитана като купена два пъти. Втората линия на разследване е по националната програма за подпомагане на лозаровинарския сектор. Подозренията са, че са отчитани дейности като популяризиране на продукцията в трети страни, които реално не са извършвани. Проверяват се инвестициите в техника за обработка на лозята, тъй като има съмнения, че и там едно и също оборудване е отчитано по два пъти. Голяма част от лозовите масиви на бизнесмена се намират между село Венец и Сливен. От областната служба \"Земеделие\" в града бяха иззети няколко кашона с документи. Миню Стайков  беше задържан миналата есен  по друго разследване - за данъчни престъпления и нелегално производство на цигари. Тогава бяха открити доказателства за фиктивно ползване на над 7 милиона евро субсидии по програмата \"Млад фермер\". Разследващите намериха документи, че 9 младежи, чийто родители работят във фирми на Стайков, са се регистрирали като земеделски производители.", "date": "2019.05.02", "title": "Прокуратурата, ДАНС и МВР разследват Миню Стайков за злоупотреба с евросредства"}
{"url": "https://www.dnevnik.bg/sport/2019/05/02/3428090_motorut_na_uspehite_na_barselona_i_ispaniia_shavi/", "text": "Бившият полузащитник на \"Барселона\" и испанския национален отбор Шави Ернандес ще прекрати кариерата си в края на сезона. Футболистът обяви, че ще се насочи към треньорската професия. Шави е рекордьор със 767 мача за каталунците и 133 двубоя за \"фурия роха\". Той беше определян като основна движеща сила за големите успехи на \"Барселона\" и Испания, като с националния отбор стана световен шампион през 2010 г. и европейски през 2008 и 2012 г. \"Беше привилегия да играя футбол до 39-годишна възраст и сега бих искал да довърша сезона по най-добрия начин, като спечеля Купата на емира и като се класираме за следващата фаза за азиатската Шампионска лига\", заяви в обръщение Шави, който играе за катарския \"Ал Сад\" от 2015 г. Полузащитникът произлиза от прочутата школа на \"Барселона\" - \"Ла Масия\". Първият му мач за мъжкия отбор е през 1998 г. В кариерата си е печелил осем шампионски титли и четири пъти е триумфирал в Шампионската лига.", "date": "2019.05.02", "title": "Моторът на успехите на \"Барселона\" и Испания Шави Ернандес прекратява кариерата си"}
{"url": "https://www.dnevnik.bg/biznes/2019/05/02/3427829_pchelari_podgotviat_protest_zaradi_otravianiiata_s/", "text": "Потърпевшите стопани от различни области на страната подготвят протест заради масовите отравянията с пестициди и настояват да получат обезщетение от държавата, съобщава \"Нова телевизия\". Първата акция е планирана за 4 май в Плевен. Сигнали за отравяния на пчели и тежки загуби на пчеларите постъпват в държавните институции от областите Враца, Плевен, Добрич, Варна. Нормативната база забранява земеделските култури да бъдат обработвани с препарати за растителна защита в периода на цъфтеж, обясняват стопаните.  Първите сигнали за отровени пчели  бяха подадени още в средата на месеца. \"Не съм получавал никаква информация от арендаторите, че ще бъде пръскано. Предупреждение трябва да се извърши 72 часа преди това\", заявява Юмер Халил, пчелар от бургаското село Малина, пред телевизията. Негови колеги настояват видеоклипове от пръскането, които Юмер е заснел, да се приемат като абсолютно доказателство за нарушение – при констатиране на такова да бъдат спрени субсидиите, да бъдат наложени санкции и да се конфискуват машините, с които е пръскано. Семейството на Мария и Ивайло Дочеви от врачанското село Струпец е загубило 173 пчелни семейства, съобщава Би Ти Ви. Стопанството е платило 800 лв. за изследване на мъртвите пчели и така е доказано, че причината е отравяне с глифозат. Фермерите са подали сигнал в Областната дирекция по безопасност на храните и настояват за обезщетение от държавата. Стопанството работи от пет години и е получило одобрение по мярка \"Млад фермер\", като е очаквало 70-80 хил. лв. субсидия, но сега няма да може да получат финансовата подкрепа.", "date": "2019.05.02", "title": "Пчелари подготвят протест заради отравянията с пестициди"}
{"url": "https://www.dnevnik.bg/bulgaria/2019/05/02/3428081_giginskiiat_manastir_se_poiavi_v_spisuk_na_turg_s/", "text": "Гигинският манастир \"Св.св. Козма и Дамян Асийски\" се появи в списък за търг с тайно наддаване. Причината е кредит от 395 хил. лева, който е бил изтеглен за съфинансиране на ремонт на манастира с европейски пари. Сумата е потърсена от синдиците на Корпоративна търговска банка (КТБ), съобщи Би Ти Ви. Пред медиата игуменът на манастира отец Никанор обясни, че съвкупната сума на ремонта е била 790 хил. За дофинансиране на евросредствата са били необходими 395 хил. лева, които са били изтеглени като кредит от КТБ.  По думите на игумена парите отиват в манастира, който ги дава на фирмата, която трябвало да извърши ремонта. \"Фирмата, след като получи парите напълно от манастира, просто затвори врати, банката КТБ фалира, отпуснатият кредит странно защо не е бил обезпечен\", каза пред Би Ти Ви Никанор. През януари 2016 г. Брезнишкият районен съд изпраща заповед за изпълнение, но от манастира нищо не може да бъде конфискувано. Пред Би Ти Ви министърът на земеделието и храните Румен Порожанов обясни как е възможно проектът да бъде изпълнен, а средствата от кредита да изчезнат. Той каза, че проектите за храмове на вероизповеданията и манастирите се финансират на 100%. По негови думи по правилата за използване на евросредства първо трябва да се приключи проектът, след което той се разплаща от разплащателна агенция. По информация на Би Ти Ви до момента не се е появил кандидат, който да изкупи кредита на манастира. През 2011 г. Гигинският манастир  получи от правителството 210 хил. лева  и стана известно, че измежду дарителите на манастира са тогавашният мажоритарен собственик на КТБ Цветан Василев, Бойко Борисов и Сергей Станишев. А по повод на критики за отпускането на големи средства за Гигинския манастир Борисов каза, че за \"Началника\" (Бог - бел.ред.) не трябва да се свидят пари.  През 2013 г. в манастира като ктитор беше изографисан образа на  Цветан Василев , а скоро след това  беше заличен  по желание на самия Василев. Той редовно е правел дарения, като сумите са варирари от 8 хил. до 100 хил. лева. През 2010 г. той е направил 8 дарения, чиято обща стойност е 372 хил. лева. А през 2009 г. е дарил еднократно 100 хил. лева. През април 2015 г. отец Никанор  благодари на Бойко Борисов за ремонтирания двулентов път до манастира . А през май в присъствието на премиера  беше открит реставрираният манастир .", "date": "2019.05.02", "title": "Гигинският манастир се появи в списък на търг с тайно наддаване поради кредит"}
{"url": "https://www.dnevnik.bg/photos/2019/05/02/3427980_fotogaleriia_svetovnite_snimki_na_denia_-_2_mai_2019_g/", "text": "Новопостъпили монаси се забавляват на влакче в увеселителен парк в Южна Корея.", "date": "2019.05.02", "title": "Фотогалерия: Световните снимки на деня - 2 май 2019 г."}
