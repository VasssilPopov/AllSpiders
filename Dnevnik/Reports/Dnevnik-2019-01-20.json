{"url": "https://www.dnevnik.bg/sport/2019/01/20/3377633_barselona_stigna_do_skromna_pobeda_v_mach_s/", "text": "С голове на Усман Дембеле, Луис Суарес и Лионел Меси \"Барселона\" стигна до 14-ата си победа за сезона в Ла Лига. Каталунците се наложиха с 3:1 срещу \"Леганес\" на \"Камп ноу\", но имаха неочаквани трудности. Плановете на треньора Ернесто Валверде бяха Меси да почива, но развоят на мача наложи промяна. Домакините имаха превъзходство през целия мач, но въпреки това не успяха да спечелят спокойно. В първите минути на втората част Мартин Брайтуайт изненадващо изравни и се наложи \"Барселона\" да търси бърз отговор. Валверде пък се видя принуден да пусне Меси и Иван Ракитич в игра. \"Барселона\" запазва преднината си от пет точки пред \"Атлеико\" и десет пред \"Реал\" (Мадрид) През първата част \"Барселона\" беше по-дейният отбор, като \"Леганес\" стигна само до един удар, който беше неточен. След няколко опита домакините поведоха в 32-ата минута. Най-напред Дембеле изведе Суарес, който стреля встрани. Секунди след това Жорди Алба подаде пред вратата, а Дембеле стреля в долния ляв ъгъл и вкара. Резултатът се запази до 57-ата минута, когато Брайтуайт засече подаване на Насири от дясно и изравни. Датският футболист, който дойде под наем в \"Леганес\" преди десетина дни, вече има голове срещу \"Реал\" (Мадрид) и \"Барселона\". Валверде изчака само седем минути и пусна Меси и Ракитич в игра. \"Барселона\" си върна водачеството в 71-ата минута. Тогава Меси отправи много опасен удар, но вратарят Куеяр спаси. Суарес дотича и отблизо вкара. Гостите поискаха нарушение срещу вратаря, но попадението беше зачетено. В добавеното време Алба пусна в наказателното поле и Меси отбеляза за 3:1.", "date": "2019.01.20", "title": "\"Барселона\" стигна до скромна победа в мач с неочаквани трудности"}
{"url": "https://www.dnevnik.bg/sport/2019/01/20/3377509_vduhnoveniiat_cicipas_svali_federer_ot_trona_v/", "text": "Гъркът Стефанос Циципас детронира шесткратния шампион Роджър Федерер в осминафиналите на Australian Open. 20-годишният тенисист от Атина надигра 37-годишния швейцарец с 6:7 (11), 7:6 (3), 7:5, 7:6 (5) за 3.45 часа и се класира за първия си четвъртфинал в турнирите от Големия шлем. Двубоят противопостави най-успешния тенисист в историята срещу един от най-големите таланти в съвременния тенис. Двамата играха много атакуващо, направиха страхотни разигравания и сътвориха най-голямото зрелище от началото на турнира. Циципас проведе мача по впечатляващ начин, като показа страхотен характер и много зряла игра в решаващите моменти. Федерер имаше цели 12 възможности за пробив, но не успя да реализира нито една и допусна първа загуба в Аustralian Open от 2016 г. Носителят на 20 титли от Големия шлем се намираше в серия от 17 поредни победи в турнира. Той спечели трофея в Мелбърн през 2017 и 2018 г., а по пътя към осминафиналите тази година не загуби сет и допусна само един пробив в своите подавания. Федерер сервираше солидно и в днешната среща, като даде само три точки за пробив на съперника. Той обаче така и не намери начин да пречупи шампиона от младежките финали на АТП, който демонстрира забележителна устойчивост. Циципас успя да надиграе легендарния си опонент в неговата собствена игра - агресивен тенис, ранно взимане на топката, чести излизания към мрежата и търсене на всяка удобна възможност за атака. \"Не мога да опиша с думи как се чувствам. Толкова съм щастлив. От самото начало вярвах в себе си и в своите шансове да спечеля. Роджър е легендата на нашия спорт. Изпитвам огромно уважение към него. Гледам го, откакто бях на шест години. Само да изляза срещу него на корта беше сбъдната мечта, а да го победя... Нямам думи\", каза Циципас след мача. Мачът започна с маратонски гейм, който даде тон за зрелищната битка на \"Род Лейвър арена\". Федерер имаше две точки за пробив, но Циципас се спаси и измъкна откриващото си подаване. Оттук до края на първия сет нямаше повече възможности за пробив. Сервиращите печелеха сравнително комфортно своите подавания и закономерно се стигна до тайбрек, който предложи страхотна драма. Циципас направи ранен минипробив и поведе с 2:0, но Федерер бързо изравни за 2:2. След това резултатът се движеше точка за точка до 5:6, когато шесткратният шампион получи сетбол. Циципас се спаси и на свой ред получи шанс да спечели първия сет при 7:6. Федерер обаче се спаси с отличен сервис. Водачеството в резултата непрекъснато се сменяше, а младият грък имаше още два сетбола - при 9:8 и 11:10. Федерер обаче отново оцеля и при 13:12 сложи край на първата част при четвъртия си сетбол. Във втората част игровото предимство беше на страната на Маестрото. Във втори пореден сет той не даде нито един шанс за пробив на съперника, а в същото време имаше цели осем възможности в подаванията на Циципас. Гръцкият тенисист обаче показа впечатляващо хладнокръвие в тези момент и успя да се добере до тайбрейк. Той започна отлично за 15-ия в световната ранглиста, който стартира с минипробив, след което пласира два аса и поведе с 3:0. Федерер също отговори със серия от три поредни точки, но Циципас спечели следващите четири разигравания и изравни сетовете. В началото на третата част сервиращите нямаха сериозни проблеми до 3:3. В седмия гейм Федерер поведе с 40:15, но отново не успя да пробие подаването на Циципас. В ответния гейм гъркът на свой ред поведе с 40:15, за да стигне до първите си точки за пробив в мача. Федерер се спаси от трудната ситуация, но Циципас играеше все по-добре и по-добре и все по-често притискаше шампиона при негов сервис. При 5:6 носителят на 20 титли от Големия шлем трябваше да сервира за влизане в тайбрек, но се поддаде на напрежението. Той откри гейма с лесна точка от сервис, но Циципас изравни. Последваха три поредни непредизвикани грешки на 37-годишния швейцарец, които доведоха до първи пробив в подаванията му и край на третия сет. В четвъртата част нито един от двамата не успя да се добере до шанс за пробив, а само в един от геймовете се стигна до равенство. Така развръзката отново трябваше да дойде след тайбрек. Циципас започна отлично след ас и минипробив за 2:0. Федерер спечели четири от следващите пет точки и обърна резултата - 4:3. Резултатът се движеше точка за точка до 5:5, когато шампионът допусна непредизвикана грешка от форхенд и предостави мачбол на съперника. Циципас се възползва, като отново игра много смело, изстиска нов пропуск от ракетата на Маестрото и сложи точка на зрелищната битка. Циципас завърши мача с 20 аса и общо 62 печеливши удара. Федерер пласира 12 директни точки от сервис, но записа повече уинъри от игра - 49 срещу 42. Голямата разлика дойде от броя на непредизвиканите грешки - 36 за гърка срещу 55 за швейцареца. В спор за място в полуфиналите Циципас ще се изправи срещу Роберто Баутиста Агут, който отстрани миналогодишния финалист Марин Чилич. Испанецът спечели с 6:7 (6), 6:3, 6:2, 4:6, 6:4 след 3.58 часа игра. За него това е трета петсетова победа от четири мача в тазгодишния Australian Open. В първите два кръга той спечели маратонски битки с Анди Мъри и Джон Милман, след което постигна неочаквано убедителна победа в три сета срещу един от най-прогресиращите играчи в света - Карен Хачанов. Баутиста Агут се класира за първия си четвъртфинал в турнирите от Големия шлем, като сложи край на серия от девет поредни загуби на осминафинал. 30-годишният испанец ще играе за пръв път срещу 20-годишния Циципас. Победителят от двубоя им ще срещне в полуфиналите  носителя на 17 титли от Големия шлем Рафаел Надал  или американеца Франсис Тиафо, който  елиминира Григор Димитров навръх 21-ия си рожден ден .", "date": "2019.01.20", "title": "Вдъхновеният Циципас свали Федерер от трона в Австралия"}
{"url": "https://www.dnevnik.bg/analizi/2019/01/20/3377513_lichnite_danni_i_opasnostta_ot_cenzura_v_mediite/", "text": "На 16 януари 2019 г. водещата Комисия по вътрешна сигурност и обществен ред прие на второ четене измененията и допълненията в Закона за защита на личните данни. Промените целят регламентиране на защитата на личните данни в рамките на съдебната система, както и въвеждане на част от разпоредбите на Общия регламент за защита на данните, които нямат пряко действие. Текстовете на законопроекта бяха подобрени след обществения дебат през 2018 г., като много от критиките и бележките в дискусията бяха съобразени и взети предвид. На заседанието на парламентарната комисия в сряда се разгоря отново дебат по разпоредбата, която се отнася до баланса между свободата на изразяване за журналистически цели и правото на защита на личните данни. Въпросът бе поставен от \"Програма достъп до информация\" (ПДИ), която подложи на критика въвеждането на 10 критерия, въз основа на които ще се преценява дали журналистическото слово е законосъобразно, или пък нарушава защитата на личните данни. Според ПДИ по този начин \"излиза, че свободата на словото е изключение от принципа, който е защита на личните данни\". В  становището  на неправителствената организация се заключава: \"От систематичното тълкуване на разпоредбите се разбира, че надзорният орган ще има правомощието да проверява дали е налице \"законосъобразно обработване за журналистически цели\" за всеки конкретен случай, което означава, че ще се изисква документиране на спазването на посочените по списък критерии. Намерението да се трасира по този начин пътят за проверки в медиите се потвърждава от великодушното изключение по ал.4 и на двете разпоредби (на вносителя и на работната група), според което проверката не може да води до разкриване на тайната на източника на информация.\" Председателят на парламентарната комисия по вътрешна сигурност и обществен ред Цветан Цветанов покани членовете на работната група, работили по текстовете преди второ четене и присъстващи на заседанието, да изразят позиции по така изложените критики. След обмяна на мнения стана ясно, че надделява виждането за коригиране на текста вместо за цялостното му отпадане. Постигна се съгласие, че разписаните критерии не следва да се прилагат кумулативно, т.е. намерението не е да се възложи на всеки журналист да обоснове наличието на 10-те точки, преди да започне да пише статия. Текстът трябва да гласи, че \"балансът между свободата на изразяване и правото на защита на личните данни се преценява въз основа на следните критерии, доколкото са относими\". Изразът \"доколкото са относими\" обаче липсва в настоящия текст. Действително 10-те критерия, предложени в законопроекта, са изведени от практиката на Европейския съд по правата на човека, но е под въпрос дали подробното им записване в закона ще доведе до точен баланс. Това ще се види в практиката по прилагането на изменения ЗЗЛД. Предстои народните представители да спазят обещанието си да внесат коригирания текст при обсъждането на законопроекта в пленарната зала. Оставянето на редакцията във вида, в който е в момента, съдържа опасност от посегателство върху свободата на словото в критичните за властта публикации. \"Не можем да се освободим от безпокойството, че предлаганата уредба е равнозначна на въвеждане на цензура, в нарушение на чл.40 от конституцията\", завършва становището на ПДИ. \"И то при широкия дебат през последния четвърт век относно медийната свобода, довел до това, че Съветът за електронни медии е независим регулатор, който освен това няма правомощия по отношение на печатните и интернет медиите, и че спазването на основните човешки права при извършване на журналистическа дейност е предмет на саморегулация и на контрол единствено от съдилищата.\"", "date": "2019.01.20", "title": "Личните данни и опасността от цензура в медиите"}
{"url": "https://www.dnevnik.bg/sviat/2019/01/20/3377501_protestut_sreshtu_severna_makedoniia_v_atina_subra/", "text": "Протестиращи и полиция се спречкаха пред гръцкия парламент на поредния протест срещу договора между Атина и Скопие, с който северозападната съседка на Гърция приема името Северна Македония, предаде \"Катимерини\". Малко след 15:40 ч. \"Ройтерс\" съобщи, че на полицията се е наложило да използва сълзотворен газ срещу протестиращите. Поредната за изминалата година демонстрация срещу името Северна Македония се състои, преди договорът да се гласува в парламента. Според председателя на законодателния орган Никос Вуцис заседанието, на което депутатите трябва да вземат решение да подкрепят ли договора (вече гласуван в Македония), трябва да се състои другата седмица. В събитието се включи и бивш премиер - Андонис Самарас - който обяви протеста за справедлив. Организаторите първоначално очакваха дори по-голяма активност от миналия февруари, когато според тях в най-големия протест за името в Атина (месеци преди да бъде сключен Преспанският договор) са се включили милион и половина души. Според полицията обаче ставаше дума за не повече от 140 хиляди. По-късно оцениха потенциалния брой участници на 600 хил. души, предаде радио \"Скай\". За полицията броят на участниците е 10 пъти по-малък - 60 хил. души са се включили според данни от 16:30 ч. гръцко (и българско) време. Според \"Катимерини\" в организацията са се включили и местните власти в различни части на Гърция, като и църковни представители. Първоначално се очакваше между 1000 и 3000 автобуса да пристигнат в Атина от Северна Гърция и други части на страната. Едва 300 са дошли от север, а 60 - от Пелопонес към 14 ч., когато започна митингът, съобщава компанията - оператор на гръцката тол-система, предава вестникът. Тази статистика не включва автомобилите, които не са стигнали в Атина по магистралите. Полицията пък твърди, че влезлите в столицата автобуси са общо едва 326. Във видеообръщение те също така бяха поканили \"всички гърци\" да \"излязат пред парламента, за да унищожат предателския договор от Преспа\" и да извикат: \"Македония е гръцка!\" В \"Туитър\" обаче междувременно започна кампания \"Няма да отида на протеста, защото...\", в която гръцки граждани обясняват причините да не се включат. Някои от публикациите им в \"Туитър\" бяха споделени или харесани хиляди пъти, но националистите настояват, че пишещите са платени или фалшиви профили. В последните дни кампанията в социалните мрежи срещу смяната на името набираше сили в Гърция. В неин отговор кабинетът на премиера Алексис Ципрас обеща, че договорът за името на Македония ще се появи в неделните вестници, за да се запознаят гърците по-добре със съдържанието му. Когато и да е гласуването на договора, се очакват разгорещени дебати, тъй като опозицията (а и доскорошните съюзници на Ципрас - националистите \"Независими гърци\", го смятат за национално предателство). Дори Кирякос Мицотакис, лидерът на консервативната \"Нова демокрация\" (води по одобрение в проучванията), обаче казва, че дори да не харесва договора, ще се съобрази с него, ако мнозинство в парламента го приеме. Информацията в гръцките и македонските медии засега сочи, че Ципрас вероятно ще има мнозинство за договора, при това абсолютно - над половината от 300 депутати - макар да е възможно документът да мине в парламента с гласовете едва на половината от присъстващите. Премиерът каза, че иска мнозинство, което да дава пълна легитимност на споразумението, а такова според агенция МИА ще му дадат 145 депутати от управляващата \"Сириза\", няколко бивши от \"Независими гърци\" и няколко бивши и настоящи от центристката \"Реката\".", "date": "2019.01.20", "title": "Протестът срещу \"Северна Македония\" в Атина събра по-малко хора от очакваното"}
{"url": "https://www.dnevnik.bg/sport/2019/01/20/3377524_nova_pobeda_za_byo_i_12-o_miasto_za_anev_v_masoviia/", "text": "Норвежецът Йоханес Бьо продължи тоталната си доминация в Световната купа по биатлон с девета победа от 12 състезания, а Красимир Анев подобри най-доброто българско класиране от началото на сезона за втори път в рамките на 72 часа. След като в четвъртък  завърши 14-и в първото състезание в Руполдинг  - спринта на 10 километра, днес българинът се класира 12-и във втората индивидуална надпревара в германския зимен център - масовия старт на 15 километра. Състезанието предложи много вълнуваща битка за първото място, в която бяха замесен цели петима биатлонисти - Бьо, Юлиан Еберхард, Кентин Фийон Майе, Мартен Фуркад и Ветле Кристиансен. Те пресякоха финалната линия в рамките на едва десет секунди. Бьо премина без грешка през първите си три стрелби, но направи един пропуск в последната и завъртя една наказателна обиколка. Еберхард допусна две грешки на стрелбището, но показа страхотно ски бягане и до последно се бореше за победата. Фийон Майе, Фуркад и Кристиансен свалиха по 19 от 20-те мишени, за да допълнят зрелищната битка. Носителят на Големия кристален глобус за последните седем години беше в отлична позиция за победата, след като мина без грешка през първите три стрелби. Пропуск в последната обаче го прати в наказателната обиколка, което при настоящата му бегова форма го лиши от шансове за първото място. Бьо финишира за 36:43.8 минути, като изпревари само с шест десети от секундата Еберхард. Фийон Майе допълни почетната стълбичка с пасив от 2.8 секунди. Фуркад пристигна 8.6 секунди след победителя, а Кристиансес завърши с изоставане от 9.9 секунди. Анев свали всичките 20 мишени и финишира 12-и на 36.3 секунди от победителя. Това е най-добрият резултат за българския биатлон от една година насам. Предишният отново беше на Анев в Руполдинг - 11-ото място в индивидуалното на 20 километра. Българинът беше един от двамата състезатели, които не допуснаха грешка на стрелбището в днешния старт. Другият беше чехът Ондрей Моравец, който завърши 15-и на 47.4 секунди. Първите 16 в крайното класиране се вместиха в по-малко от минута. В състезанието участваха 30 биатлонисти, a Анев беше единственият представител на България. Йоханес Бьо продължи да увеличава преднината си в генералното класиране за Световната купа. Норвежецът събра 662 точки след третата си поредна победа и девета в 12 състезания през сезона. Руснакът Александър Логинов, който се класира 16-и днес, заема втората позиция с 476 точки. Фуркад е трети с 428 точки, следван от сънародника си Симон Дестьо с 400 и австриеца Симон Едер с 394. Анев е 31-и със 131 точки. В битката за малката световна купа в масовия старт води Бьо с максимален брой от 120 точки. Майе е втори със 102, следван от германеца Арнд Пайфер със 79, Еберхард и Фуркад с по 75 и Дестьо със 74. До края на сезона има още пет състезания в тази дисциплина.", "date": "2019.01.20", "title": "Нова победа за Бьо и 12-о място за Анев в масовия старт в Руполдинг"}
{"url": "https://www.dnevnik.bg/politika/2019/01/20/3377544_premierut_sravni_gripen_s_taksi_a_f-16_s_avtobus/", "text": "Все едно да ти трябва автобус, Данче, а да си купиш такси.\" Така премиерът Бойко Борисов коментира процедурата за избор на нов многоцелеви изтребител пред 2000 активисти на ГЕРБ в зала 3 на НДК, които бяха събрани за  н ационална предизборна среща . Борисов направи сравнението, обръщайки се към кмета на София Йорданка Фандъкова.  Той обясни, че е взето решение да купим най-доброто за нашата армия. \"Такава машина, която може да се сбие и да победи, а не само да кръжи за еър полисинг\", обясни Борисов и добави, че когато приключат преговорите, \"ще кажем за колко пари може да се вземе\". \"Ако не можем да си го позволим, ще вземем такси\", завърши Борисов.  В сряда парламентът  даде мандат на правителството  да започне преговори с правителството на САЩ за покупка на нови изтребители F-16 блок 70, произвеждани от \"Локхийд Мартин\". До финалната права в процедурата за избор на изтребител стигна и офертата на Швеция и \"Сааб\" за JAS-39 C/D Gripen. Шведското предложение получи най-висока оценка по критерия с най-голяма тежест в схемата на обобщената оценка – \"Оперативна ефективност\", от междуведомствената комисия. Офертата на на САЩ за самолет F-16V Block 70 получава най-висока оценка по критерий \"Срок на експлоатация\". От комисията препоръчаха да се продължат преговорите със САЩ, защото офертата на САЩ, макар и за доста по-голяма сума, предполага, че самолетите ще бъдат оборудвани с всичко необходимо за многоцелеви изтребител. Офертата за \"Грипен\" включва радар с много по-ниски възможности, а голяма част от въоръжението ще се наложи да бъде купувано отделно за да може да изпълнява самолета други мисии освен еър полисинг. Изборът на Ф-16 бе критикуван от президента Румен Радев, който нарече заключението на комисията \"триумф на лобизма\". \"Явно летището в Равнец дава своите изменения\", каза днес Борисов въпреки, че президентът Румен Радев не е служил на авиобазата в Равнец. \"Със скоростта на Ф-16 блок (70 - бел. авт.) към нова победа\", каза и кметът на Бургас Димитър Николов като пожелание за успех на ГЕРБ на европейските избори. ", "date": "2019.01.20", "title": "Премиерът сравни \"Грипен\" с такси, а Ф-16 - с автобус"}
{"url": "https://www.dnevnik.bg/sviat/2019/01/20/3377546_izrael_i_chad_shte_vuzstanoviat_diplomaticheskite_si/", "text": "Израел и Чад ще възстановят дипломатическите си отношения. Това става 47 години след като те бяха прекъснати от африканската страна с преобладаващо мюсюлманско население. Израелският премиер Бенямин Нетаняху и чадският президент Идрис Деби съобщиха новината след среща в Нджамена днес, съобщава БТА. Нетаняху е на посещение в Чад, след като Деби направи визита в Израел през ноември. \"И двете страни разглеждат възобновяването на отношенията като ключ към бъдещото сътрудничество в полза на всяка от тях\", се казва в изявление, разпространено от канцеларията на израелския премиер. Този ход е дипломатическо постижение на Нетаняху по-малко от три месеца преди предсрочните парламентарни избори в Израел. Преди да замине за Чад, израелският премиер коментира, че посещението му \"в една много голяма мюсюлманска страна, която има граници с Либия и Судан, бележи исторически пробив\". \"Тази визита е част от революцията, която ние водим в арабския и мюсюлманския свят и която обещах да изведа докрай\", подчерта той. Нетаняху обеща и други държави от региона да последват примера на Чад. Тази визита \"е много обезпокоителна и дори предизвиква гняв в Иран и сред палестинците, които се опитват да предотвратят (възстановяването на дипломатическите отношения между Израел и Чад). Те няма да успеят\", каза още Нетаняху преди посещението.", "date": "2019.01.20", "title": "Израел и Чад ще възстановят дипломатическите си отношения"}
{"url": "https://www.dnevnik.bg/sport/2019/01/20/3377533_francuzin_spria_seriiata_na_hirsher_v_slaloma_shifrin/", "text": "Изгряващата звезда на алпийските ски Клеман Ноел спечели слалома за Световната купа в швейцарския зимен център Венген. На 21 години, 8 месеца и 17 дни французинът постигна първата си победа при мъжете след драматична надпревара с австрийците Мануел Фелер и Марсел Хиршер. Само преди седмица Ноел записа първия си подиум в Световната купа - второ място в слалома в Аделбоден. Той даде заявка за бляскаво бъдеще още преди година, когато завърши четвърти в дисциплината в зимните олимпийски игри в Пьонгчанг. Ноел направи страхотен първи манш във Венген, като единствен слезе под 54 секунди (53.80). Французинът натрупа аванс от 0.42 сек. пред Фелер, 0.72 сек. пред норвежеца Хенрик Кристоферсен и 0.77 сек. пред сънародника си Алекси Пинтюро. Хиршер, който спечели последните два слалома и общо пет от седемте през този сезон, даде едва пети резултат. Австриецът изоставаше с 0.91 сек. от първото място, но направи изключителен втори манш. Той водеше в класирането преди последните две преминавания по трасето, но в крайна сметка остана трети. Ноел финишира с общо време 1:45.4 мин. Фелер остана втори с пасив от едва 0.08 сек., а Хиршер остана на 0.10 сек. от победителя. Кристоферсен завърши четвърти с изоставане от 0.30 сек. Пинтюро допусна груба грешка във втория манш и се класира едва 25-и от 28 завършили. В генералното класиране за Световната купа Хиршер води с 1036 точки и огромен аванс от 415 точки пред Кристоферсен. Пинтюро е трети с 560 точки, следван от Винсент Крихмайер с 465 и Александър Аамод Килде с 452. Хиршер е убедително начело и в битката за малкия кристален глобус. След осем от 12-те старта в дисциплината той има 496 точки. Швейцарецът Даниел Юле е втори с 323 точки, следван от Кристоферсен с 319 и Ноел с 301. При жените Микаела Шифрин продължи изумителното си представяне с първо място в супергигантския слалом в Кортина д'Ампецо. 23-годишната американка постигна 11-ата си победа от 22 старта през сезона и общо 54-а в кариерата си. Шифрин се изравни с легендарния австриец Херман Майер по брой спечелени състезания в Световната купа. С повече от американката са само Френи Шнайдер (55), Анемари Мозер-Прьол (62), Марсел Хиршер (67), Линдзи Вон (82) и Ингемар Стенмарк (86). Шифрин спечели надпреварата в Кортина д'Ампецо, след като преодоля трасето за 1:22.48 мин. Тина Вайратер от Лихтенщайн остана втора с пасив от 0.16 сек., а австрийката Тамара Типлър допълни подиума с изоставане от 0.18 сек. Линдзи Вон, която тази седмица се завърна на пистата след отсъствие заради контузия, не успя да завърши. Шифрин остава убедително на върха в генералното класиране за Световната купа. Носителката на Големия кристален глобус има 1494 точки и аванс от 596 точки пред Петра Влъхова. Венди Холденер е трета с 637 точки. В класирането за малкия глобус в супер-Г Шифрин е начело със 300 точки след три победи от три състезания в дисциплината. Вайратер е втора с 236 точки, а Рагнхилд Мовинкел допълва челната тройка с 211 точки.", "date": "2019.01.20", "title": "Французин спря серията на Хиршер в слалома, Шифрин изравни Херман Майер по победи"}
{"url": "https://www.dnevnik.bg/sport/2019/01/20/3377552_rutinna_pobeda_sreshtu_posledniia_dobliji_siti_na_4/", "text": "Шампионът \"Манчестър сити\" постигна рутинна победа с 3:0 като гост на \"Хъдърсфилд\" и отново се доближи на четири точки от  лидера \"Ливърпул\"  в битката за  титлата във Висшата лига . Данило, Рахим Стърлинг и Лерой Сане донесоха безпроблемни три точки за \"гражданите\" срещу последния в класирането, който по-рано тази седмица се раздели с мениджъра си Дейвид Вагнер. \"Сити\" записа 18-а победа от 23 мача във Висшата лига и събра 46 точки. Тимът на Пеп Гуардиола се откъсна с осем точки пред третия \"Тотнъм\", който гостува на \"Фулъм\" в последния мач от кръга. \"Челси\" затваря топ 4 с 47 точки, а \"Арсенал\" и \"Манчестър юнайтед\" имат три по-малко. \"Сити\" очаквано не срещна никакви проблеми със закъсалия \"Хъдърсфилд\", който изостава с цели десет точки от спасителната 17-а позиция. \"Териерите\" вложиха много старание в защита, но издържаха само 18 минути, преди да падне първият гол. Кайл Уокър обърна фланга на атаката с подаване към другия краен бранител - Данило. Бразилецът влезе от левия фланг навътре, получи достатъчно пространство и стреля от дистанция с левия крак. Кристофър Шиндлер отклони топката с глава и я направи неспасяема за вратаря Йонас Льосел. След гола гостите от Манчестър разиграваха продължително и не даваха никакви шансове на домакините да затруднят Едерсон. \"Сити\" имаше няколко възможности да увеличи аванса си до почивката, но Серхио Агуеро, Илкай Гюндоган и Кевин де Бройне ги пропуснаха. Все пак девет минути след почивката \"гражданите\" вкараха гола на успокоението. Сане беше изведен вляво и центрира към Стърлинг, който се измъкна на далечната греда и отбеляза отблизо с глава. В ситуацията имаше засада на германския национал, но страничният рефер не я маркира и сбърка. Само две минути по-късно тимът на Гуардиола окончателно реши мача с трето попадение. Данило пусна отлично дълго подаване към Агуеро, който свали топката с глава към Сане. Германецът овладя на гърди и преодоля вратаря Лосел, останал сам срещу него. В края гостите се отпуснаха и позволиха на \"Хъдърсфилд\" да създаде няколко опасни положения пред Едерсон. Домакините обаче не се възползваха и записаха 11-ия си мач без отбелязан гол във Висшата лига през този сезон. \"Териерите\" допуснаха 16-ото си поражение от 23 двубоя и остават последни в класирането с 11 точки. \"Фулъм\" има 14 преди мача си с \"Тотнъм\", а новакът \"Кардиф\" е другият отбор в зоната на изпадащите с 19 точки.", "date": "2019.01.20", "title": "Рутинна победа срещу последния доближи \"Сити\" на 4 точки от \"Ливърпул\""}
{"url": "https://www.dnevnik.bg/sviat/2019/01/20/3377555_izraelski_raketi_sa_bili_unishtojeni_ot_siriiskata/", "text": "Руските власти обявиха, че днес сирийската противовъздушна отбрана е осуетила атака на четири израелски самолета срещу летище в югоизточен Дамаск. Няма жертви и щети по летището. От разпространена от сирийското правителство информация зенитно-ракетните комплекси са унищожили седем израелски ракети и са изтласкани израелски изтребители Ф-16. Жители на Дамаск заявиха, че днес са чули пет експлозии, като, изглежда, става дума за звука от стрелбата във въздуха на зенитните установки. Според сирийските държавни медии наскоро Израел е използвал ливанското въздушно пространство, за да удари дълбоко на сирийска територия, включително склад в района на международното летище на Дамаск.", "date": "2019.01.20", "title": "Израелски ракети са били унищожени от сирийската противовъздушна отбрана"}
{"url": "https://www.dnevnik.bg/bulgaria/2019/01/20/3377557_den_sled_zamursiavaneto_obshtinata_otchete_che/", "text": "\"Всички измервателни станции в София на Националната система за контрол на качеството на въздуха показват, че няма превишаване на нормите от фини прахови частици (ФПЧ).\" Това съобщение изпрати пресцентърът на Столичната община днес. От общината съобщават, че измервателните станции в \"Дружба\", \"Надежда\", \"Хиподрума\", \"Павлово\", \"Младост\", както и фоновата станция на Копитото, показват, че днес, 20 януари, нивата на ФПЧ са под 50 хg/m3 при запазваща се тенденция и не се предвижда превишаване на средноденонощната норма.  От Столичната община напомнят, че средноденонощната норма от 50 хg/m3 е усреднена стойност от измервания между 00.00 и 24.00 часа. Вчера сутринта датчиците на Изпълнителната агенция по околна среда (ИАОС) в София и още 12 града   отчетоха силно з амърсен въздух  с фини прахови частици. Замърсяването се задържа през целия ден.  Вчера вечерта общинските съветници от групата на БСП разпространиха позиция, в която искаха кметът Йорданка Фандъкова да обясни защо не прилага мерките срещу замърсения въздух. Съгласно решението на общинския съвет при прогноза или наличие на следните неблагоприятни метеорологични условия през зимния период: жълт код за мъгла и/или инверсия, и/или безветрие, и/или ниско атмосферно налягане и други на НИМХ, водещи до задържане и натрупване на атмосферни замърсители в ниските слоеве на атмосферата, може да бъде въведена мярката еднодневна абонаментна карта за всички линии на обществения градски транспорт на територията на Столичната община на цена от 1 лев, т.нар. зелен билет.", "date": "2019.01.20", "title": "Ден след замърсяването столичната община отчете, че въздухът е чист"}
{"url": "https://www.dnevnik.bg/sport/2019/01/20/3377558_lindzi_von_obmislia_nezabavno_da_prekrati_karierata_si/", "text": "Звездата на алпийските ски Линдзи Вон обяви, че обмисля да прекрати преждевременно състезателната си кариера. Първоначално американката планираше да се оттегли след края на сезона. Последствията от тежките контузии обаче могат да я принудят да го направи още следващата седмица. \"Има вероятност да се оттегля незабавно. В момента обаче съм малко емоционална. Трябва да помисля сериозно на свежа глава. Това не е решение, което ще взема твърде бързо и лекомислено\", каза Вон след  супергигантския слалом в Кортина д'Ампецо , в който не успя да завърши. Четирикратната носителка на Световната купа се завърна на пистата тази седмица, след като пропусна началото на сезона заради поредната контузия. Тя получи увреждане на предна кръстна връзка и натъртване на кост по време на тренировка през ноември. В петък в първия си старт за сезона американката даде 15-о място в спускането в Кортина д'Ампецо. В събота тя завърши девета в коронната си дисциплина, в която е олимпийска шампионка от Ванкувър 2010 и бронзова медалистка от Пьонгчанг 2018. \"Наистина не знам какво да мисля на този етап. Това определено не беше начинът, по който се надявах да тръгнат нещата. През годините съумях да се боря въпреки многото контузии в кариерата ми, но може би тези контузии са взели най-доброто от мен. Не съм сигурна. Ще си дам два-три дни и ще взема някои решения\", добави Вон. В последните години американката непрекъснато е измъчвана от тежки травми и имаше няколко дълги отсъствия от пистата. Тя претърпя доста операции, като заради една от тях пропусна зимните олимпийски игри в Сочи през 2014 г. \"Имам четири операции на дясното ми коляно. Нямам странична връзка в лявото ми коляно. Имам две натъртвания там. Трябва да се справям с толкова много, а може би вече съм достигнала максимума си\", каза още Вон. Впоследствие тя намекна, че  плановете й могат да се променят заради контузията , тъй като иска поне още веднъж да кара в любимия си кръг от сезона - в Лейк Луис. Вон има 84 победи в Световната купа и изостава само с четири от рекорда на Ингемар Стенмарк. Tя обаче заяви, че бъдещето й като състезател не зависи от възможността да  подобри на едно от най-великите постижения в този спорт .", "date": "2019.01.20", "title": "Линдзи Вон обмисля да прекрати кариерата си незабавно"}
{"url": "https://www.dnevnik.bg/bulgaria/2019/01/20/3377560_bdj_se_nujdae_ot_pone_edin_miliard_i_hora_koito/", "text": "Транспортният министър Росен Желязков заяви пред \"Канал 3\", че БДЖ се нуждае от поне един милиард през следващото десетилетие, за да се подобри значително качеството на услугата. Той обаче не уточни в каква валута трябва да са средствата за инвестициите. По думите му проблемите в железниците са трупани с десетилетия. След като задълженията на БДЖ към международните кредитори бяха погасени от държавата, сега пред дружеството имало ангажимент да предоставя качествена услуга. Затова новите мениджъри, назначени преди броени дни, са разписали програма за подмяна на голяма част от подвижния състав. \"Трябва да намерим хора, които милеят за БДЖ. Трябва да имаме потенциал да купуваме машини и да ги поддържаме, а не да се ремонтират от чужди компании\", заяви Желязков. Той каза още, че отдаването на столичното летище на концесия може да донесе на държавата около 2 млрд. лв. за 30 години.", "date": "2019.01.20", "title": "БДЖ се нуждае от поне един милиард и хора, които милеят за железниците, заяви Желязков"}
{"url": "https://www.dnevnik.bg/bulgaria/2019/01/20/3377563_petimata_zadurjani_za_finansirane_na_terorizum_ostavat/", "text": "И петимата задържани за финансиране на тероризъм, остават в ареста, реши специализираният съд като взе за тях мярка за неотклонение \"Задържане под стража\". Делото се гледа при затворени врати, съобщава БТА. Определението на съда не е окончателно и може да се обжалва пред Апелативния специализиран съд. Обвиненията на четирима сирийци и българската гражданка са две. Първото е, че групата е извършвала небанкови парични операции по метода \"хауала\", при който парите се оставят при посредник в една държава и се взимат от втори човек в чужбина. Второто обвинение е за подготовка на терористични атаки в чужди държави. \"Информацията, с която към този момент разполагаме, е, че в резултат на действията на тази група към този момент сме документирали над 25 млн. евро, които са били трансферирани през членовете на групата към терористични организации в чужбина и над 100 автомобила, леки, които са били транспортирани от България до сирийските територия\", обясни в събота говорителят на главния прокурор Румяна Арнаудова. Един мъж е обявен за международно издирване и следствието срещу него се води задочно.", "date": "2019.01.20", "title": "Петимата задържани за финансиране на тероризъм остават в ареста"}
{"url": "https://www.dnevnik.bg/razvlechenie/2019/01/20/3377530_nai-komentiranoto_v_dnevnik_istanbulskata_konvenciia_i/", "text": "1.  Европарламентът настоя всички страни незабавно да ратифицират Истанбулската конвенция  - 409 коментара 2.  Два руски изтребителя се сблъскаха над Японско море  - 390 коментара 3.  Възможно е САЩ да дадат и други \"екстри\" при преговорите за F-16  - 373 коментара 4.  Британските депутати отхвърлиха с рекорден резултат сделката за Брекзит (хронология до 00:00)  - 335 коментара 5.  Парламентът даде мандат на правителството да преговаря за Ф-16 със САЩ (допълнена)  - 322 коментара 6.  Тръмп заплаши Турция с икономическо унищожение, ако нападне кюрдите в Сирия   - 308 коментара 7.  Да се засили преподаването на историята на тоталитаризма, настояха евродепутати  - 249 коментара 8.  Русия е готова да вложи $1.4 млрд. в \"Турски поток\" в Сърбия, обяви Путин  - 247 коментара 9.  НАТО очаква България да има самолети не само за охрана, казва бивш командир на алианса  - 242 коментара 10.  Няколкостотин роми поискаха оставката на Каракачанов на протест в София  - 237 коментара", "date": "2019.01.20", "title": "Най-коментираното в \"Дневник\": Истанбулската конвенция и Ф-16"}
{"url": "https://www.dnevnik.bg/sport/2019/01/20/3377561_cska_zagubi_ot_devetiia_v_ungariia_vuv_vtorata_si/", "text": "ЦСКА допусна поражение във втората си контрола от  зимния подготвителен лагер в Испания . Червените отстъпиха с 1:3 срещу деветия в унгарското първенство \"Академия Пушкаш\". Старши треньорът на ЦСКА Несто ел Маестро стартира мача с Витаутас Черниаускас, Стойчо Атанасов, Божидар Чорбаджийски, Стивън Перейра, Борис Секулич, Жанио Бикел, Кристиян Малинов, Рубен Пинто, Едвин Джеси, Енрике Рафаел и Али Соу. През първото полувреме двата отбора създадоха малко голови положения и се оттегли на почивка при нулево равенство. На почивката българският отбор направи осем промени, като в игра се появиха Петър Петров, Николай Бодуров, Ангел Лясков, Валентин Антов, Евандро, Жоржиньо, 17-годишният Йоан Бауренски и 18-годишният Никола Борисов. Промените се отразиха негативно на ЦСКА и червените допуснаха три бързи гола. Арабули откри резултата в 54-ата минута, а осем по-късно Латифи увеличи аванса на \"Академия Пушкаш\". В 65-ата минута унгарците поведоха с 3:0 след гол на Трайковски. Минута по-късно на терена се появи Кирил Десподов, който оживи играта на ЦСКА. В 77-ата минута влезе и друг от основните играчи на тима - Тиаго Родригес. Четири минути по-късно той върна един гол след хубаво подаване на Пинто. Централният нападал Мауридес не беше част от състава на ЦСКА. По-рано днес се появиха информации, че бразилецът е продаден на австрийския \"Рапид\" (Виена).", "date": "2019.01.20", "title": "ЦСКА загуби от деветия в Унгария във втората си контрола"}
{"url": "https://www.dnevnik.bg/politika/2019/01/20/3377370_gerb_se_subirat_na_nacionalen_predizboren_shtab/", "text": "Националната предизборна среща свиква днес ГЕРБ в зала 3 на НДК. В срещата ще участват около 2000 души, сред които народни представители, евродепутати, членове на областните и общинските ръководства на партията, кметове и представители на Общински съвети, както и министрите от квотата на ГЕРБ. По време на националната предизборна среща ще бъде представена пълната хронограма на всички събития на партията до края на 2019 година. Ще бъде представена и инициативата за провеждане на граждански диалози в цялата страна под мотото \"Европа в нашия дом\". Националният предизборен щаб на ГЕРБ вече прие и утвърди указанията за сформиране и структуриране на областни и общински предизборни щабове за предстоящите европейски и местни избори. Започват и общински събрания в цялата страна на които ще бъдат номинирани кандидати за членове на Европейския парламент от ГЕРБ, а изборът ще стане съгласно приетите от ръководния орган на партията критерии. Всички събрания за номинации трябва да приключат до 20 февруари 2019 г. Сроковете са синхронизирани и с Европейската народна пария (ЕНП). Водещият кандидат на ЕНП за председател на следващата Европейска комисия Манфред Вебер ще посети България на 19 май. Тогава ще бъде и централното събитие на партията от кампанията за Европейските избори. То ще се проведе в зала \"Арена Армеец\" в София и на него ще бъдат представени водещият кандидат на ЕНП Манфред Вебер и кандидатите на ГЕРБ за членове на Европейския парламент. Изборите за Европейски парламент ще бъдат в края на май.", "date": "2019.01.20", "title": "ГЕРБ се събира на национален предизборен щаб"}
{"url": "https://www.dnevnik.bg/evropa/evropeiski_parlament/2019/01/20/3376937_koi_sa_nei-neobichainite_mesta_na_koito_shte_se/", "text": "Какво общо имат помежду си подводници, строго охранявани затвори и тропически острови? Всички те са места, където през май ще можете да видите някой европеец да гласува на изборите за Европейски парламент. \"Политико\" разказва за най-изненадващите места, където избирателите ще гласуват. Далечният изток Най-източната точка на ЕС на континента се намира на малък остров във финландското езеро Вирмаярви. Но на около 14 125 км още по на изток е групата острови Уолис и Фортуна, френска задморска територия в южната част на Тихия океан. Там живеят около 12 хил. души, които също може да гласуват на европейските избори. От 2004 г. всички населени френски отвъдморски територии се смятат за един избирателен район, което дава на техните 1.5 милиона регистрирани гласоподаватели правото да изберат трима депутати в Европейския парламент. Тъй като обаче френската Национална асамблея отмени избирателния район на отвъдморските територии миналия май, сега френските политически партии ще трябва да решат дали да включат кандидати от тези места в техните листи за евроизборите. Индийският океан Реюнион, френски остров в Индийския океан с население около 800 хил. души, е най-южният населен регион на ЕС. Кампанията за европейските избори е \"по принцип\" не по-различна от това, \"което се прави на национално ниво\", коментира Юнус Омаржи, евродепутат от Реюнион, избран през 2014 г. Но въпросите, които вълнуват избирателите, обикновено са различни, признава той, като дава за пример темите за захарта и риболова като доминиращи тамошните дебати. Последните евроизбори предизвикаха слаб интерес във френските отвъдморски територии, като активността падна до рекордно ниските 17% според радио \"Нова Зеландия\". И все пак островите се представят по-добре от някои държави членки. В Словакия през 2014 г. едва 13% гласуваха за евродепутати. На север В най-слабо населения регион на Финландия хората често трябва да пътуват \"стотици километри\" в изборния ден, за да дадат гласа си, разказва Мика Рипи, регионалният управник на Лапландия. С гъстота на населението 17 човека на квадратен километър Финландия е на третата най-слабо населена страна в Европа след Исландия и Норвегия, които не са членки на ЕС. В Лапландия около 180 хил. души (и еднакъв брой елени) живеят на територия 99 хил. кв. км. Някои предпочитат да гласуват предварително, като пуснат бюлетините си в близък събирателен пункт няколко седмици преди изборите. Между 30 и 40 процента от финландците на последните избори са избрали да гласуват по пощата според Рипи, който добавя, че броят на тези хора расте. Военни зони Когато военнослужещи трябва да гласуват, националните власти определят правилата. Членовете на германската армия например могат да гласуват само по пощата. За тези, които се намират в подводници, системата малко усложнява нещата. Вотът трябва да се осъществи достатъчно рано, за да може гласовете да пристигнат в Германия навреме, разказва говорител на германското министерство на отбраната. Граничен град Как и кога да се гласува е може би най-объркващо в холандския град Барле-Насау, наричан също Барле-Хертог. Този малък град в южната част на Холандия включва 22 малки белгийски ексклава, някои от които включват холандски анклави. Заради това някои улици са разделени с бели кръстове и обозначения, които казват дали се намирате в Холандия или в Белгия. В един интересен случай местен жител трябвало да си избере страна, защото границата минавала точно през вратата на къщата му. Това означава, че осемте хиляди жители на града ще гласуват по различно време и използвайки различни бюлетини. Холандците ще се отправят към урните на 23 май, а три дена по-късно това ще направят белгийските им съседи. Избирателната активност също е различна. Тъй като гласуването в Белгия е задължително, активността сред белгийците е почти 90%, докато в холандските части на града едва 73% са гласували на последните европейски избори. Онлайн Естония, често определяна като най-напредналата в дигитално отношение страна на континента, е единствената държава, където хората могат да гласуват онлайн. Според правителството една трета от естонците използват т.нар. система \"е-гласуване\", която съществува от 2005 г. Тя спестява време за тези, които не искат да се редят на опашки пред местната секция, но е полезна и за все още нерешилите как да гласуват – гражданите могат да сменят гласа си колкото пъти искат, докато приключи изборният ден, като се взима предвид единствено окончателният им избор. В затвора Една голяма част от близо половин милион затворници в ЕС могат да гласуват за следващия Европейски парламент, което все пак зависи от това къде се намират и какво престъпление са извършили. През 2012 г. Европейският съд по правата на човека постанови, че всяка страна може да определя свои правила за правото на глас за затворниците. В най-малко 18 европейски държави, сред които Дания, Финландия, Испания и Швеция, няма ограничения за затворниците, които искат да гласуват. В Германия и Франция това зависи от извършеното престъпление или от продължителността на присъдата. Великобритания Великобритания може и да напуска ЕС, но голям брой хора все пак ще гласуват на следващите европейски избори. Около 6% от британското население (приблизително 3.7 милиона души) са граждани на друга държава - членка на ЕС, по данни на британската статистика. Малко под 1 милион са поляците, които са най-голямата европейска общност във Великобритания, следвани от румънците (433 хил.) и ирландците (337 хил.).", "date": "2019.01.20", "title": "Кои са най-необичайните места, на които ще се гласува за Европейски парламент"}
{"url": "https://www.dnevnik.bg/sport/2019/01/20/3377443_sharapova_i_kerber_otpadnaha_ot_australian_open/", "text": "Носителката на пет титли от Големия шлем Мария Шарапова и световната №2 Анжелик Кербер отпаднаха в четвъртия кръг на Australian Open. Рускинята допусна обрат в три сета срещу австралийката Ашли Барти, а германката претърпя много тежка загуба от американката Даниел Колинс. Двубоят между Шарапова и Барти противопостави две от тенисистките, които показваха най-добра форма в Мелбърн. 31-годишната рускиня загуби едва три гейма в първите си два мача, след което детронира шампионката от 2018 г. Каролин Вознячки. 22-годишната австралийка пък премина с лекота през първите три кръга, като даде само 15 гейма на съперничките си. Шарапова започна по-добре и взе първия сет, но Барти направи страхотен обрат и спечели с 4:6, 6:1, 6:4 след 142-минутна битка. Австралийката, която заема 15-ото място в световната ранглиста, се класира за първия си четвъртфинал в турнирите от Големия шлем. В първия сет двете печелеха комфортно сервис геймовете си до 3:3. Шарапова първа стигна до точка за пробив в седмия гейм, но Барти се спаси. В ответния гейм австралийката на свой ред имаше два шанса за пробив, но не се възползва. Последва още един драматичен гейм, в който Шарапова поведе с 40:15 и получи два \"скрити\" сетбола. Барти отново се спаси, но след това допусна двойна грешка и даде нова точка за пробив на съперничката. Този път австралийката се пропука след непредизвикана грешка, а рускинята се възползва от възможността да сервира за спечелването на първия сет след безапелационен гейм на нула, завършил с ас. След загубата на първата част Барти заигра изключително силно, а Шарапова започна да допуска много повече грешки. Австралийката взе десет от следващите 11 гейма, за да спечели категорично втория сет и да натрупа комфортен аванс от 4:0 в третия. Шарапова обаче не се предаде. Шампионката в Мелбърн от 2008 г. върна единия пробив пасив в решаващата трета част и намали до 3:4. Тя дори имаше чудесна възможност да изравни, след като в осмия гейм поведе с 40:15. Барти обаче отрази двете поредни точки за връщане на втория пробив, измъкна подаването си, а при 5:4 затвори мача на свой сервис с ас. В спор за място в полуфиналите единствената оцеляла представителка на домакините ще играе с чехкинята Петра Квитова. Двукратната шампионка от \"Уимбълдън\" премина четвъртия кръг след убедителна победа с 6:2, 6:1 срещу изненадата на турнира Аманда Анисимова. Шампионката в Мелбърн от 2016 г. Анжелик Кербер също напусна турнира. Германката отстъпи с 0:6, 2:6 срещу американката Даниел Колинс, която заема 35-ото място в световната ранглиста. Колинс, която преди тазгодишния Australian Open имаше пет загуби в петте си мача в турнирите от Големия шлем, стигна до успеха само за 56 минути. 25-годишната американка пласира 29 уинъра срещу едва шест на Кербер и реализира шест пробива от седем възможности. В четвъртфиналите Колинс ще се изправи срещу победителката от мача между Слоун Стивънс и Анастасия Павлюченкова. Американката и рускинята ще се срещнат в последния двубой при жените от днешната програма. Другите участнички във финалната осмица ще станат ясни в понеделник след мачовете Симона Халеп срещу Серена Уилямс, Гарбине Мугуруса срещу Каролина Плишкова, Наоми Осака срещу Анастасия Севастова и Мадисън Кийс срещу Елина Свитолина.", "date": "2019.01.20", "title": "Шарапова и Кербер отпаднаха от Australian Open"}
{"url": "https://www.dnevnik.bg/sport/2019/01/20/3377447_direktorut_na_dakar_iska_ralito_otnovo_da_se_provejda/", "text": "Директорът на  рали \"Дакар\"  Етиене Лавин изрази своето желание за завръщане към провеждане на надпреварата в три държави. По този начин терените и предизвикателствата биха били повече пред пилотите. Въпреки това, той не е напълно сигурен до колко това е възможно. Тазгодишното рали се проведе в Перу, след като Чили, Боливия и Еквадор не успяха да постигнат съгласие с организаторите. Освен това правителството на Перу изрази притеснения относно разходите по състезанието през миналата година, но в крайна сметка ралито се проведе без сериозни затруднения. Според Лавин бъдещето на емблематичното състезание, поне в близък план, не е много ясно. Той обаче заяви, че се надява да има етапи поне в три държави занапред. \"За съжаление не мога да предрека бъдещето на \"Дакар\" в момента. Не мога да заявявам неща, които не знам. А това не е добре. Иска ми се да мога да кажа къде ще се проведе надпреварата през 2020г., но не мога\", каза той. \"Организирането на събитие от подобен магнитут, било то в тазгодишния формат, или в по-дълъг, винаги е трудно заради ограниченото време, с което разполагаме\", продължи французинът. \"За мен идеалният начин за провеждане на ралито е начинът, който използвахме през 2018г. Тогава преминахме през 3 държави, три различни типа терени, различни етапи. Надявам се да имаме възможността да повторим това, защото по този начин можем да изненадаме самите пилоти\", завърши Лавин.", "date": "2019.01.20", "title": "Директорът на \"Дакар\" иска ралито отново да се провежда в три страни"}
{"url": "https://www.dnevnik.bg/sport/2019/01/20/3377441_tiafo_prekurshi_ustrema_na_grigor_dimitrov_sled/", "text": "Григор Димитров отпадна в четвъртия кръг на Australian Open след драматична 220-минутна битка с Франсис Тиафо. Навръх 21-ия си рожден ден американецът спечели със 7:5, 7:6 (6), 6:7 (1), 7:5 и се класира за първия си четвъртфинал в турнирите от Големия шлем. \"Скъсах си задника от работа, за да стигна до тук. Преди десет години обещах на родителите си, че ще стана професионален тенисист. Днес навърших 21 години и се класирах за четвъртфинал в Големия шлем. Не мога да повярвам\", каза Тиафо след зрелищния двубой на \"Мелбърн арена\". Американският тенисист игра изключително агресивно, взимаше много рано топката и доминираше в голяма част от разиграванията. Димитров успя да се противопостави и дори спечели повече точки в мача - 171 срещу 166. Българинът обаче пропусна твърде много възможности. Полуфиналистът в Мелбърн от 2017 г. имаше цели 18 точки за пробив, но реализира само три от тях. Тиафо имаше 13 възможности да спечели подаването на съперника и го направи пет пъти, за да стигне до най-големия си успех при мъжете. В опит да се класира за полуфиналите той ще се изправи срещу носителя на 17 титли от Големия шлем Рафаел Надал. Испанецът продължи на висока скорост след  категоричен успех срещу Томаш Бердих - 6:0, 6:1, 7:6 (4) за 2.05 часа. Другият четвъртфинал в долната половина ще бъде определен от двубоите Роджър Федерер срещу Стефанос Циципас и Марин Чилич срещу Роберто Баутиста Агут. Мачът с Тиафо започна отлично за Димитров. Той не загуби нито една точка в първите си два сервис, а при 2:1 поведе с 40:0 и получи три поредни шанса за пробив. Ас и две непредизвикани грешки доведоха до изравняване. Българинът си изработи четвърта точка за пробив, но американецът отново се спаси. Последваха още три равенства, преди 39-ият в световната ранглиста да измъкне подаването си. При 3:3 дойде и първият колеблив сервис гейм на Димитров. Тиафо направи обрат от 15:30, за да стигне до първия си шанс за пробив и със смела игра успя да го реализира. Американецът имаше много трудности да затвърди предимството си, но се справи след още три спасени точки за пробив. При 5:4, когато Тиафо сервираше за спечелването на сета, Димитров най-накрая успя да реализира пробив. Още в следващия гейм обаче българинът отново се пропука при свой сервис. Този път американецът беше безапелационен, сервирайки за сета, и го приключи с гейм на 15. Както в първия сет, така и във втори Димитров започна по-добре. Той спечели комфортно първите си три сервис гейма, след което реализира пробив на 15 и поведе с 4:2. Шампионът от финалите на АТП за 2017 г. обаче не съумя за задържи предимството си. В ответния гейм Тиафо стигна до две поредни точки за връщане на пробива при 40:15. Димитров спаси първата, но допусна двойна греша при втората. Българинът бързо можеше да си върне аванса в резултата, но пропусна точка за пробив в осмия гейм и резултатът беше изравнен - 4:4. В крайна сметка двамата стигнаха до тайбрек. Решаващият гейм се развиваше перфектно за Димитров. Той спечели пет от първите седем точки, а при 6:3 получи три поредни сетбола. 27-годишният българин обаче допусна кошмарен обрат. При 6:5 и свой сервис той допусна непредизвикана грешка, а веднага след това направи и двойна, което осигури сетбол за Тиафо. Американецът отново подходи агресивно и с петата си поредна точка в тайбрека измъкна втория сет. Ситуацията стана още по-тежка за Димитров, който допусна пробив в третия сет и изостана с 2:4. 21-ият в света обаче показа характер и успя да се върне в мача. Той веднага навакса пробива пасив, след което изравни за 4:4 с експресен сервис гейм на нула. В следващите минути игровото предимство беше на страната на Димитров. Той пропусна \"скрит\" сетбол при 4:4, а след това и още два при 5:5. С много усилия Тиафо успя да се добере до тайбрек. В него обаче Димитров игра много стабилно, поведе набързо с 5:0 и до края даде само една точка на съперника. Много драматично се разви и четвъртият сет на двубоя. Тиафо пръв можеше да нанесе решаващ удар, но пропусна две точки за пробив в третия гейм. След това Димитров стабилизира сервиса си, а в осмия гейм имаше цели три възможности да пробие и да поведе с 5:3. Тиафо обаче се измъкна с няколко отлични сервиса и изравни. При 5:5 Димитров сервираше, за да си осигури най-малко тайбрек. В този момент той се поддаде на напрежението, изигра слаб гейм и допусна пробив на 15. Получил шанс да сервира за място в четвъртфиналите, Тиафо беше непоколебим. 21-годишният американец поведе с 40:0 и при втория си мачбол сложи край на оспорваната битка след 3 часа и 40 минути игра. Тиафо завърши мача с 63 печеливши удара, 10 от които дойдоха директно от сервис. Димитров пласира повече асове - 21, и допусна по-малко непредизвикани грешки - 43 срещу 54, но направи само 38 уинъра от игра. Американецът грешеше повече, но остана агресивен от началото до края и това даде резултат. Той направи цели 66 излизания на мрежата, като излезе победител в 45 от тях. Димитров излезе 29 пъти на мрежата, но беше доста неефективен и загуби разиграването в 11 от тези случаи. Тиафо постигна първа победа срещу бившия №3 във втория помежду им на ниво \"АТП\". Американецът остава единственият непоставен тенисист при мъжете в тазгодишния Australian Open. В същото време Димитров не успя да защити точките от четвъртфинала в Мелбърн през 2018 г. Toй ще загуби най-малко две позиции в световната ранглиста и ще се озове между 23-о и 25-о място в зависимост от представянето на Тиафо и французина Лука Пуи.", "date": "2019.01.20", "title": "Тиафо прекърши устрема на Григор Димитров в 220-минутна битка"}
{"url": "https://www.dnevnik.bg/sviat/2019/01/20/3377069_dve_godini_trump_shou_i_haos_v_beliia_dom/", "text": "Сам съм (горкият аз) в Белия дом\". Този изпълнен с ирония туит, написан на 24 декември от Доналд Тръмп, след като се отказа от ваканция в луксозния си частен клуб  Мар-а-Лаго  във Флорида, резюмира изолацията, но също чувството на неудовлетвореност на един излизащ извън всякакви категории президент на САЩ. Днес, в разгара на най-продължителната в историята парализа на кабинета, се навършват две години, откакто 72-годишният бизнесмен с прочутата си червена вратовръзка се настани в Белия дом. Демонстрирайки нежелание да спазва условностите и стремеж към провокативност, той погази правила и обичаи, разтърси институциите и разклати съюзите, сключени от Америка. В средата на хаотичния му мандат се налага една констатация: бившият водещ на  телевизионно риалити шоу , страстен зрител на \"Фокс нюз\" и преследвач на \"безчестните\" медии е останал верен на себе си и непроменен от президентския пост. Понесени във вихрушка от туитове, изпъстрени с печатни и правописни грешки, подигравателни прякори и приблизителни оценки, американците, ентусиазирани, обезсърчени или ужасени, гледат невиждания досега спектакъл на един президент, останал кажи-речи сам на сцената: дотам е отблъснал всички от себе си. \"Шоуто се нарича \"Тръмп\" и се играе със спуснати щори отвсякъде. Забавлява ме да го играя, ще се забавлявам и занапред.\" Тази фраза от интервю на търговеца с недвижими имоти за сп. \"Плейбой\" от 1990 г. сякаш е изречена вчера. Нито величествената атмосфера в  Овалния кабинет , изпълнен с история, нито портретите на предшествениците му из коридорите на Белия дом не са променили нюйоркския предприемач, дебаркирал с гръм и трясък в столицата, за да поеме юздите на страната. Решително скъсал с всички, заемали преди него престижното \"Западно крило\", 45-ят президент на САЩ, обиждал съдии и подиграл се с бивш военнопленник, наложи такъв ритъм, в който вече нищо - или почти нищо, не ни изненадва. Какво толкова, че вярната му съветничка  Келиан Конуей  измисли странната концепция за \" алтернативни факти \"? Избухналата полемика тутакси бе засенчена от друга, също тъй ефектна. Прямота Феновете му ръкопляскат с все сила, като изтъкват ред много добри икономически показатели, възхваляват прямотата и дързостта на този човек, който и след победата не забравя предизборните си обещания, влиза в схватка с Китай и не го е страх открито да се обявява за \"националист\". Неговите критиците се тревожат от слабия му вкус към работата и задълбочения анализ на проблемите. Според тях неговият туитър акаунт @realDonaldTrump не е достоен да фигурира в духовното родство на президенти, започнало с Джордж Вашингтон през 1789 и продължила с Ейбрахам Линкълн, Франклин Рузвелт или Джон Ф. Кенеди. Републиканците в Конгреса все още са единни. При все че надлежно изразиха несъгласие с извънредната му сговорчивост при разговора с Владимир  Путин в Хелзинки , с реакцията му след убийството на журналиста Джамал Хашоги от саудитски агенти и с думите му за \"много свестни хора\" и от двете страни след сблъсъците между антирасисти и неонацисти в Шарлотсвил. Заплахи се очертават обаче във втората част от мандата на Тръмп, над която тегне сянката на застрашително разследване по повод естеството на връзките му с Москва. \"Никога не съм работил за Русия\", подхвърли той от заснежената градина на Белия дом - изречение, почти невероятно да излезе от устата на президент на САЩ. Ще издържи ли той докрай или ще последва съдбата на Ричард Никсън, щом приключи разследването на спецпрокурора  Робърт Мюлър ? Ще успее ли да грабне висшия пост за втори път като последните си трима предшественици - Барак Обама, Джордж У. Буш и Бил Клинтън? Засега Доналд Тръмп все още гледа към основния си електорат, без да сваля бейзболната шапка с надпис  Make America Great Again . И не прави опит да спечели нови избиратели. По данни на \"Галъп\" бившият собственик на конкурсите \"Мис Вселена\" единствен сред всички досегашни президенти не е успял изобщо да стигне рейтинг от 50 на сто през първите си две години на власт. Традиционните всекидневни брифинги на говорителя на изпълнителната власт са вече само спомен. Буйният президент вече сам държи мегафона в ръцете си. Атаките му срещу медиите - с обвинения, че почти всички са \"фалшиви новини\" или \"врагове на народа\", минават общо взето незабелязано, станали са всекидневие. \"Американска касапница\" Някога голям фен на кеча, Тръмп е изключително енергичен и показва безспорен апетит за борба. Гледан с присмех, дори презрение в началото на президентската кампания, той смаза на първичните избори 16-те си съперници републиканци, а после спечели срещу кандидатката на демократите Хилари Клинтън, смятана до последно за фаворит. На 20 януари 2017 г. бизнесменът, роден в Куинс, Ню Йорк, през юни 1946 г., влезе в Белия дом, докато стъпалата на Капитолия все още потреперваха след гръмката му реч, в която бе обещал да сложи край на \"американското клане\". Малко по малко политиците от тежката категория и силните личности хлопнаха вратата зад себе си или бяха освободени от президента, пословично податлив на ласкателства. Мнозина бивши приближени изпаднаха в немилост. Доналд Тръмп започна открита война с някогашния си личен адвокат Майкъл Коен, водел тайните преговори с порно актрисата  Сторми Даниълс . \"Съжалявам за сляпата си лоялност към човек, който не я заслужава\", написа в Туитър Коен, след като призна, че е плащал за фалшифициране на данни от анкети в полза на своя клиент-милиардер. В бизнеса, както и в политиката, Тръмп се ръководи от един прост принцип: дали си \"против\" или \"за\" него - без уговорки. Бившият шеф на ФБР Джеймс Коми, брутално уволнен от президента, описва в мемоарите си държавен лидер, държащ обкръжението му да спазва кодекс за лоялно поведение - подобно на мафиотските босове, които авторът е опознал още като млад прокурор. \"Пинокио до безкрай\" \"Малко преувеличение никога не вреди\" - верен на един навик, разработен принципно в книгата му \"Изкуството на сделката\", публикувана през 1987 г., Тръмп продължава без задръжки да превъзнася достойнствата си. \"Никой не познава данъчната система по-добре от мен\" - използвал е през годините същата фраза - дума по дума, за да възхвалява познанията си относно строителството, дроновете, американската история, групировката \"Ислямска държава\" или пък възобновяемите енергоизточници. Бомбастичните му изявления принудиха екипа от проверители - \"fact-checkers\", на \"Вашингтон пост\" да създаде нова категория под наслов \"Пинокио до безкрай\" за погрешни или лъжливи твърдения, повтаряни над 20 пъти. В сложната и непостоянна геополитика на 21 век, Доналд Тръмп избра за свои лични мишени Джъстин Трюдо, Еманюел Макрон, Ангела Меркел и Тереза Мей. И не скри, че в известен смисъл го запленяват авторитарните лидери - от Си Цзинпин до Ким Чен-ун. Той прати в небитието немалък брой трудно спазарени договори, компромиси и спогодби - на първо място Парижкото споразумение за климата, сключено между почти всички страни на планетата в опит да се ограничи набралият опасна скорост климатичен механизъм. Най-язвителното предупреждение не бе отправено от политическите му противници, а от Джим Матис, шеф на Пентагона. В молбата си за оставка генералът напомни на президента на САЩ едно просто правило от дипломацията: \"Показвай уважение към своите съюзници\". \"Тате!\" В Белия дом, обновяван с такава бързина, че е изгубил всички опорни колони, пощаден остава само семейният клан. Който е твърде сплотен. Мелания Тръмп , чието поведение в един момент сякаш показа, че иска да се разграничи, отново се върна в строя. Бившата манекенка от словенски произход, трета жена за \"Ди Джей Ти\", поема пак върху себе си част от агресивната му риторика, насочена към медиите. Гласът на обожаемата му дъщеря  Иванка  все тъй се чува на Пенсилвания авеню, номер 1600. Доналд Тръмп не крие, че се вслушва в исканията на тази своя частна съветничка. \"Тя ми се обади и каза: \"Тате! Ти не разбираш! Трябва да направиш това, трябва да го направиш!\", разказа той в края на декември при подписването на закон за реформа в наказателното правосъдие. \"Тогава й рекох: \"О кей, добре\", добави той, развеселен, пред мнозина конгресмени. Според Алан Ликтман, преподавател по история във вашингтонския Американски университет, който бе сред малцината политолози, предрекли победата на бизнесмена, институциите в САЩ са \"подложени на сериозно изпитание\" от този президент \"без аналог в историята\". \"Успяхме да се съвземем от Гражданската война, след това и от Уотъргейт\", добавя Ликтман, който смята, че възможното идване на друг президент през 2021 г. би донесло промяна. \"Но ако Тръмп бъде преизбран, не се знае какво ще стане\", добавя експертът. /БТА", "date": "2019.01.20", "title": "Две години Тръмп: шоу и хаос в Белия дом"}
{"url": "https://www.dnevnik.bg/gradska_sreda/2019/01/20/3374563_kafeneta_za_popravka/", "text": "Ленива съботна утрин в квартала Заюлен в Утрехт, Холандия. Минава десет часа и местното Repair Café (кафене за поправки) е вече пълно. На една от масите младеж поправя принтер, отсреща възрастен човек работи по кафеварка, а на портативна шевна машина до тях млада жена се бори със скъсани от игри детски панталонки. На другата маса е \"мобилната\" секция: тук поправят мобилен телефон, малко по-късно семейство донася прахосмукачка и младеж веднага се заема да види какво й е.  Така е всяка втора събота от месеца, когато доброволци се събират тук, за да поправят предимно малки вещи, които лесно можете да занесете: домашни уреди, играчки, часовници, лампи, но се стига и до градински мебели и колела. Правят го безплатно. Има все пак малка отплата. Щом си вземете поправената вещ, почерпете доброволеца с кафе, дарете го с усмивка, съветват организаторите. В цялата история има и социален момент: Кафенето за поправки дава възможност за социални контакти и срещи между хората от квартала. Точно това кафене използва за сбирките си общностен център, подпомогнат от общината. За доброволците-поправячи, които са на различни възрасти и с всякакви професии, е приятно и разтоварващо да правят нещо с ръцете си. Всичко става в диалог с \"клиента\", който може да гледа и да помага, както и да получи съвети и уроци, за да довърши започнатото или ако иска сам да се захване с поправки в бъдеще. И разбира се, заедно да изпият по кафе или чай. Както казват организаторите, кафенето не поправя разбити сърца, но помага на социалните контакти. От любопитство тук често се отбиват хора, които нямат нищо за поправяне, а просто идват за приказка. Основната концепция на Кафенето за поправки има и още едно измерение: защо да изхвърляте стария си телефон или пък кафеварка, ако могат да имат още живот. Добре е за природата, добре е за портмонето ви. А понякога става дума и за предмети със сантиментална стойност като например кафемелачка, която е използвала още баба ви. Защо да не й дадете възможност за втори живот? Кафенетата нямат амбицията да са алтернатива на професионалните сервизи, а да предизвикат да не хвърляте, а да поправяте. Кафенетата за поправка  са поне десетина в Утрехт, в пъти повече в цялата страна. Историята им е близо десетгодишна, датира от 2009, когато началото е поставено в Амстердам. Първото кафене там много бързо става хит. Инициативата набира скорост и за няколко години става международен феномен – вече има над хиляда и петстотин такива кафенета по света.  Кафенетата са малка тухличка в стената на т.нар. кръгова икономика. За разлика от линейната кръговата икономика е насочена към опазването на природата, като бъдат намалявани отпадъците и разточителството на ресурси: животът на стоките се удължава чрез повторна употреба, вторично производство и рециклиране. А това значи по-малко материали и енергия за нови продукти, намаляване на въглеродните емисии. Само си представете, че през последните сто години използваме 37 пъти повече материали и 27 пъти повече минерали А прогнозата е, че около 2050 –та използването на минерали, изкопаеми горива и биомаса ще е два пъти повече от това, което използваме сега. Кръговата икономика е един от приоритетите на ЕС, след като в края на 2015 година Еврокомисията одобри амбициозен пакет от мерки. В същата година фондацията зад кафенетата за поправки е сред организациите, подписали манифест за устойчиво производство и потребление: да се подобрят издръжливостта и възможностите за поправка на стоките. Холандия има амбиция си към 2050 -та да е в кръговата икономика, като потребителските стоки са сред първите, за които е предвидено да направят прехода от линия към кръг.  : ", "date": "2019.01.20", "title": "Кафенета за поправка"}
{"url": "https://www.dnevnik.bg/sport/2019/01/20/3377450_nba_obmislia_organizirane_na_machove_v_parij/", "text": "Националната баскетболна асоциация (НБА) смята да продължи традицията да организира мачове в Европа, но с променено място. Традиционната дестинация Лондон най-вероятно ще бъде заменена от Париж, каза комисионерът на Лигата Адам Силвър. Осем пъти в последните девет години се организираше поне по един мач в  зала \"О2 арена\" в Лондон . Идеята на Силвър обаче е Париж да замени столицата на Англия от 2020 г., като домакин на мачовете може да стане AccorHotels Arena (зала \"Берси\"). Подобно на залата в Лондон тя е мултифункционална, като е известна с ежегодния тенис турнир от  сериите \"Мастърс\" . \"Много е вероятно това да стане факт. Мога да кажа, че сме близо до това да постигнем договорка с Париж и да направим мач там още през 2020 г.\", каза Силвър. \"Франция е важен пазар за НБА, защото има много играчи в Лигата от тази страна. Освен това помня, когато бяхме в Париж преди години с Майкъл Джордан и \"Чикаго булс\", хората бяха много развълнувани\". По думите на Силвър обаче е малко вероятно да има повече от един мач в редовния сезон, който да се провежда в Европа. \"На този етап идеята е за един мач на сезон\".", "date": "2019.01.20", "title": "НБА обмисля организиране на мачове в Париж"}
{"url": "https://www.dnevnik.bg/sport/2019/01/20/3377469_nadal_stigna_chetvurtfinalite_v_melburn_bez_zaguben_set/", "text": "Носителят на 17 титли от Големия шлем Рафаел Надал продължи на висока скорост и стигна четвъртфиналите на Australian Open без загубен сет. Испанският тенисист постигна четвърта поредна убедителна победа, след като надигра Томаш Бердих с 6:0, 6:1, 7:6 (4) за 2.05 часа. Надал загуби само 33 гейма по пътя към финалната осмица в Мелбърн. В опит да се класира за шести полуфинал при 14-ото си участие в турнира той ще срещне Франсис Тиафо от САЩ, който  навръх 21-ия си рожден ден пречупи Григор Димитров в 220-минутна битка . Бердих, който пропусна втората половина на 2018 г. заради контузия, показваше много добра форма от началото на сезона. Чешкият тенисист, който заема 57-ото място в световната ранглиста, стигна до финала в Катар и имаше седем победи в осемте си мача през 2019 г. Надал обаче се оказа твърде силен за полуфиналиста в Мелбърн от 2014 и 2015 г. Световният №2 започна ударно мача, като спечели първите девет гейма Бердих спря серията на испанеца при 0:6, 0:3, но това беше всичко, което успя да направи в първите два сета. В тях Надал загуби само 22 точки при свой сервис, реализира пет пробива от девет възможности и направи 20 печеливши удара и допусна само десет непредизвикани грешки. В третата част Бердих заигра по-добре, стана по-агресивен и създаде доста повече трудности на шампиона от 2009 г. Чехът спаси две точки за пробив в третия гейм и още две в 11-ия, а при 6:5 получи точка за спечелването на четвъртия сет. Световният №2 се измъкна и стигна до тайбрек. Решаващият гейм вървеше равностойно до 4:3 в полза на Бердих, но Надал спечели четири поредни точки и приключи мача в три сета. Испанецът записа 24-а победа от 20 мача срещу чешкия тенисист и 251-а победа от 287 мача в турнирите от Големия шлем. Той опитва да стане първият играч в Откритата ера на тениса, печелил поне по два пъти всяка една от четирите надпревари от Шлема. Срещу Тиафо Надал ще преследва пета победа в десетия си четвъртфинал в Australian Open. Победителят от този мач ще се бори за място във финала с някого измежду Роджър Федерер, Стефанос Циципас, Марин Чилич и Роберто Баутиста Агут. Четвъртфиналите в другата половина на схемата ще станат ясни в понеделник след двубои Новак Джокович - Даниил Медведев, Кей Нишикори - Пабло Кареньо Буста, Александър Зверев - Милош Раонич и Борна Чорич - Лука Пуи.", "date": "2019.01.20", "title": "Надал стигна четвъртфиналите в Мелбърн без загубен сет"}
{"url": "https://www.dnevnik.bg/razvlechenie/2019/01/20/3377189_posleden_den_za_uchastie_v_purvo_nivo_na_kralicata_na/", "text": "През следващата седмица в кината ще се завърти бурната история на две жени - \"сестри\" по корона, регенти в един мъжки свят, които изпитват едновременно страх и очарование една към друга. Ако ви вълнува един нов поглед към историята на смелата Мери Стюарт и властната Елизабет I, пресъздадени от Сърша Ронан и Марго Роби, може да го видите от 25 януари с лентата \"Кралицата на Шотландия\". По този амбициозен проект работи театралната режисьорка Джоси Рурк, а сценарият е дело на номинирания за \"Оскар\" и \"Еми\" Бо Уилимън, известен и като създател на поредицата \"Къща от карти\". Ако искате да видите резултата, може да играете за един от десет двойни билета за филма в  играта  на \"Дневник\" и \"Форум Филм България\", чието първо ниво приключва в полунощ днес. Веднага след това в понеделник, на 21 януари в 00:01 часа започва второ ниво, което ще завърши на 27 януари в 23:59 часа. В случай, че  отговорите правилно на двата въпроса  (от първо и второ ниво), потребителското ви име ще бъде включено два пъти в списъка за теглене на жребия за наградите. Не е задължително да участвате и в двете нива, но повече отговори дават повече шанс за награди. Повече за наградите и правилата за участие може да откриете  тук .", "date": "2019.01.20", "title": "Последен ден за участие в първо ниво на \"Кралицата на Шотландия\""}
{"url": "https://www.dnevnik.bg/sviat/2019/01/20/3377483_ruskiiat_voenen_flot_sledi_amerikanski_boen_korab/", "text": "Руските военноморски сили следят американски боен кораб, който влезе в Черно море вчера, съобщава БТА. \"Силите на Черноморския флот започнаха да следят американския ескадрон миноносец с управляемо ракетно оръжие \"Доналд Кук\" веднага след неговото влизане в акваторията на Черно море\", се казва в комюнике на министерството на отбраната на Русия. Според ведомството американският боен кораб е влязъл в Черно море в 20.50 ч. московско време (19.50 ч. българско време). Ескадреният миноносец \"Доналд Кук\" ще проведе \"операция по обезпечаване на сигурността в морето, по укрепване на стабилността и съвместната готовност с нашите съюзници от НАТО и партньорите в региона\", обяви флотът на САЩ. От там уточняват, че \"ще продължат да оказват поддръжка на (своите) съюзници и партньори, общите интереси в региона и стабилността в морето\". В началото на януари бе съобщено, че големият американски десантен кораб \"Форт Макхенри\" е влязъл в Черно море.", "date": "2019.01.20", "title": "Руският военен флот следи американски боен кораб, който влезе в Черно море"}
{"url": "https://www.dnevnik.bg/sviat/2019/01/20/3377487_trump_predloji_vremenen_statut_na_imigranti_sreshtu/", "text": "Американският президент Доналд Тръмп предложи сделка по темата имиграция в опит да бъде сложен край на продължаващото вече 29 дни частично спиране на работата на федералната администрация, съобщава БТА. В реч в Белия дом Тръмп предложи да бъде удължена закрилата на т.нар. мечтатели - млади имигранти, пристигнали незаконно в САЩ още като деца, както и за тези, които се ползват със статут на временна закрила. В замяна той настоява да се изпълни искането му да бъдат отпуснати тази година 5.7 милиарда долара за изграждането на стена по границата с Мексико. Малко преди словото на Тръмп, председателят на Камарата на представителите на американския Конгрес Нанси Пелоси нарече в комюнике предложението \"неприемливо\" и добави, че не вярва то да събере необходимия брой гласове, за да бъде прието.", "date": "2019.01.20", "title": "Тръмп предложи временен статут на имигранти срещу пари за стена по границата с Мексико"}
{"url": "https://www.dnevnik.bg/politika/2019/01/20/3377490_kmetut_na_stara_zagora_sudi_za_5_000_lv_muj_narekul_go/", "text": "Пет хиляди лева обезщетение иска кметът на Стара Загора Живко Тодоров (ГЕРБ) от свой съгражданин, нарекъл го във \"Фейсбук\" \"смешник\", съобщава БНР. Това се разбра на първото заседание по делото на Тодоров срещу 26-годишния Иван Киров. Причина за тъжбата на Тодоров са два коментара на подсъдимия под публикация във \"Фейсбук\" в \"Група за истината за Стара Загора\" от 15 август миналата година. В единия Киров е написал \"Щото тоя смешник дори не е в града...\", а във втория - \"Крадоха, копаха, ср.ха и си тръгнаха после пак го изберете\". Коментарите кметът приел като обидни и клеветнически твърдения, които довели до промяна физическия му и психически статус, а мислите му били \"обсебени от анализ на верността на написаното вместо към позитивното решаване на проблемите на Общината ни\". \"Използването на жаргона \"смешник\" цели охарактеризирането ми като лек, комичен човек, когото не можеш да приемеш сериозно. Напротив на това – множеството от хората ме приемат като сериозен и отговорен, отдаден на работата си и проблемите на града и общината човек. Сам за себе си имам същата оценка. Изразът е лесно запомнящ се и поради това – труден за пренебрегване, като изисква продължителен период за възстановяване на пълноценното усещане за ненакърнени чест и собствено достойнство, както и изчистване от мисленето на читателите на съмненията относно вида който му представя\", пише в тъжбата си кметът. Пред съда адвокатът на кмета Светослав Миневски заяви, че клиентът му е склонен на извънсъдебно споразумение. Адвокатът на подсъдимия Иван Киров - Станимир Ченалов, обаче отказа споразумение. \"Не смятаме, че е необходимо постигането на такова, тъй като самата дума \"смешник\", проверете в официалното издание на Българския тълковен речник, не е обидна дума. Това, че някой я възприема като такава, е негово мнение\", каза той. Следващото заседание по дело е на 4 април. Общо четири са образуваните към момента в Районен съд дела по тъжби за обида и клевета на Живко Тодоров. Всички те са за коментари във \"Фейсбук\".", "date": "2019.01.20", "title": "Кметът на Стара Загора съди за 5 хил. лева мъж, нарекъл го \"смешник\" във \"Фейсбук\""}
{"url": "https://www.dnevnik.bg/sport/2019/01/20/3377453_mik_shumaher_ferari_ima_specialno_miasto_v_surceto_mi/", "text": "Мик Шумахер, който е син на седемкратния световен шампион във Формула 1 Михаел Шумахер, официално стана част от \"Ферари\". Германецът беше потвърден като част от  младежката програма на Скудерията от 2019 г.  Шумахер младши, който е на 19 години, вече е пилот от академията на \"Ферари\", което го доближава до титулярно място във Формула 1 в бъдеще. През 2018 г. германецът спечели  титлата в европейската Формула 3 . От новия сезон той влиза във Формула 2. \"Развълнуван съм от възможността да си партнирам с \"Ферари\". Моето бъдеще в моторспорта ще бъде в червено и аз само мога да спечеля от това, че съм част от този велик отбор. Бъдете сигурни, че ще извлека всичко, което трябва, за да постигна моята мечта и да се състезавам във Формула 1\", написа Шумахер в профила си в Instagram. Като част от академията на \"Ферари\"  Шумахер-младши  най-вероятно ще получи възможност да участва в тестовете по време на сезона. Германецът ще получи и ролята на тест пилот. \"Очевидно е, че \"Ферари\" има специално място в моето сърце, откакто съм роден. Този отбор значи много за мен и моето семейство, така че за мен е още по-хубаво, че получавам тази възможност\", добави младият пилот. С \"Ферари\" бащата на Мик Шумахер, Михаел, спечели пет световни титли и се превърна в най-успешния пилот в историята на италианския отбор.", "date": "2019.01.20", "title": "Мик Шумахер: \"Ферари\" има специално място в сърцето ми"}
{"url": "https://www.dnevnik.bg/sviat/2019/01/20/3377402_protivnicite_na_vaksinite_veche_sa_sred_nai-golemite/", "text": "Нежеланието или колебанието на някои хора да ваксинират себе си или децата си вече е една от десетте най-големи заплахи за здравето на света. Това показва списъкът на Световната здравна организация за най-големите опасности през 2019 г. Сред тях са още  замърсеният въздух  и слабата първична грижа на националните системи за здравеопазване – все проблеми, с които се сблъсква и България. Замърсеният въздух Това според СЗО е  най-голямата заплаха  на околната среда за здравето на хората. 7 млн. души умират преждевременно всяка година от  рак, удар, сърдечносъдови и белодробни болести , свързани със  замърсяването на въздуха . Около 90% от тези смъртни случаи са регистрирани в държави с ниски или средни доходи, високи емисии, излъчвани от индустрията, транспорта или селското стопанство. Незаразни болести Диабет, рак и сърдечни болести – това са причините за близо 70% от смъртните случаи в целия свят. 15 млн. души умират преждевременно от тях на възраст между 30 и 69 години. Ръстът на заболелите от тях се дължи на пет рискови фактора –  употреба на тютюн ,  липса на движение , вредна  употреба на алкохол , нездравословна диета и замърсяване на въздуха. Тези фактори влошават и психичните проблеми, които могат да започнат от ранна възраст – половината от тях започват до 14-годишна възраст, но биват неглижирани, което води до статистиката, че  самоубийството  е втората най-разпространена причина за смърт между децата на възраст между 15 и 19 години. Грип СЗО предупреждава, че глобалната  защита срещу грипа  е толкова силна, колкото здравеопазването на най-слабата държава в света. СЗО наблюдава движението на вирусите, за да може да регистрира тези от тях, които може да доведат до пандемия. Лоши условия Повече от 1.6 млрд. души живеят на места, където продължителни кризи – глад, суша, войни – ги оставят без достъп до базова лекарска грижа. Такива райони съществуват почти навсякъде. Резистентност на антибиотици Развитието на  антибиотиците  е един от най-големите успехи на съвременната медицина, но времето им изтича. Способностите на бактериите, паразитите и вирусите да им устояват водят до опасността светът да се върне към времената, когато пневмонията, туберкулозата, гонореята и салмонелозата не се лекуваха лесно. Ебола и други През 2018 г. два отделни епидемии от ебола удариха Демократична република Конго и стигнаха до градове с над 1 млн. население. Една от тях бе в зона на активен конфликт. Това показва, че е много важно къде се разпространяват подобни вируси и светът трябва да се подготви по-добре да се справя с тях в пренаселените градове. Сред опасните вируси са  зика , нипа и  близкоизточният респираторен синдром . Първичната здравна помощ Това е първият контакт на хората с националната здравна система, който би трябвало да предоставя цялостна, достъпа и базирана на общността грижа през целия живот. Нежеланието за ваксинации Това заплашва да унищожи прогреса в борбата с  предотвратимите болести .  Ваксинацията  е един от най-евтините и ефективни начини за това.  Ваксините  предотвратяват 2-3 млн. смъртни случаи годишно, а ако нивото на употреба са повиши, могат да спасят още 1.5 млн. всяка година. Но болести като морбили регистрират 30% увеличение в броя на заболелите в глобален мащаб. Нежеланието за ваксинации не е единствената причина, а и зад него стоят комплекс от фактори – сред тях липсата на вяра във ваксините, сочи СЗО. Денга Пренасяната от комари треска, която има симптоми на грип, може да бъде смъртоносна за до 20% от заболелите. Тя се разпространява най-много в дъждовния сезон в държави като Бангладеш и Индия. Този сезон се удължава, което спомага за разпространението на денга и в държави като Непал, които преди не са били изложени на нея. ХИВ Напредъкът в борбата срещу ХИВ е огромен, но все още 1 млн. души годишно умират от него. От началото на епидемията вирусът е заразил над 70 млн. души, в наши дни с него живеят около 37 млн. по света. Все по-голяма е опасността за момичетата и жените на възраст между 15 и 24 години в Субсахарска Африка.", "date": "2019.01.20", "title": "Противниците на ваксините вече са сред най-големите заплахи пред света, предупреди СЗО"}
{"url": "https://www.dnevnik.bg/sviat/2019/01/20/3377492_svetovnite_miliarderi_sa_uvelichavali_bogatstvoto_si_s/", "text": "Концентрацията на богатството се е увеличила още повече през 2018 г. и 26 милиардери вече притежават толкова пари, колкото и половината най-бедно население в света. Това се посочва в доклад на неправителствената организация \"Оксфам\", която призова държавите да облагат с по-висок данък най-богатите хора, съобщава БТА. \"Пропастта, която се е увеличила между богатите и бедните, възпрепятства борбата срещу бедността, вреди на икономиката и подхранва гнева в света\", посочва изпълнителният директор на \"Оксфам\" Уини Бианийма. Правителствата трябва да гарантират, че компаниите и най-богатите хора плащат своя дял от данъците, допълва тя по случай традиционното публикуване на годишния доклад на \"Оксфам\" за неравенствата в света в навечерието на Световния икономически форум в Давос, който ще се проведе от 22 до 25 януари в швейцарския зимен курорт. Според цифрите на неправителствената организация, чиято методология се основава на данните, публикувани от американското сп. \"Форбс\" и банката \"Креди Сюис\" (Credit Suisse), 26 души разполагат с толкова пари, колкото и 3.8 млрд. души, които се водят най-бедни на планетата. През 2017 година техният брой бе 43. Най-богатият човек в света - Джеф Безос, президентът на \"Амазон\" (Amazon), е натрупал богатство през 2018 г. на стойност 112 милиарда долара според \"Оксфам\". За сравнение - бюджетът за здравеопазване на Етиопия е 1% от състоянието му, подчертава неправителствената организация. Общо богатството на милиардерите по света се е увеличило с 900 млрд. долара миналата година, или с 2.5 млрд. долара на ден, а състоянието на половината най-бедно население на планетата се е свило с 11 на сто. Броят на милиардерите се е удвоил от финансовата криза през 2008 година, посочва неправителствената организация, констатирайки, че \"най-богатите са облагодетелствани не само от нарастващо състояние, но и от най-ниски ниски данъци от десетилетия\". Експертите на \"Оксфам\" твърдят, че от един долар от подоходното облагане само четири цента идват от налози върху богатството. Най-богатите крият от данъчните власти 7.6 трилиона долара, а в страни като Бразилия или Великобритания \"10-те процента най-бедни хора плащат вече по-високи данъци пропорционално на техните доходи в сравнение с най-богатите\".", "date": "2019.01.20", "title": "Световните милиардери са увеличавали богатството си с по 2.5 млрд. долара на ден през 2018 г."}
{"url": "https://www.dnevnik.bg/kultura/2019/01/20/3375138_otkus_ot_ogledalata_na_grada_na_elif_shafak/", "text": "Елиф Шафак с нов за България роман! \"Огледалата на града\" е разказ за изгнаническата съдбата на различните. Темата за идентичността често присъства в романите на Елиф Шафак, но в \"Огледалата на града\" авторката ѝ отделя специално внимание. Пречупвайки личните съдби на главните герои през призмата на исторически събития, Шафак успява да създаде живи и вълнуващи образи, които са изправени пред предизвикателството да намерят себе си. \"Човек открива своята идентичност, когато се научи да живее с всичките си противоречиви същности\", казва Елиф Шафак. \"Моят роман е за напрежението и разделението, за различните начини да се справиш със съдбата на изгнаник\", допълва още авторката. Историята в романа започва в Испания и завършва в Истанбул, на другия край на Средиземноморието. Седемнадесети век е време на дълбоки промени, период на дълбока трансформация, чиято цена трябва да платят различните. Това, което се случва в Испания, е много подобно на онова, което предстои да се случи в различни части на света – елиминирането на малцинствата в името на изграждането на монолитно \"ние\". Инквизицията в Испания преследва арабите, евреите, конверсите. \"Огледалата на града\" е вторият роман на Елиф Шафак, публикуван на турски език през 1999 г. Книгата излиза в България като част от издателската линия \"Анишър\" на \"Егмонт\". Елиф Шафак е най-четената турска писателка и утвърден автор на редица книги, сред които \"Любов\", \"Копелето на Истанбул\" и \"Чест\". Творбите на Елиф Шафак са предевени на повече от 40 езика, а нейни политически коментари са публикувани в престижни издания като The New York Times, The Financial Times, The Guardian, Independent, Newsweek и списание Time. Пише на турски и на английски език, живяла е на Запад и на Изток и определя себе си като номад, космополит, любител на суфизма, пацифист, жена и майка. Превод от турски език Севджан Кендже Когато се почувствам угнетен, започвам да си напомням за какво съм тук. Повтарям си го, докато не остане и капка съмнение в мен: \"Дойдох в града на огледалата, защото съм в една история, написана преди мен. В града на огледалата съм, защото трябва да открия кой съм.\" Откакто съм тук, почти не съм излизал навън. Само веднъж преминах с лодка отсреща и няколко пъти обикалях из Хаскьой в тихите утринни часове, толкова. Единия път хвърлих камък в онзи известен кладенец, близо до горната махала. После се облегнах на него и дълго чаках да чуя плисъка му във водата. Но той така и не дойде. Нито плисък, нито тупване се чу... Сякаш камъкът се изпари във въздуха, преди да е стигнал до дъното. Този кладенец ме стресна. И само кладенецът ли? Градът също ме плаши. Той не прилича на никое друго място. На никое. Хората са тревожни, улиците – забързани. Непрекъснато съм на тръни; във всяко едно от лицата, които срещам, търся белезите на предстоящо бедствие. Кой знае, може би аз съм странният. Може би защото съм израснал в страх и винаги съм се плашил от някого или от нещо, този град изглежда толкова страховит в очите ми. И все пак не мога да разбера. Какво е харесал баща ми в този не особено приятно миришещ град, защо специално него е избрал? И защо го е нарекъл Градът на огледалата? Няколко пъти ме посети раби Яков. Толкова е възрастен, че не само косата, а и кожата му сякаш е побеляла. Не знам защо, но не смея да поискам от него да разкаже за баща ми. Пък и той не изявява особено желание да го направи. Странен човек. Сякаш от време на време ме разбира и ми казва, че имам право. В такива моменти в очите му съзирам отблясъците на доста непривичните за мен топлота и съчувствие, но това никак не ме безпокои. Понякога много се ядосва, че все още не съм се присъединил към общността им. Кара ми се, като ту издига, ту снишава глас. Не че донякъде не е прав. Първата работа на евреите, успели да стигнат до този град след толкова изпитания, била да се запознаят с вярата си, която дотогава криели дълбоко в себе си и може би в сънищата си. Всяко ново име, което тези хора бяха приели, им беше предложило едно ново минало. Колкото до мен, аз не съм много сигурен дали искам да направя това. Да се сдобивам с религия, преди още да съм разбрал кой съм, ми се струва безсмислено. Това е като да ушиеш дрехи на сянка. Коя сянка има нужда от дрехи? Има една жена, която върши къщната работа и ми готви. Една възрастна мюсюлманка. Името ѝ е Зишан. Въпреки възрастта си тя е толкова работлива, че чак ме смайва. Устните ѝ постоянно мърдат, докато работи. Непрекъснато се моли. От време на време любопитно се взира в мен, но нищо не пита. Понякога скришом слага зрънца осветен черен кимион под възглавницата ми. Кой знае защо в такива случаи винаги спя непробудно. Доволен съм от присъствието на Зишан кадън. Може би религиозността на тази проста женица ми дава такъв дълбок покой. В нея има нещо, което успокоява страховете ми и поставя на място предразсъдъците, изпълващи празнината в мен. Може би пък да съм доволен, че срещнах някой, който живее изпълнен със страхове, точно като мен. Където и да погледне, каквото и да чуе, дори в най-малкия звук, Зишан кадън вижда пръста на невидимото и незнайното. А най-големият ѝ страх е тюрбето на светеца срещу къщата. Вярва, че той става през дъждовните нощи и обикаля из улиците, като понякога, само за да се пошегува, тропа по вратите на къщите. Казва още, че ако в такава една нощ някой седне да наблюдава тюрбето, светецът много ще се обезпокои, ще събере партакешите си и ще се пренесе в други светове, отнасяйки и благословията си със себе си. И ми прошепва в ухото, че ако стана призори след дъждовна нощ, измия гурелите от очите си и погледна навън с чист поглед, ще видя стъпките на светеца, пръснати из калта като зърна на драгоценна огърлица. От време на време излиза от дома с боязливите стъпки на пътник, страхуващ се да не бъде откраднато сърцето му от разбойниците, устроили засада на пътя, и отива да посети тюрбето. На тръгване взима и просо със себе си. Тя и много други мюсюлманки като нея се въртят около тюрбето, молят се и пръскат просо наоколо. Нямам намерение да се заяждам със Зишан кадън, но аз много обичам да гледам към гробницата на светеца в дъждовните нощи. През такива нощи мисля не за светеца, а за разпръснатите наоколо просени зърна, които с всяка капка дъжд се заравят още по-дълбоко в пръстта. Сутрините тя ми носи кафе в малка чашчица със сини цветенца и позлатена дръжка. Откакто съм тук, редовно пия кафе. Не мога да кажа, че запълва липсата на шоколад, но май много свикнах с него. Като не пия, чувствам безпокойство. Страховете ми се увеличават. Зишан кадън иска да ми гледа, но тъй като не искам да знае нещата, които самият аз не знам, досега все отклонявах под някакъв предлог желанието ѝ. Откакто съм в този град, все вали. Зишан кадън се страхува, че светецът ще се умори от постоянното обикаляне нощем. А аз винаги когато закопнея за жълтото на слънцето, си напомням за какво съм тук. \"Дойдох в града на огледалата, защото друга история, написана преди мен, запушва пътя на моята. В града на огледалата съм, защото, ако успея да съборя бента, водите ще рукнат като водопад и ще потекат лудешки; чувствам го.\" Но невинаги успявам да съставя такива красиви изречения. Понякога, когато действителността се изправи с цялата си грозота и мръсотия срещу мен, не ми иде отвътре да разкрасявам съдбата си. В такива случаи затварям очи, леко се облягам назад и се опитвам да се преборя с останалия зад зъбите тръпчив вкус на думите, искащи да се превърнат в проклятия. \"В града на огледалата съм, защото съм един страхливец и като всеки страхливец, който знае себе си, крия тази тайна в себе си.\"", "date": "2019.01.20", "title": "Откъс от \"Огледалата на града\" на Елиф Шафак"}
{"url": "https://www.dnevnik.bg/politika/2019/01/20/3377496_cvetanov_otkri_predizbornata_sreshta_na_gerb_s_misul/", "text": "Председателят на парламентарната група на ГЕРБ Цветан Цветанов откри националната предизборна среща на партията в НДК, като в словото си наблегна много повече на местните избори през есента, отколкото на европейските в края на май. По думите му \"тази година няма да има лято\" за политическата сила, тъй като работата по местния вот ще е много тежка и сложна. \"Започваме подготовка за европейските избори, но основният акцент е подготовката ни за местните избори. Убеден съм, че европейските избори и победата, която ще постигнем на тях, ще ни дадат тласък за местния вот. Юни ще направим анализ на резултатите и след това ще оформим листите за кметове и общински съветници\", каза Цветанов. Той призова структурите на партията да не чакат последния момент при изготвянето на листите си. Според него юли или август ще се вземат окончателните решения кой ще води местната листа на политическата сила. Когато обсъждаме номинациите да видим каква е ролята на всеки кмет, народен представител, каза Цветанов Освен това си постави за цел досегашните 130 кметове на ГЕРБ да се увеличат с още 30 - 40. Той дава два дни след евровота структурите да си починат и да започнат подготовка за местните избори. Цветанов каза още, че европейските избори ще са на 26 май, когато ще има по-дълъг почивен уикенд, тъй като 24 май (петък) е неработен заради празника на славянската писменост. Именно заради това той очаква много хора да са на път, но ги призова да гласуват, защото това е тяхно право по конституция. Цветанов се похвали, че ГЕРБ има 96 хил. Членове, а само само за последното тримесечие има процедура за приемане на 1000 нови членове. Той добави, че на 12 февруари във Великотърновския университет започва \"платформа за граждански диалог\" с избиратели, която е кръстена \"Европа в нашия дом\".", "date": "2019.01.20", "title": "Цветанов откри предизборната среща на ГЕРБ с мисъл за местните, а не за европейските избори"}
{"url": "https://www.dnevnik.bg/skorost/2019/01/20/3374678_fotorazkaz_nai-golemiiat_ofroud_model_na_seat/", "text": "Сеат\" разшири гамата си от кросоувъри с трети модел, който се позиционира над   (първият вляво) и   (в средата). При дължина 4.74 м \"Тарако\" се предлага с пет и седем места.", "date": "2019.01.20", "title": "Фоторазказ: Най-големият офроуд модел на \"Сеат\""}
{"url": "https://www.dnevnik.bg/politika/2019/01/20/3377505_borisov_kum_gerb_ako_vi_ne_svetne_chervena_lampichka/", "text": "Обичам ви, но не е даденост това. Факт е, че БСП с тези провалени политици ни доближават. Ако не ви светне червена лампичка, аз ще ви светна синя. С тези думи премиерът Бойко Борисов завърши изказването си на Национална предизборна среща на ГЕРБ. Критиката на Борисов беше насочена към министри, депутати, кметове и активисти заради \"липса на съпротивителна сила\" срещу нападките на политически противници. \"Всеки един трябва да се замисли, защо ни избраха преди 10 години, защо ни връщаха толкова пъти и къде е грешката. Трябва да си я поправим на мига\", заяви Борисов към събраните около 2000 активисти на партията. \"Най-корумпираните хора говорят за корупция в момента\", допълни Борисов. \"Само като ги чуете, трябва до след час да имате реакция, защото знам, че сте по презумпция невинни. Ако има грешка, веднага да се поправи. Излизате, казвате - да, мислихме го едно, излезе друго, ще го поправим\", добави премиерът. Според него хората искат справедливост и затова посъветва актива си, \"ако някой се появи с лъскава кола, ако се качи в облаците - махайте го веднага\". Освен това съпартийците му трябвало да се наблюдават помежду си \"и да се обработват всички сигнали, за да няма корупция в партията\". Само Тома Биков или Цветанов говорят  \"Те ви избиват зъбите с фалшива новина и вие си мълчите\", каза още Борисов за бавните реакции на министри, депутати и кметове на нападки от политическите противници. \"Търсим, търсим депутати, тук-там, накрая гледам винаги Тома Биков или Цветан Цветанов. Да не кажа същото и за министрите. Томислав Дончев, Владислав Горанов и още двама трима има, с които работя ежедневно. Другите трябва да ги търся, за да излязат и да си защитят темата\", продължи с критиката си Борисов. \"Да не говорим за случаите, когато министри, кметове и депутати си прехвърляте вина едни на други - кой печели от това\", попита риторично той. \"Министрите недоглеждат това, което вкарват в парламента, защото мислят, че Народното събрание ще го поправи. Само че точно там влизаме в гнездото на осите. То трудно се поправя, Цветан Цветанов трябва да полага висш пилотаж, много обича с пилоти да се надговаря, за да ни поправи, когато сме пуснали откровени глупости\", заяви лидерът на ГЕРБ. \"Да не говорим за кметовете, направиха ви активна кампания за санирането. Показаха, че 2-3 блока протекли по време на строеж. Ако не е вярно, защо си мълчите - защо не се съпротивите\", попита той кметовете и добави, че няма да пусне пари за саниране, докато не види по-активни техни позиции. ГЕРБ трябва да си \"почисти къщичката\" по места \"Къде ни е съпротивителната сила, или първата дама излиза, нахейтва ви и трябва да излиза Тома Биков като дежурен и да отговаря\", коментира той. \"Задавам си за мен въпроса защо все още сме и първа политическа сила. Защо обаче подкрепата ни намалява\", попита пак Борисов. \"Ако не си почистите къщичките по места, това ще избие. Дали в суджук или в нещо друго, това ще падне върху партията и върху нас\", каза още Борисов на срещата, която беше подготовка за европейските избори. С думите за \"суджука\" Борисов припомни случая на бившия депутат от ГЕРБ Живко Мартинов, който е  обвиняем за  упражняван натиск над търговец за предоставяне на 4 тона суджук.  ", "date": "2019.01.20", "title": "Борисов към ГЕРБ: Ако не ви светне червена лампичка, аз ще ви светна синя"}
{"url": "https://www.dnevnik.bg/sviat/2019/01/20/3377506_tazi_vecher_e_poslednoto_pulno_lunno_zatumnenie_za/", "text": "Пълно лунно затъмнение ще може да се наблюдава тази нощ от Северна и Южна Америка, голяма част от Европа и Западна Африка. Следващото пълно лунно затъмнение ще е чак през 2022 г., съобщава БТА. За европейците и африканците пълното лунно затъмнение ще е към края на нощта, малко преди зазоряване. От източната част на континентите явлението няма да се вижда толкова добре заради изгряващото слънце. В България частичните фази на затъмнението ще започнат в 5:37 ч., но явлението няма да може да се вижда достатъчно добре. Пълната Луна ще е в сянката на Земята от 3:34 ч. до 6:51 ч. по Гринуич. През първия час тя постепенно ще намалява отляво. Затъмнението ще е пълно един час от 4:41 ч. по Гринуич по данни на НАСА. Фазата на пълното лунно затъмнение ще е с около 45 минути по-кратка от тази на голямото затъмнение през юли 2018 г., което ще остане най-продължителното за XXI век. През пълното лунно затъмнение Луната няма да стане невидима. Тя ще е червеникаво-кафява, както при всички пълни лунни затъмнения. Това оцветяване се дължи на факта, че слънчевите лъчи няма да я достигат пряко. Вместо това малка част от червените лъчи ще бъдат филтрирани от земната атмосфера и отразени към Луната. Същото явление оцветява в червено слънчевите изгреви и залези, гледани от Земята. Следващото пълно лунно затъмнение, което ще се вижда от Европа, ще е на 16 май 2022 г. През това време обаче ще има частични лунни затъмнения. За пълно лунно затъмнение Земята трябва да е точно между Слънцето и Луната.", "date": "2019.01.20", "title": "Тази вечер е последното пълно лунно затъмнение за следващите 40 месеца"}
{"url": "https://www.dnevnik.bg/bulgaria/2019/01/20/3377569_4_dushi_sa_postradali_pri_katastofa_zatvoren_e_putiat/", "text": "Четирима души са пострадали при катастрофа на пътя Сопот-Карлово. Това съобщиха от ОДМВР – Пловдив цитирани от \"Фокус\". Водач на \"БМВ\" е предприел неправилно изпреварване, навлязъл е в отсрещната лента и колата се е блъснала в товарен автомобил с марка \"Мерцедес\". Двамата водачи на 51 и 32 години, както и две жени са в болница, където ги преглеждат. Сигналът е получен в полицията в 18.30 часа. Временно се ограничава движението по Подбалканския път между Сопот и Карлово, съобщиха от Агенция \"Пътна инфраструктура\". Въвежда се обходен маршрут. Движението се осъществява по общинския път Карлово - Дъбене - Войнягово - Климент - Каравелово - Богдан - Московец - път I-6.", "date": "2019.01.20", "title": "Катастрофа с четирима пострадали затвори отсечка от Подбалканския път"}
{"url": "https://www.dnevnik.bg/sport/2019/01/20/3377570_kontuziia_na_dele_ali_pomrachi_infarktna_pobeda_na/", "text": "С гол в 93-ата минута на Хари Уинкс \"Тотнъм\" постигна драматичен обрат срещу \"Фулъм\" в последния мач от 23-ия кръг на Висшата лига. В отсъствието на голмайсторите си Хари Кейн и Хьон Мин Сон \"шпорите\" спечелиха с 2:1 при гостуването си на \"Крейвън котидж\". \"Тотнъм\" запази живи надеждите си да се намеси в битката за титлата, като се доближи пет точки от  шампиона \"Манчестър сити\"  и на девет от  лидера \"Ливърпул\" . В същото време инфарктният успех днес даде по-голямо спокойствие на \"шпорите\" в борбата за място в топ 4. Тимът на Маурисио Почетино се откъсна с четири точки пред четвъртия \"Челси\" и със седем пред \"Арсенал\" и \"Манчестър юнайтед\", които разделят петата позиция. \"Фулъм\" е предпоследен с 14 точки, като изостава със седем от спасителното 17-о място. Победата срещу \"Фулъм\" обаче беше помрачена от контузия на третата звезда в атаката на \"Тотнъм\" - Деле Али. Английският национал изравни резултата в началото на втората част, но получи разтежение в 85-ата минута и беше заменен принудително от Жорж-Кевин Нкоду. Смяната все пак се оказа успешна, след като 23-годишният французин изработи победния гол. Мачът започна много лошо за \"Тотнъм\". Още в първите минути пролича, че отборът ще има огромни трудности без Кейн и Сон. \"Фулъм\" стартира амбицирано и получи отличен шанс да поведе в 12-ата минута. Новото попълнение Райън Бабел се измъкна зад защитата и напредна срещу Юго Лорис. Холандецът стреля в близкия ъгъл, но френският вратар спаси с една ръка. Само шест минути по-късно домакините все пак поведоха. Фернандо Йоренте, който замени Кейн на върха на атаката, си отбеляза нелеп автогол след центриране от корнер. Топката беше центрирана към близката греда, удари се в крака на неподвижно стоящия испанец и се озова в мрежата. Йоренте можеше да се реваншира, но направи сериозен пропуска в 23-ата минута. Това се оказа и единственият добър шанс на \"Тотнъм\" да изравни. \"Фулъм\" игра по-добре до края на полувремето и беше близо до втори гол, но Лорис спаси силен шут на Андре Шюрле. След почивката ситуацията на терена коренно се промени. \"Тотнъм\" пое пълен контрол върху топката и стигна до гол в 51-ата минута. Кристиан Ериксен центрира отдясно, а Али се измъкна зад защитата и отбеляза с точен удар с глава отблизо. В 60-ата минута \"шпорите\" бяха близо до обрат, но шут на Дани Роуз се отби в гредата. В оставащите минути гостите заложиха изцяло на центрирания в наказателното поле. Това имаше ефект, но Йоренте пропиля две чудесни възможности с нескопосани отигравания. Мачът вървеше към равенство, когато в последните секунди на трите минути добавено време Нкоду получи топката на левия фланг и достави перфектно центриране във вратарското поле. Уинкс изненада бранителите на \"Фулъм\" с включване от задна позиция и отбеляза с глава от близко разстояние. За пръв път от март 2014 г. \"Тотнъм\" печели мач, в който на терена не е нито Кейн, нито Сон. Английският нападател ще отсъства около два месеца заради травма в глезена. Кореецът е с националния си отбор в Купата на Азия, която ще продължи до 1 февруари. Евентуално отсъствие на Али ще бъде изключително тежък удар за \"Тотнъм\", който продължава да се бори на всички фронтове през този сезон - Висшата лига, Шампионската лига, Купата на Англия и Купата на лигата. Кейн, Сон и Али са отбелязали 39 гола във всички турнири, което представляват 55% от попаденията на \"шпорите\" от началото на сезона.", "date": "2019.01.20", "title": "Контузия на Деле Али помрачи инфарктна победа на \"Тотнъм\""}
{"url": "https://www.dnevnik.bg/politika/2019/01/20/3377584_kmetut_na_stara_zagora_otteglia_vsichkite_si_dela_za/", "text": "Кметът на Стара Загора Живко Тодоров оттегля  всичките си тъжби за обида и клевета  срещу потребители на \"Фейсбук\" за техни коментари в социалната мрежа. Той е поискал от адвоката си да предприеме необходимите действия за прекратяване на делата, съобщи БНР. \"Може би като представител на местната власт беше грешка да водя такива дела, защото едва ли не се тълкуват като посегателство на свободата на словото. А това в никакъв случай не е била моята цел. Никога не съм бил против всеки да има мнение и да изразява своето становище. Най-малкото пък искам да спра критиките. Те са нещо градивно и помагат на всяка една власт да коригира проблемите\", заяви на пресконференция тази вечер Тодоров. \"Знам че това е голям проблем в обществото. Виждам го в комуникацията във \"Фейсбук\". Много хора си служат с обидни и нецензурни изрази, но явно няма да съм аз човекът, който да изправи това\", каза кметът. Тодоров донякъде изпитвал съжаление, че е потърсил правото си да защити името си в съда. \"Виждам, че хората се манипулират, че едва ли не кметът на Стара Загора е някакъв нагъл велможа, който по всякакъв начин опитва да мачка с властта, която има. Никога не съм го правил\", посочи Живко Тодоров и заяви, че никога не е използвал властта, за да се саморазправя с гражданите или с политическите си опоненти. Той се зарече, че повече няма да обръща внимание на подобни обиди. \"Имаме много работа и не искам да отклонявам вниманието си с тези неща\", каза Живко Тодоров. Общо четири са образуваните по тъжбите на кмета дела в Районен съд Стара Загора. На първото от тях бе даден ход на 17 януари и след разпит на свидетели бе отложено за 4 април.", "date": "2019.01.20", "title": "Кметът на Стара Загора оттегля всичките си дела за клевети във \"Фейсбук\""}
{"url": "https://www.dnevnik.bg/politika/2019/01/20/3377594_razuznavatelnite_slujbi_i_curkvata_ne_davat_da_budat/", "text": "Двете разузнавателни служби - \"Военна информация\" и Държавна агенция \"Разузнаване\", както и Българска православна църква, не желаят да предоставят списъците на лица, подлежащи на проверка за принадлежност към структурите на бившата Държавна сигурност. И трите институции имат такова задължение по закон. Това се разбира от доклада за дейността на Комисията за разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия обхващащ периода от 20 юли 2018 г. до 20 декември 2018 г. В доклада от комисията по досиетата казват, че разузнавателните служби отказват да дадат списъците - на директор, зам.-директорите, директорите на дирекции, началниците на отдели и началниците на сектори в служба \"Военна информация\", както и на председател, зам.-председателите, директорите на дирекции и началниците на отдели в Държавна агенция \"Разузнаване\". Българската православна църква също не дава списък на ръководителите и членовете на управителните органи на религиозни общности. Според промени в закона от 2017 г. комисията трябва да провери за принадлежност към ДС и председателите, заместник-председателите, членовете на ръководни и контролни органи на политически партии или коалиции. От доклада се разбира, че към \"настоящия момент се събират списъци\". Комисията все още не е започнала проверката и на други от новите категории служители, добавени през 2017 г. Сред тях омбудсманите на общините и техните заместници, главните архитекти на общини и на райони, кметските наместници, съдебните заседатели, на ръководствата на телекомуникационните компании.", "date": "2019.01.20", "title": "Разузнавателните служби и църквата не дават да бъдат проверени от комисията по досиетата"}
{"url": "https://www.dnevnik.bg/regioni/2019/01/20/3377599_burgaska_obshtina_tursi_lekari_s_obshtestvena_poruchka/", "text": "Бургаската община Камено, където живеят около 12 хил. души, обяви обществена поръчка за лекар, съобщава Би Ти Ви. Преди две години в едноименния град се открива Спешен център, но все още няма кой да работи в него. Само единия кабинет в сградата е зает, като в него дежури фелдшер. Обществената поръчка е за една година, като месечно общината ще дава 12 хил. лв., за да осигури бърза помощ за 13-те насели места на територията ѝ. Досега обаче нито един лекар не е кандидатствал. Това принуждава местната власт да води преговори с медицински центрове да поемат спешната помощ срещу заплащане. В момента при нужда от бърза помощ в общината идват линейки от Бургас.", "date": "2019.01.20", "title": "Бургаска община търси лекари с обществена поръчка"}
{"url": "https://www.dnevnik.bg/photos/2019/01/20/3377484_fotogaleriia_svetovnite_snimki_na_denia_-_19-20/", "text": "Момент от откриването на Световната купа по ски във Веген, Швейцария.", "date": "2019.01.20", "title": "Фотогалерия: Световните снимки на деня - 19-20 януари 2018 г."}
{"url": "https://www.dnevnik.bg/sport/2019/01/20/3377621_trump_pobedi_roni_osulivan_i_pokori_masturs_za_pruv_put/", "text": "Джъд Тръмп е новият шампион в \"Мастърс\", най-престижният турнир по снукър извън ранкинг системата. Англичанинът победи легендарния Рони О’Съливан в много интересен финал в \"Александра палас\" в Лондон – 10:4. Тръмп изигра много силен турнир, като по пътя към титлата отстрани Кайрън Уилсън (6:2), Марк Селби (6:2) и Нийл Робъртсън (6:4). За пръв път в кариерата си той печели трофея \"Пол Хънтър\". За Тръмп това е втора титла от т.нар. \"Тройна корона\" в снукъра (световно първенство, UK Championship и \"Мастърс\"), след като той има победа в UK Championship от 2011 г. След първата сесия във финала Тръмп водеше със 7:1 фрейма срещу О’Съливан, като се нуждаеше само от три фрейма във вечерния сеанс. Той записа серии от 89, 87 и 56 точки, за да поведе срещу именития си съперник, а О’Съливан се разписа едва в петия фрейм. \"Чаках твърде дълго за това, просто е невероятно. След като спечелих UK просто се питах дали някога отново ще спечеля голям турнир. Когато водиш срещу Рони винаги си изненадан, независимо от резултата\", каза шампионът. О’Съливан остава със седем титли от турнира, като е рекордьор по този показател. Той изигра своя 13-и финал в \"Мастърс\", като преследваше 20-о отличие от \"Тройната корона\". \"Джъд игра страхотно, той имаше отличен турнир. При резултат 1:7 мисля, че нямам шанс, особено срещу такъв играч. Излязох, за да видя какво мога да направя. Не мога да се оплача, но винаги е разочароващо да загубиш финал\", каза О’Съливан. Състезателят от Уитчърч е 23-ият шампион в надпреварата в неговото 45-о провеждане. Дотук в кариерата си англичанинът имаше три участия на полуфинал, където неизменно губеше. Във вечерната сесия О’Съливан направи шоу за публиката, като реализира два сенчъри брейка в 11-ия и 13-ия фрейм, но това не се оказа достатъчно, за да постави под по-сериозно напрежение своя сънародник. Освен ценното отличие Тръмп получава и чек за 200 хиляди паунда.", "date": "2019.01.20", "title": "Тръмп победи Рони О’Съливан и покори \"Мастърс\" за пръв път"}
