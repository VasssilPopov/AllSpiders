{"url": "https://www.dnevnik.bg/sport/2019/01/12/3374029_ludogorec_privleche_plamen_iliev_za_150_hil_evro/", "text": "Лудогорец\" обяви привличането на националния вратар Пламен Илиев с трансфер от румънския \"Астра\" (Гюргево). Футболистът  имаше предварителен договор с българския шампион  и трябваше да премине на \"Лудогорец арена\" през лятото като свободен агент. В крайна сметка българският шампион реши да го купи шест месеца преди да изтече договорът му. Преговорите между двата клуба са приключили успешно в петък, обявиха от \"Лудогорец\". По информация на \"Дневник\" трансферната сума на вратаря е 150 хиляди евро. \"Илиев ще се присъедини към \"Лудогорец\" в неделя (13 януари) на лагера в турския курорт Белек. Вратарят ще дебютира за новия си тим в първите контроли на шампиона в Турция, които започват на 15 януари с мач срещу румънския \"Ботошани\", съобщиха седемкратните шампиони. Илиев е вторият нов играч в Разград през зимата, след като под наем от \"Рединг\" пристигна  румънският национал Адриан Попа . Предварителен договор с \"Лудогорец\" има и халфът на \"Ботев\" (Пловдив) Серкан Юсеин. За него също се водят  преговори да премине в тима още сега . Договорът на Илиев с \"Лудогорец\" е за две години и половина. Според медиите в Румъния 27-годишният вратар ще получава по 360 хиляди евро годишна заплата в тима от Разград. \"Лудогорец\" е третият българския клуб в кариерата на Илиев след \"Видима-Раковски\" и \"Левски\". При сините той се наложи като №1 и записа 119 мача в периода 2011 - 2015 г. След това вратарят премина в \"Ботошани\", а от 2017 г. е в \"Астра\". Илиев се познава добре с настоящия треньор на \"Лудогорец\" Антони Здравков, който му беше наставник в младежкия национален отбор. В последните години вратарят се наложи като №1 в мъжкия национален отбор на България и записа девет мача, откакто Петър Хубчев пое състава.", "date": "2019.01.12", "title": "\"Лудогорец\" привлече вратаря Пламен Илиев за 150 хил. евро"}
{"url": "https://www.dnevnik.bg/bulgaria/2019/01/12/3372467_stroitelen_predpriemach_i_hudojnichka_suzdadoha/", "text": "Преди по-малко от година двама българи, които от години живеят и работят в Лондон, решават да създадат през компанията си IBA International Business Alliance Ltd. социална мрежа за бизнеса с \"българска връзка\" по света. Това са строителният предприемач Мирослав Богданцалиев и художничката Паола Минекова. Платформата им IBAconnect е онлайн от края на април 2018г. и според обявената до момента информация в нея са регистрирани близо 800 българи със собствен бизнес, мениджъри и специалисти в различни области в повече от 20 държави. Според Мирослав Богданцалиев до момента в мрежата са инвестирани близо 200 хил. британски паунда. Нейната цел е да свързва българите по света, техните чуждестранни колеги и партньори, фрийленсъри, студенти, представители на културните индустрии, както и благотворителни и образователни институции. Тя не подражава на Facebook и LinkedIn, защото акцентът при разработването й е паднал върху възможността за установяване на партньорства с общ бизнес в името на общи проекти. \"Да будуваш и да знаеш, че с теб будуват още много хора в различни точки по света, ентусиазирани от идеята, за която работите заедно, е може би едно от най-зареждащите преживявания\", казва Анета Недялкова. В проекта IBAconnect тя участва от момента на създаването му като директор \"Маркетинг и комуникации\". \"Първоначалният замисъл беше всичко да е безплатно, казва Богданцалиев. С течение на времето обаче разбрахме, че за да може идеята да расте и да се развива успешно, тя трябва да набира средства, които да бъдат реинвестирани, както в самата нея, така и в мобилната апликация, в събития, в съпътстващото бизнес издание \"Elysium\". Издръжката на мрежата в момента е основно от онлайн и печатна реклама и организиране на събития. Скоро предстои да бъде \"открита\" към платформата и секция IBA Institute за образователни и професионални програми и курсове. \"От тази година за фирмените членове ще бъде въведена минимална годишна вноска, която ще бъде придружена с допълнителни предимства за компаниите, като система за безплатно международно разплащане между членовете например\", обяснява Мирослав Богданцалиев. Той е магистър по Математика със специалност \"Управление и информационни технологии\" от Югозападния университет \"Неофит Рилски\" в Благоевград. В Обединеното Кралство пристигнал през 2000 г. \"Започнах работа в Англия като общ работник в строителството, но скоро след това започнах да мисля, че ако работя сам, ще мога да предлагам на клиентите си същите услуги на по-ниска цена, и да печеля повече отколкото през посредническа фирма\". С тази идея през 2005 г. регистрирал първата си компания Avalon Construction & Design Ltd. От тогава до сега работи предимно по проекти, свързани със строителството и търговията с недвижими имоти. Твърди, че мисленето му на математик и било решаващо за успеха на бизнеса му. Първият голям проект, по който работи е стар хотел в Челси, който превръща в шест луксозни апартамента. А първият инвестиционен проект е в Рединг, където след реновация и разширение на жилищна сграда със 7 апартамента е отчетена 250% възвръщаемост на инвестицията. \"Инвестирам в стартъп компании в САЩ и Англия, които работят в сферата на иновативните технологии Това е вълнуващ бизнес и бих искал да имам възможност да инвестирам повече в тази сфера\", разказва още той. Паола Минекова е художник и мултимедиен дизайнер. Учила е \"Изящни изкуства\" в Художествената Академия в Тел Авив, а след това и в Университета \"Вилем де Кунинг\" в Ротердам. В Лондон е от 2008 г. \"Бях само на 18 години и с доста авантюристичен дух, когато заминах за Израел, казва тя. Исках приключения, нови изживявания, да видя камили и да се потопя в Мъртво море. Планът, доколкото имаше такъв, беше да уча там, а за после точно тогава не съм мислила\". Паола твърди, че решението да не живее в България не е било \"плод на стратегически избор\". \"Като художник, реално, щеше да е сравнително лесно да остана и да се развивам в България. Мога да дам 1000 причини за и против, но да си призная истина - просто не ме свърта на едно място\". Напук на легендата, че българите по света се интегрират лесно, но трудно формират общности Мирослав Богданцалиев мисли точно обратното. \"Всъщност българите се интегрират трудно, твърди той. Причината до голяма степен е в това, че повечето от тях започват живота си от нулата и е много трудно да се интегрираш докато се бориш за собственото си оцеляване\". Той търси корените на трудната адаптация на българите в чужбина и по-далече: \"Животът по време на социализма направи поколения българи неспособни да се адаптират към друг живот и да постигат успехи със собствени сили, разсъждава той. Сега вече има нови поколения, които не помнят това време и са израснали в различна среда. По-амбициозни са и по-подготвени да се справят с живота сами\". На въпроса защо е решила да развива социална мрежа, след като е всеизвестен факт, че творците са индивидуалисти, Паола Минекова отговаря: \"Да, индивидуалисти сме! За да е артист човек трябва да може да се чувства добре сам в собствената си компания. Но повечето артисти са и доста екстровертни, бохеми са. Художниците имат дълбоката нужда от това да опознават нови хора, да видят различен свят, да се вдъхновяват от собствените си преживявания, но и от живота на другите\". \"През 2000 г., когато напуснах България в чужбина все още нямаше много българи, разказва Богданцалиев. За това не точно \"българската мрежа\" ми помогна да стъпя на краката си в Англия. Помогнаха ми един-двама приятели, които вече бяха тук. Събирахме се в библиотеката към нашето посолство в Лондон. Оставяхме книги, четяхме вестници отпреди две-три седмици... Библиотеката за съжаление отдавна е затворена. Но хората започват все повече да търсят контакт един с друг и да си помагат\", казва още той. А за мрежата, която иска да създаде през IBAconnect разсъждава смело: \"Има изключителни българи, както в България, така и по света – хора, които мислят глобално и вече са постигнали много в бизнеса, в културата, в спорта. Ако успеем да създадем общество в мрежата, тези българи ще са много повече, защото всяка общност генерира потенциал\". Мирослав Богданцалиев бил на 23 години, когато напуснал България. Имал амбиция и енергия да търси реализация, да успява, да бъде авантюрист и дори да рискува, за да намери собствен път. \"Защо точно извън България ли? Може би защото съм преценил, че в държава с уредени правила на живот и бизнес, мога да изградя успеха си по по-логичен и предвидим начин\", казва той. Сега всяка зима прекарва ски ваканцията със семейството си в Банско и крои планове за привличането на съмишленици за благотворителната организация \"Бъдеще за Петрич\" в родния си град. Както много други българи от поколението на деветдесетте Мирослав Богданцалиев също твърди, че днес вече няма никакво значение, кой къде по света е намерил мястото си. \"Всеки, стига да го поиска, може да е полезен за България без непременно да се връща, за да живее и работи там, казва той. Ето, пак опираме до нуждата от глобална свързаност, за това създадохме IBAconnect\". Глобалната свързаност е големият плюс пред бъдещето и за Паола Минекова. За двамата със съпруга й, който е холандец, Лондон е \"неутрална територия\" - някъде по средата, между София и Амстердам. \"Но човек никога не знае\" - казва тя, когато трябва да отговори на въпроса има ли нещо, което би я накарало да се върне в България. Може би Брекзит? \"Брекзит е поражение, казва Минекова. Но в процеса, който доведе нещата до тук, бяха допуснати много грешки и от двете страни. Нека сме честни и признаем, че и Брюксел има голяма вина за разклатеното доверие в обединена Европа и общите й цели. Сега трябва бързо да се учим от грешките, за да успеем да преодолеем по най-безболезнения начин това, което ни очаква\". За Мирослав Богданцалиев Брекзит също е огромна грешка. \"Европейският съюз е създаден да предотвратява войни и конфликти, да защитава общите интереси и ценности на държавите - членки и гражданите им, казва той. Това ми е достатъчно, за да съм убеден, че излизането на Великобритания от ЕС е грешка, основана на страхове и несигурност. А те бяха насадени умишлено от хора, които имаха интерес всичко това да се случи\". \"За мен IBAconnect е проект, който дойде тъкмо навреме. Започнахме разработката му малко преди да забременея с второто си дете, а това ми даде възможност да остана свързана със света, с България, с бизнеса, да срещна нови интересни хора, макар и с бебе на ръце. Преди да се роди алиансът (International Business Alliance, бел. ред.) нямах никаква представа колко много са талантливите българи по света. Но и колко голяма част от тях са жени. Сега членовете и партньорите на мрежата се множат непрестанно и това е впечатляващо\", разказва Минекова. В края на миналата седмица, от публикация в сайта на International Business Alliance – компанията, която стои зад социалната мрежа, стана ясно, че в нея влизат трима нови съдружници. Това са BGO Software на Ивайло Иванов и Иван Лекушев, комуникационната агенция United Partners на Мария Гергова и Детелин Йорданов, инвестиционен консултант, който от години работи в базираната в Швейцария компания Signia Financial Management AG.", "date": "2019.01.12", "title": "Строителен предприемач и художничка създадоха социална мрежа за бизнеса с българска следа"}
{"url": "https://www.dnevnik.bg/bigpicture/2019/01/12/3344376_nai-dobrite_snimki_za_2018/", "text": "Кои бяха най-впечатляващите и интересни моменти на 2018 година? Вижте най-добрите кадри на фоторепортерите на \"Дневник\" и \"Капитал\" - невинаги новинарски, но интересни и нестандартни. Автори на снимките са Анелия Николова, Юлия Лазарова, Надежда Чипева, Георги Кожухаров, Николай Дойчинов, Цветелина Ангелова и Велко Ангелов.", "date": "2019.01.12", "title": "Най-добрите снимки на \"Дневник\" за 2018"}
{"url": "https://www.dnevnik.bg/photos/2019/01/12/3374044_snimka_na_denia_v_kapana/", "text": "В навечерието на официалното откриване на \"Пловдив - Европейска столица на културата 2019\" в пловдивския квартал \"Капана\" се проведоха концерти на открито и закрито.", "date": "2019.01.12", "title": "Снимка на деня: В \"Капана\""}
{"url": "https://www.dnevnik.bg/politika/2019/01/12/3374047_borisov_blagodari_na_petima_premieri_za_podkrepata_po/", "text": "Премиерът Бойко Борисов изпрати благодарствени писма на премиерите на Румъния, Полша, Литва, Унгария и Испания за подкрепата в преговорите по пакета \"Мобилност 1\", съобщи правителствената пресслужба. \"Въпросите на автомобилния транспорт са прекалено важни за европейската икономика, за да бъдат решавани по спешност\", пише премиерът и добавя, че следващият Европейски парламент и Комисия трябва да поемат тази отговорност. Благодарности Борисов отправя и към работещите в автомобилния транспорт и шофьорите на камиони от Румъния, Полша и Литва, които подкрепиха българските превозвачи по време на протестите в Брюксел на 10 януари. Вчера  Борисов предложи на председателя на Европейския парламент Антонио Таяни  въпросът с условията на работа на международните превозвачи, известен като пакета \"Мобилност 1\" и Плана \"Макрон\", да се обсъди след предстоящите през май избори за Европейски парламент. ", "date": "2019.01.12", "title": "Борисов благодари на петима премиери за подкрепата по \"Мобилност 1\""}
{"url": "https://www.dnevnik.bg/sport/2019/01/12/3374043_de_minor_i_sandgren_specheliha_poslednite_turniri/", "text": "Австралиецът Алекс де Минор и американецът Тенис Сандгрен спечелиха последните тенис турнири при мъжете преди Australian Open. 19-годишният Де Минор вдигна титлата в родния си град Сидни, а 27-годишният Сандгрен триумфира в Окланд. И за двамата това е първи трофей в кариерата. Де Минор трябваше да изиграе два мача в един ден, за да стигне до титлата в Сидни. Австралийският тийнейджър първо победи французина Жил Симон с 6:3, 6:2 в полуфинал, отложен от петък заради дъжд, а след това се наложи със 7:5, 7:6 (5) в оспорван финал с италианеца Андреас Сепи. Де Минор е най-младият австралиец, който триумфира в Сидни, от 18-годишния Лейтън Хюит през 2000 г. Носителят на наградата за новобранец на 2018 г. вече има девет победи в 11 срещи в турнира от категория \"АТП 250\" в родния си град. Преди година Де Минор отново стигна до мача за титлата, но загуби от руснака Даниил Медведев (6:1, 4:6, 5:7). Днешният финал беше трети в кариерата му при мъжете. През август 2018 г. той отстъпи срещу Александър Зверев в битката за трофея във Вашингтон (АТП 500). Финалът в Сидни започна лошо за Де Минор, който допусна пробив още в първия гейм. Той обаче успя да изравни при 3:3, а 12-ия гейм, когато Сепи сервираше за влизане в тайбрек, австралийският тинейджър реализира втори пробив и спечели първия сет. Де Минор се оказа догонващ и във втората част, след като загуби подаването си за 3:4. Той обаче веднага върна пробив. Стигна се до тайбрек, в който австралиецът три пъти изоставаше с минипробив, но отново съумя да навакса изоставането си и да спечели мача. Де Минор, който заема 29-ата позиция в световната ранглиста, е първият австралийски шампион в Сидни от Бърнард Томич през 2013 г. Сепи пропусна възможността да стане най-възрастният победител в турнира от Мал Андерсън през 1973 г. 34-годишният италианец допусна шеста загуба в седмия си финал на ниво \"АТП\" и остава без титла от октомври 2012 г. В Окланд Тенис Сандгрен, който беше една от сензациите на миналогодишния Australian Open, спечели титлата след убедителна победа срещу британеца Камерън Нори - 6:4, 6:2. 27-годишният тенисист от Тенеси реализира четири от 12-те си точки за пробив и приключи мача за 79 минути. Когато преди година напусна турнир в Окланд след загуба в първия кръг, Сандгрен имаше само два двубоя на ниво \"АТП\" зад гърба си. Оттогава той спечели 21 срещи, игра два финала, стигна до четвъртфинал в Големия шлем, а от понеделник ще се изкачи до рекордното в кариерата си 41-о място в световната ранглиста. \"Няма думи. Много работа, много тренировки и много жертви бяха нужни, за да стигна до този финал и да го спечеля. Просто съм благодарен, че мога да изляза на корта, да играя и да се боря. През годините трябваше да се справям с някои контузии, така че е страхотно да бъда здрав и да много играя добър тенис\", каза Сандгрен след финала в Окланд.", "date": "2019.01.12", "title": "Де Минор и Сандгрен спечелиха последните турнири преди Australian Open"}
{"url": "https://www.dnevnik.bg/detski_dnevnik/2019/01/12/3362341_izpiti_nestandarten_uchitel_i_talantliv_uchenik/", "text": "Графикът за изпитите и ваканциите за учебната година, училищата с най-добрите резултати и промените в образователната система традиционно са сред най-четените теми в рубриката за родители \"Детски Дневник\". През 2018 г. сред най-популярните статии са също историите на един нестандартен учител и на талантлив бъдещ студент, както и разказ за детската градина, където нещата са такива, каквито трябва да бъдат навсякъде. Ето десетте най-четени статии в \"Детски Дневник\" (данните са към 21 декември) - може да си припомните или да прочетете това, което сте пропуснали. 1. График на ваканциите и матурите през новата 2018/2019 учебна година  - 90 498 прочитания 2. \" От Гергана до Гери-Никол\" - за учителя, който провокира децата да мислят  - 80 316 прочитания 3.  Кои са училищата с най-добър резултат на матурите през 2018 г.  - 44 711 прочитания 4.   В кои училища има най-високи резултати на матурите след 7 клас  - 42 481 прочитания 5.  Новите изпити след 10 клас: какво предстои  - 36 588 прочитания 6.  Детската градина, в която нещата са такива, каквито трябва да бъдат навсякъде  - 32 078 прочитания 7.  Как мобилно приложение изпраща деца в колежа  - 29 772 прочитания 8.  Училищата с най-висок бал в София  - 26 191 прочитания 9.  Какъв е тийнейджърът днес  - 20 356 прочитания 10.  Болните амбиции, \"Станфорд\" и затвореното общество - погледът на златен медалист  - 18 796 прочитания", "date": "2019.01.12", "title": "Изпити, нестандартен учител и талантлив ученик"}
{"url": "https://www.dnevnik.bg/bulgaria/2019/01/12/3374054_cvetan_cvetanov_rumen_radev_ne_e_obediniteliat_koito/", "text": "Президентът Румен Радев показа, че не е обединителят на нацията, който всички очакваха да бъде. Това каза пред журналисти председателят на парламентарната група на ГЕРБ и зам. - председател на партията Цветан Цветанов по време на посещение в Пловдив днес, съобщиха от пресцентъра на ГЕРБ. По думите му избирателите на Радев са очаквали от него да търси широк политически диалог, да работи успешно с всички институции и да бъде обединител. \"Последователността не е присъща черта на президента. Единственото нещо, в което можем да кажем, че е последователен, е да защитава интересите на една фирма\", каза още той. На въпрос дали очаква президентът да направи своя партия, той отбеляза, че амбицията е едно, желанието - друго, а реалните възможности - трето. По повод предстоящите местни избори в страната Цветанов похвали всички кметове на ГЕРБ. \"Пример е Георги Мараджиев, който само за няколко месеца, след като кмет на Стамболийски, успя да зареди всички жители на общината с положителна енергия. Затова определихме него и като областен ръководител на структурата на ГЕРБ\", каза още той. Цветанов не даде категоричен отговор дали всички сегашни кметове на партията ще бъдат издигнати отново и допълни: \"Ние даваме достатъчно оперативна свобода на всички тези, които могат да участват в процеса.\"", "date": "2019.01.12", "title": "Цветан Цветанов: Румен Радев не е обединителят, който всички очакваха да бъде"}
{"url": "https://www.dnevnik.bg/politika/2019/01/12/3374035_nacionalniiat_suvet_na_bsp_prie_proekta_viziia_za/", "text": "След 3-часово обсъждане на предложенията, които постъпиха от цялата страна по различните секторни политики, Националният съвет на БСП прие с пълно единодушие проекта \"Визия за България\", съобщи пресцентърът на партията. За пръв път той беше представен на 21 юли 2018 г. на форум на БСП в НДК. Оттогава са били проведени 571 срещи с браншови и синдикални организации, членове и симпатизанти на БСП, граждани и експерти в цялата страна. Техните предложения - общо 924, си били обобщени и включени в проекта. Най-много са предложенията в сферата на социалната политика (130), образованието и науката (130), регионалното развитие (107), земеделието (105) и здравеопазването (92). Десетки са и предложенията за икономиката, данъчната политика, националната сигурност и туризма. Окончателно проектът за \"Визия за България\" ще бъде приет на Конгреса на БСП, който ще се проведе на 26 януари 2019 г. в НДК. Националният съвет на БСП прие и \"Визия за Европа\"- \"За Европа на народите и социалната държава - солидарна, хуманна и сигурна\". В платформата се казва, че в резултат на Европейските избори БСП ще изпрати в европарламента своите представители, които заедно със социалистите, социалдемократите и другите представители на левицата от европейските държави ще отстояват общите, но също така и националните приоритети. Сред приоритетите в документа са изброени равенството на гражданите, равнопоставеност на държавите членки, против приемането на пакета \"Макрон\", за приемане без допълнителни условия в Шенгенското пространство, за равноправно участие в общата енергийна политика на ЕС чрез изграждане на нови собствени ядрени мощности и развитие на транзитната газопреносна мрежа на територията на България; против Истанбулската конвенция и други.", "date": "2019.01.12", "title": "Националният съвет на БСП прие проекта \"Визия за България\" и \"Визия за Европа\""}
{"url": "https://www.dnevnik.bg/skorost/2019/01/12/3372999_nai-tursenite_novi_koli_sa_dachiia_i_reno_a/", "text": "Поглед към най-търсените марки коли показва сериозни различия в зависимост от това дали са нови или употребявани. Според данните за регистрациите, предоставяни от пътната полиция, при новите леки и лекотоварни автомобили (категории М1 и N1), лидери са \"Дачия\" (3666 регистрации), \"Рено\" (3423), \"Шкода\" (3235), \"Тойота\" (2783) и \"Нисан\" (2754) (за подробности виж таблицата). Ако говорим за употребяваните леки и лекотоварни коли, предпочитанията са за \"Фолксваген\" (30 516 регистрации), \"Мерцедес\" (24 676), \"Опел\" (17 437), \"Ауди\" (15 733), БМВ (15 427) и \"Тойота\" (11 715). Общо всички регистрираните в страната Пътни превозни средства към 2 януари 2019 г. са над 3.66 млн. Най-много от тях са от марките \"Фолксваген\" (458 604), \"Опел\" (356 915) и \"Мерцедес\" (285 469).", "date": "2019.01.12", "title": "Кои са най-търсените нови и употребявани автомобили в България"}
{"url": "https://www.dnevnik.bg/sport/2019/01/12/3374056_uest_hem_zadulbochi_problemite_na_arsenal/", "text": "Уест хем\" затвърди лошата форма на \"Арсенал\" след победа с 1:0 в първия двубой от 22-ия кръг на Висшата лига. Деклар Райс отбеляза единствения гол в 48-ата минута, за да донесе първа победа на \"чуковете\" срещу този съперник от 2015 г. \"Арсенал\" отново показа огромни слабости в защита, а в този мач направи и твърде малко в атака, за да стигне поне до равенство. \"Уест хем\" беше по-стабилният отбор през по-голямата част от мача и закономерно спечели трите точки. \"Чуковете\" записаха деветата си победа от началото на сезона и се изкачи на осмо място. Тимът на Мануел Пелегрини събра 31 точки, колкото има и седмият \"Лестър\", но с мач по-малко. \"Уотфорд\" и \"Уулвърхемптън\", които също тепърва ще изиграят мачовете си от 22-ия кръг, допълват топ 10 с по 29 точки. \"Арсенал\" допусна пета загуба за сезона и има само с една победа в последните си четири мача във Висшата лига. Тимът на Унай Емери остава пети с 41 точки, но може да бъде догонен от \"Манчестър юнайтед\", който има 38 точки преди гостуването си на \"Тотнъм\" в неделя от 18.30 часа. Двубоят между \"Уест хем\" и \"Арсенал\" беше белязан от завръщането на Самир Насри в елита на английския футбол. Френският халф, който изтърпя наказание за нарушаване на антидопинговите правила, изигра първия си мач във Висшата лига от август 2016 г. Бившият играч на \"Арсенал\" и \"Манчестър сити\" имаше основна заслуга за победата на \"Уест хем\". Той асистира за гола на Деклар Райс и през целия мач се справяше много добре с организирането на играта в атака на домакините. \"Арсенал\" започна по-добре мача и можеше да поведе, но Александър Лаказет пропусна отлична възможност. След 20-ата минута \"Уест хем\" започна да взима надмощие. Андерсон и Насри бяха много активни и тормозеха колебливата отбраната на гостите. В края на първото полувреме защитата на \"артилеристите\" се пропука при центриране от корнер. Райс обаче пропусна да отбележи с глава от удобна позиция. Централният защитник се реваншира само три минути след почивката. Гранит Джака допусна грешка, като изчисти лошо топката в краката на Насри. Французинът продължи към Райс, който с чудесен удар намери горния десен ъгъл на вратата. Джака допусна петата си грешка през сезона, довела директно до гол на съперника. Нито един друг играч във Висшата лига няма толкова голям брой. След гола \"Арсенал\" пое контрол върху владението на топката, но трудно стигаше до чисти положения в наказателното поле на \"Уест хем\". Гостите разчитаха основно на удари от дистанция, но Пиер-Емерик Обамеянг, Матео Гендузи и Алекс Иуоби не намериха целта. В края \"артилеристите\" стигнаха до гол, но той правилно беше отменен заради засада на Лоран Кошчелни.", "date": "2019.01.12", "title": "\"Уест хем\" задълбочи проблемите на \"Арсенал\""}
{"url": "https://www.dnevnik.bg/biznes/2019/01/12/3374060_s_aneks_durjavata_se_e_otkazala_ot_chast_ot_poruchkata/", "text": "С анекс от края на септември агенция \"Пътна инфраструктура\" е пренаписала договора за разработването на системата за електронната винетка и тол-системата, пише  \"Капитал\"  в броя си от тази седмица. С анекса част от първоначално предвидените дейности отпадат, други са изменени, променят се и сроковете на изпълнение като някои от тях се удължават. Единствено непроменена е цената - 150 млн. лв., но начинът на плащане е коригиран в полза на изпълнителя - 50% през май тази година вместо 100% изцяло след като системата заработи, се вижда от документа. Сключеният анекс предвижда промяна в 18 от дейностите като някои от основните - с голяма финансова тежест, отпадат. Между тях е отказът на държавата от преоборудването на 125 рамки за контрол в населени места, прокарването на 200 км оптични кабели до десетте най-натоварени гранични пункта, 7 вместо 30 офиса за плащане на граничните пунктове. Според оценки на експерти, до които изданието се е допитало, компанията - изпълнител по този начин е спестила около 20 млн. лв. като се е ангажирала с нови, значително по-евтини дейности (промяна на местоположение на рамките за контрол, монтиране на кутии с оборудване на различна от първоначално уговорената височина и др.) Всичко по темата четете  тук. ", "date": "2019.01.12", "title": "С анекс държавата се е отказала от част от поръчката за тол-системата"}
{"url": "https://www.dnevnik.bg/sport/2019/01/12/3374055_hirsher_specheli_66-ata_si_pobeda_v_svetovnata_kupa/", "text": "Австриецът Марсел Хиршер продължи доминацията си в Световната купа по ски алпийски дисциплини с осма победа за сезона. Носителят на Големия кристален глобус за последните седем години записа впечатляващ успех в гигантския слалом в Аделбоден. Хиршер вече има 66 спечелени състезания в Световната купа, след като през седмицата  получи служебно първото място в гигантския слалом в Бийвър Крийк . 29-годишният австриец заема третото място във вечната класация за най-много победи зад Линдзи Вон (82) и Ингемар Стенмарк (86). Хиршер даде второ време в първия манш в Аделбоден, като изостана с 0.12 сек. от Хенрик Кристоферсен. Лидерът в генералното класиране обаче направи блестящ втори манш, в който беше далеч пред всички останали. Той завърши с общо време 2:26.54 мин. и изпревари Кристоферсен с 0.71 сек. Хиршер записа четвърта победа в петия гигантски слалом за сезона. Той вече има 32 спечелени състезания в тази дисциплина, като изостава единствено от Стенмарк, който има 46. Трети в днешния старт се класира французинът Тома Фанара. Той завърши с общо време 2:27:58, като изостана с повече от секунда от Хиршер. Алекси Пинтюро (+1:56 сек.), Жан Краниец (+1:62 сек.) и Томи Форд (+1:79 сек.) допълниха челната шестица. Българският скиор Алберт Попов завърши 41-и в първия манш и не успя да се класира за втория. В генералното класиране за Световната купа след 19 от 41 състезания води Хиршер с 876 точки. Той има солиден аванс от 355 точки пред Кристоферсен. Пинтюро е трети с 444 точки, следван от Макс Франц с 408 и Александър Аамод Килде с 392. В битката за малката световна купа в гигантски слалом Хиршер има 540 от възможни 600 точки. Кристоферсен е втори с 302 точки, а Хиршер - трети с 276. В неделя ще се проведе вторият старт в Аделбоден, който ще е в дисциплината слалом. Първият мач започва в 11.15 ч., а вторият - в 14.15 ч.", "date": "2019.01.12", "title": "Хиршер спечели 66-ата си победа в Световната купа"}
{"url": "https://www.dnevnik.bg/sviat/2019/01/12/3374059_rusiia_zagubi_vruzka_s_edinstveniia_si_kosmicheski/", "text": "Единственият космически радиотелескоп на Русия \"Спектър-Р\" е спрял да отговаря на команди от Земята, обявиха властите в страната, предаде Би Би Си. Директорът на Астрономическия космически център Николай Кардашев заяви, че някои от комуникационните системи на сателита са спряли работа. Телескопът е бил в изправност много повече от очакваните пет години, допълва руската космическа агенция \"Роскосмос\". Специалистите многократно са се опитали и не са успели да поправят изгубената връзка, допълва Кардашев. По думите на Юри Ковалев, началник на проучванията в проекта \"Спектър-Р\", връзката е била загубена сутринта на 11 януари, но според него \"надежда все още има\". \"Спектър-Р\" бе пуснат в космоса през 2011 г.. Вече е планирано пускането на нов руско-германски сателит на име \"Спектър-РГ\" тази година.", "date": "2019.01.12", "title": "Русия загуби връзка с единствения си космически радиотелескоп \"Спектър-Р\""}
{"url": "https://www.dnevnik.bg/sport/2019/01/12/3374063_dominaciiata_na_iohanes_byo_v_biatlona_produlji_sus/", "text": "Норвежецът Йоханес Бьо спечели преследването на 12.5 километра в германския зимен център Оберхоф. 25-годишният биатлонист записа седма победа в десет състезания от началото на сезона в Световната купа. Бьо потегли от втора позиция с 25.2 изоставане от победителя  във вчерашния спринт Александър Логинов . Норвежецът допусна цели три грешки в стрелбата - по една във втората, третата и четвъртата, но въпреки това пресече пръв финалната линия. Лидерът в Световната купа завърши състезанието за 34:29.8 минути. Той изпревари германеца Арнд Пайфер, който потегли от пета позиция и след една грешка в стрелбата финишира 15.1 секунди след победителя. Италианецът Лука Хофер, който единствен в топ 40 свали всичките 20 мишени, допълни почетната стълбичка с пасив от 15.8 секунди. Той стартира десети на 1:15.2 от Логинов, но с отличната си стрелба стигна до първи подиум през сезона. Носителят на Големия кристален глобус за последните седем години Мартен Фуркад завърши четвърти с три грешки на стрелбището. Французинът потегли от седма позиция на 47.2 секунди от Логинов и 22 секунди от Бьо, като финишира 32.6 секунди след норвежеца. В генералното класиране за Световната купа Йоханес Бьо води с 542 точки след десет от 26-те състезания за сезона. Той има аванс от 130 точки пред Логинов и 200 точки пред Фуркад. В преследването в Оберхоф участваха двама българи. Най-добре се представи Красимир Анев, който остана 36-и с две грешки и пасив от 3:38.8 минути. Димитър Герджиков изобщо не завърши състезанието, като спря след четвъртата си стрелба. Антон Синапов също имаше право да участва, но реши да не стартира. По-рано днес се проведе и преследването при жените. Италианката Лиза Витоци, която допреди два дни нямаше нито една победа в Световната купа,  дублира успеха си от спринта в четвъртък. Витоци допусна две грешки в стрелбата и завърши за 32:23.9 минути. Тя изпревари с 14.5 секунди трикратната олимпийска шампионка Анастасия Кузмина. Словачката потегли седма с пасив от 30.3 секунди и направи цели четири грешки в стрелбата, но финишира само 14.5 секунди след победителката. Французойката Анес Шевалие, която в петък остана на пет секунди от първото място в спринта, допълни почетната стълбичка. Тя завърши с пет грешки в стрелбата и изоставане от 27.9 секунди от Витоци. Нито една българка не участваше в състезанието. В генералното класиране за Световната купа води италианката Доротея Вирер с 438 точки. Витоци се изкачи на второ място с 396 точки, следвана от Паулина Фялкова с 374, Шевалие с 329 и Кузмина с 327.", "date": "2019.01.12", "title": "Доминацията на Бьо в биатлона продължи със седма победа от десет старта"}
{"url": "https://www.dnevnik.bg/sport/2019/01/13/3374231_juventus_premina_rutinno_purvoto_si_prepiatstvie_za/", "text": "Носителят на трофея \"Ювентус\" започна защитата на Купата на Италия с рутинна победа с 2:0 срещу \"Болоня\". \"Старата госпожа\" се класира за четвъртфиналите, където ще срещне победителя от двубоя между \"Аталанта\" и \"Каляри\". Федерико Бернардески даде аванс на \"Ювентус\" още в деветата минута, а 18-годишният юноша на клуба Мойс Кийн добави второто попадение четири минути след почивката. Масимилиано Алегри даде почивка на част от основните си играчи като Кристиано Роналдо и Пауло Дибала. Левият бек Леонардо Спинацола записа дебют, а Кийн изигра първия си мач като титуляр. Останалите в стартовия състав на \"Ювентус\" бяха Войчех Шчесни, Джорджо Киелини, Леонардо Бонучи, Матиа де Шилио, Сами Кедира, Емре Джан, Миралем Пянич и Дъглас Коста. Гостите поведоха след девет минути игра след грешка в защитата на \"Болоня\". Вратарят Анжело да Коста си попречи с Данило и изпусна топката, а Бернардески се възползва и отбеляза. \"Ювентус\" доминираше изцяло, а \"Болоня\" не създаде нищо интересно пред вратата на Шчесни. Гостите пропуснаха да увеличат аванса си през първото полувреме, но само четири минути след почивката стигнаха до втори гол. Коста опита центриране, което беше блокирано, но топката стигна до Кийн, който веднага я насочи във вратата.", "date": "2019.01.12", "title": "\"Ювентус\" премина рутинно първото си препятствие за Купата на Италия"}
{"url": "https://www.dnevnik.bg/skorost/2019/01/12/3372952_lek_rust_v_prodajbite_na_novi_avtomobili_avtoparkut/", "text": "Лек ръст в продажбите на нови автомобили, увеличаване на средната възраст на автопарка и бум в търсенето на електромобили. Така могат да се тълкуват пазарните данни на миналата година, базирани на информацията от \"Пътна полиция\" за новите регистрации в страната. През 2018 г. са регистрирани  319 639 автомобила, ванове, микробуси, камиони, автобуси, мотоциклети и специализирани превозни средства. Това е  с 13 218 повече от 2017-та . Чисто новите сред тях са 42 238, което е с 3 144 повече от същия период на миналата година. В същото време свалени от регистрация са 582 645 превозни средства. Според статистиката на \"Пътна полиция\" внесените в страната  автомобили са 286 275.  Сред тях тези на възраст   са 41 779, това е с 1875 повече от същия период на миналата година. В същото време 194 376 са произведени  . Дизелите без промяна, ръст на електромобилите Поглед към горивото, което се използва от регистрираните в страната леки коли показва, че за момента прогнозираното наводняване на пазара с дизелови модели от Европа не се наблюдава. На това гориво са 1.21 млн. от автомобилите, колкото са били и през миналата година. Все още бензиновите модели преобладават, като те са близо 1.34 млн (виж графиката). На пропан-бутан и метан са 194 566 автомобила. Малкият им брой се обяснява с това, че какво гориво използват е отбелязано при първата им регистрация, като не се отчита последвалата \"газификация\".", "date": "2019.01.12", "title": "Автопаркът в България продължава да застарява"}
{"url": "https://www.dnevnik.bg/bulgaria/2019/01/12/3373527_nova_studena_vulna_obhvashta_zapadna_bulgariia_dnes/", "text": "След няколко дни с температури близки до нулата от днес в Западна България отново започва застудяване, съобщи \"Нова телевизия\". Днес и утре сутринта в тази част на страната термометрите ще показван между минус 8 и минус 12 градуса. Прогнозата на Националният институт по метеорология и хидрология сочи, че най-студено ще сутрин и вечер в София, Монтана и Благоевград. През деня обаче ще е около и малко над нулата. Ще преобладава променлива облачност и на слънце ще е приятно. В централната и източната част от България в събота минималните температури ще са около нулата, а максималните ще достигнат 4-5 градуса. В неделя ще е малко по-студено.", "date": "2019.01.12", "title": "Нова студена вълна обхваща Западна България днес"}
{"url": "https://www.dnevnik.bg/evropa/2019/01/12/3373687_jultite_jiletki_ne_sa_dovolni_gotviat_se_za_deveti/", "text": "Предстоящото начало на \"националния диалог\" не променя нищо. \"Жълтите жилетки\" се готвят днес за нови протести в цяла Франция, след като получиха тласък от увеличаването на на броя на протестиращите миналата събота, което показа, че протестите няма да спрат от само себе си. Два месеца след първата протестна акция, движението е все толкова многолико и водещите фигури от \"историческото му ядро\" нямат единна стратегия за деветата седмица на обществена мобилизация. Ерик Друе, шофьор на камион, обявява намерението си да се върне в Париж. Но други фигури от движението, предприемачът Присия Людоски и Максим Никол, избраха френския град Бурж. Този град има предимството, че е \"на еднакво разстояние от големите градове\", като в същото време е \"малко по-малко известен на силите на реда, за да се избегне \"заграждане\" (обкръжаване - бел. АФП) и да се засили напрежението\", обяснява Никол. След  спада в броя на участниците  по време на коледните и новогодишни празници \"жълтите жилетки\" отбелязаха успех по време  на осмия си протест на 5 януари : с 50 хил. протестиращи в цялата страна, по данни на правителството, активността на протестното движение отбеляза ръст, опровергавайки предсказанията, че активността му постепенно ще спадне. Новите съботни протести ще бъдат още един тест за президента Еманюел Макрон: след като не успя да успокои \"жилетките\" с \"политиката на моркова\" и със  социални мерки  на стойност 10 милиарда евро, правителството пробва вече \"политиката на тоягата\",  обявявайки проектозакон за борба с погромаджиийството , подобен на този за борба с хулиганството. Решението за втвърдяване на законодателния арсенал беше взето след новите прояви на насилие в Париж на 5 януари, при които беше отбелязано дори влошаване на ситуацията: \"жилетките\" разбиха със строителна техника входа на министерството, където се намира офисът на правителствения говорител (Бенжамен Гриво - бел. БТА), и влязоха в сградата. Кадрите с бивш боксьор, удрящ жандармеристи, също са символ на тези ексцесии, при които се случва всичко, но не и отслабване на насилието. Бившият боксьор беше арестуван преди процеса си (първото заседание е насрочено на 13 февруари) и това предизвика гнева на \"жълтите жилетки\". Организирана беше  акция за набиране на средства  в негова подкрепа, която събра над 117 хил. евро, преди интернет платформата \"Леечи\" да реши да не приема повече дарения след остри критики от страна на правителството и на полицейските синдикати. Дарителите придружиха жеста си с послания, демонстриращи подкрепата им, а някои нарекоха боксьора \"герой\". Движението на \"жълтите жилетки\" продължава да се ползва с подкрепата на повечето французи: 60 на сто го одобряват, макар че това е спад от 10 на сто за един месец, показва публикувано в сряда проучване на \"Елаб\". 51 на сто от французите искат протестното движение да продължи, а 38 на сто заявяват, че разбират проявите на насилие. 80 хил. полицаи и жандармеристи Предвид риска от нови сблъсъци ще бъдат мобилизирани 80 хил. полицаи и жандармеристи, включително 5 хил. в Париж. На фона на това  големият национален дебат , обещан от правителството като изход от кризата, изглежда забуксува още преди да започне в средата на януари. Шантал Жуано, която трябваше да го организира, се оттегли след полемика, предизвикана от месечната й заплата, възлизаща на 14 666 евро брутно. Продължават и колебанията кои теми ще бъдат обсъждани и кои няма, а това породи много съмнения в ползата от консултациите. \"Методът, предложен от правителството за големия му дебат, е като локомотив от 19-и век\", заяви Кристоф Шалансон, важна фигура в движението в южния департамент Воклюз. \"Очакваме реакцията на държавата и създаване на процедурата за референдум по инициатива на гражданите (едно от исканията на \"жълтите жилетки\" - бел. БТА) и конкретни мерки за повишаване на покупателната способност\", обяснява пред АФП Алекс, организатор на протести в югоизточния град Валанс. \"Ако и двете бъдат направени, край на движението\", каза той, но предупреди: \"Трябва да реагират бързо. Има хора, на които им е писнало да бъдат пацифисти и ще става все по-трудно да се ръководят\". /БТА", "date": "2019.01.12", "title": "\"Жълтите жилетки\" не са доволни, готвят се за девети протест"}
{"url": "https://www.dnevnik.bg/detski_dnevnik/2019/01/12/3366160_uchilishteto_koeto_uchi_decata_da_budat_v_krak_s/", "text": "Близо една трета от учениците на столично училище идват с таблети за уроците или използват смартфоните си в час. Нямат хартиени бележници и раниците им са станали по-леки. Освен това получават повечето от домашните си онлайн. В 51-во Средно училище \"Елисавета Багряна\" в софийския квартал \"Хиподрума\" учат деца от 1-ви до 12-и клас, а при кандидатстването след 7-ми учениците могат да избират между профил софтуерни и хардуерни науки и изобразително изкуство. Директорът Асен Александров е специалист по информационни технологии и математика и винаги е работил в образованието, но не през цялото време в България. Придобива опит от Америка и Словакия и го прилага в училището вече 14 години.  Кабинетът му не е типичният за директор на училище - стените са цветни, по лавиците има най-различни статуетки, а негов шарж стои в голяма дървена рамка. Учителската стая е в съседство. Там няма хартиени дневници. На едната стена има само интерактивна дъска, в която се съдържа цялата информация, необходима на учителите – разпределението на часовете, отсъствията на учениците, програми по класове и друго нужно.  Така е, защото 51-во е едно от 50-е училища, които въвеждат електронния дневник като постоянен, без да дублират съдържанието му на хартия. Благодарение на това, че чрез него родителите получават цялостна информация за децата си в реално време - оценки, отсъствия, бележки от учители, препоръки, съобщения, необходимостта от редовните родителски срещи би могла да отпадне.  Проблемът с тежестта на ученическите раници се дискутира дълго време, а Министерството на образованието и науката периодично дава препоръки на директорите как да се справят с него. Една от тях беше да се направи преразпределение на седмичната програма, за да носят децата по-малко учебници, а друга - да се използват тетрадки от по-нисък клас хартия, защото така теглото им е по-малко.  Последното решение на министерството позволи на училищата да кандидатстват по програма, с която да финансират частично поставянето на шкафчета за учениците. Директорът на 51-во не се е възпозлвал от предложението. Не е сигурен, че така ще се реши проблемът за големите ученици, които са на кабинетна система. \"Няма как всеки ученик във всяко училище да има шкафче, защото не навсякъде коридорите са достатъчно широки. Аварийни изходи са и по закон не могат да бъдат стеснявани. Нашите са пълни с красивите рисунки на учениците ни. Защо да ги загрозяваме с шкафчета, когато има и други варианти\". Като още едно решение за тежестта на раниците Образователното министерство предостави безплатно електронно четими учебници на учениците от 1 до 7 клас. Така се появи идеята за таблет в училище. Последваха дискусии полезно или вредно е за децата. Някои учители и родители не бяха съгласни със замяната на хартиения учебник с електронно устройство.  \"Твърдят, че щели да им се развалят очите, но не се замислят, че повечето време гледат в мобилните телефони. Нека поне 2 часа на ден пред екрана да са по предназначение и да бъдат за учене\", казва директорът, който е един от първите въвели използването на таблети в час. \"Направихме анкета колко от децата имат таблети и се оказа, че около 80 – 90% имат. Казахме им - който иска да си носи учебниците, който иска да си носи таблета. Но дори и да дойдат без учебник, това не е проблем, защото учителката показва урока на монитор пред всички\". Дигитализацията в училището започва преди 7 години, а Александров е убеден, че тя е решение не само за тежките раници, но и за още много нерешени проблеми.  \"Това е естественият начин, по който нашите ученици възприемат и са в досег с информацията. Децата днес са различни. Те не могат да стоят мирно и да слушат учителят да им говори 30 минути\", разказва директорът. Той е твърдо убеден, че по този начин се спестяват много време и усилия за подготовката на преподавателите.  Представата за класна стая в това училище съвсем не съвпада с традиционната. Кабинетите по различните предмети имат свой облик. Тях посещават по-големите ученици. \"Когато ги ремонтирахме, реших, че няма да има катедри за учителите и определено място, на което те да стоят. В стаите има монитор и проектор, а също и бяла дъска и стена, на която може да се пише. Чиновете могат да се разместват както е удобно за работа в часовете. Учениците виждат добре където и да са седнали\", обяснява Александров и казва, че благодарение на модернизацията им учителите успяват да демонстрират процеси по химия, физика и география, които преди се е налагало да обясняват устно. Александров предупреждава, че промяната не е лесна. Когато взима решението, че чиновете няма да са подредени в редици, а децата ще седят по 5 или 6 на една маса, получава отрицателни коментари както от учителите, така и от родителите. \"Отговаряха ми, че така ще си пречат. Аз настоявах, че ще работят по групи и ще получават групови оценки. Отново не се приемаше, защото родителите се опасяваха, че силните ученици ще вършат повече неща за сметка на по-слабите. Казах им, че така е и в живота – винаги се работи по групи\". Оказва се, че децата не са на мнението на родителите, защото им харесва да си помагат. Дори успехът за няколко години се е повишил чувствително, казва директорът. Интерактивната дъска е едно от нещата, което се харесва най-много от учениците в кабинетите. \"Те сами изявяват желание да излязат и да участват в задачите\", казва учителката по география Калина Софрониева. \"Информацията вече е навсякъде. Учителите отдавна не сме единствените, от които децата могат да я получат, затова и ние трябва да се съобразяваме с това\". Електронните учебници дават възможност да се използват допълнителните приложения, с които могат да се показват 3D изображения. Софрониева обяснява, че тези модели улесняват децата да се запознаят нагледно с дадени природни процеси и да ги разберат. Като образуването на вулканите, например. В началото не всички учители са били съгласни с дигитализацията. \"Въпреки това с така наречения \"метод на капката\" нещата започнаха да придобиват друг облик. Казвах им, че така ще им е по-лесно и те се убедиха в това.\" След като печели проект по европейската програма \"Еразъм+\", училището изпраща преподавателите на обучение в Испания, Финландия, Естония. Сега те могат да работят с онлайн платформи и програми и имат добра компютърна грамотност.  Александров продължава да работи по \"метода на капката\". Казва, че е търпелив човек. Силно вярва в това, което прави и не спира да осъществява идеите си за усъвършенстване на материалната училищна база.  \"Има една мисъл на Малкълм Гладуел, която ме води: За да превърнеш нещо в мода трябва 25 % от хората да започнат да го правят. След това останалите се увличат от тях и те започват да го правят\", усмихва се директорът. ", "date": "2019.01.12", "title": "Училището, което учи децата да бъдат \"в крак с времето\""}
{"url": "https://www.dnevnik.bg/sport/2019/01/12/3363106_tomas_huber_katerach_ako_lipsva_risk_ti_prosto/", "text": "- Започнах, когато бях още много малък. Баща ни ни водеше в планината и в началото бяхме много ентусиазирани с брат ми. Обичахме да сме сред природата. Баща ни беше велик катерач и ни показа какво е чувството да бъдеш в планината. В началото ми харесваше просто защото прекарвах време в планината. Катеренето е сложен процес, но тренирахме здраво от ранна възраст. В крайна сметка открихме, че заедно можем да бъдем невероятен екип. - Катеренето ме кара да съм любопитен по начин, по който мога да преоткривам нови неща. В катеренето никога не знаеш какво можеш да постигнеш. Това е магията на всичко. Ако знаеш, че можеш да направиш дадено нещо, то вече не ти интересно. В катеренето винаги има бариери и трябва да работиш здраво, за да стигнеш до момента, в който ги премахваш. Не опира просто до катеренето, а до начина, по който се справяш с всеки специален проект. Катеренето е цял процес, който е съвкупност от много аспекти. Трябва да работиш, да тренираш и да чакаш удобния момент. - На заден план са провалите. От личен опит знам, че провалът е част от цялата игра. Вярвам, че ако приемеш провала като част от пътя към успеха, ти се превръщаш в боец. Най-силните хора са тези, които могат да изведат поука от провала. - Никога в живота си не съм имал такъв момент. От една страна, аз съм късметлия, че имам брат ми. Той някакси успява да се предпази от контузии, като се е случвало да съм в болница, а той да катери някъде, и това ме дразни. Тогава си казвам, че искам да се върна, колкото е възможно по-бързо. Така след всяка операция излизам по-силен.  Мотивира ме да преоткривам себе си. Това, което ме кара да продължавам, е да ставам по-добър в катеренето и да съм в планината. Всичко в общество ни сякаш се движи по определен модел и имаме сигурност. В планината обаче ти си единствената причина нещата да се случат. Тогава усещаш какво наистина означава да живееш. Имам нужда да правя нещо, което ме кара да натискам до границите на възможностите ми. Хората трябва да си поставят собствен стандарт, а не някой друг да ги контролира. Не трябва да мислиш какво правят другите. Най-важното е да си поставиш твои приоритети, които да следваш. Тогава знаеш, че си на правилен път.  От една страна, ако липсва риск, ти просто съществуваш. Същото е като да седиш на дивана и да гледаш телевизия. Тогава мисълта ти не работи. Няма значение да ли си катерач, просто излез навън и подишай свеж въздух. Намери себе си сред природата и виж какво може да преоткриеш в живота си. Границата, която не искам да прекося, е когато вече не мога да пресметна риска и се оставям в ръцете на Бог. Ако осъзная, че съм сломен, никога не прекосявам тази линия. - Концентриран съм напълно в това, което правя. Превръщам се в машина, когато катеря. Но всеки път, когато съм в базовия лагер, отделям време за молитви. Това е моята медитация. След това слушам природата и знаците й. За мен е важно да имам добро предчувствие, за да се впусна в приключението. Ако по някаква причина не се чувствам комфортно, тогава не отивам, защото животът има по-голяма стойност от всяко предизвикателство в планината. Това обаче не означава, че не давам всичко от себе си, но най-важното за мен е, че имам три невероятни деца и искам да ги видя как растат. Положителното мислене е всичко. Ако нагласата ти е отрицателна, можеш да си останеш вкъщи. Понякога хората имат проблеми с мен, защото винаги мисля положително, дори и в напрегнати случаи. Моята чаша е винаги наполовина пълна, никога не е наполовина празна. Казват ми, че не мога да съм винаги позитивен. Защо не? Не се дръжте като сломени. Така нищо няма да промените. Понякога променям мисленето на другите, но се случва и хората покрай мен да полудеят. - Понякога най-трудните неща не водят до най-добрия резултат, но всяка отделна история е важна. За мен катеренето не означава да се прибера в къщи като герой. Искам да срещам нови хора и да уча за културата им. Трябва да се уважаваме и да отдаваме значение на религията. На първо място сме хора и трябва да ни е грижа за природата. Това, което съм научил от катеренето, е че светът ни е уникален. Необходимо е да се грижим повече за него, защото децата ни също искат да живеят в хубав свят. Определено не правим достатъчното, за да опазим природата. Хората се мислят за богове. Ние сме създателите на катастрофата. Ще се събудим, когато стане наистина болезнено. В момента е болезнено, но не достатъчно. Един ден ще се затрием, ако продължаваме в същия дух. - Един път всичко се навърза по перфектен начин като парчета от пъзел. Това се случи през 2001 г. на Огре. Много експедиции се бяха провалили. Ние отидохме за Огре 3, първият склон от величествена планина. Всички се провалиха, а ние направихме второ слизане. Беше лудост, като дори не бяхме затруднени. Просто нещата се подредиха на мястото си. - Лудите случки с брат ми са безброй. Вероятно най-странната е да катерим през нощта, когато сме изпили по осем бири. Тогава бяхме доста забъркани след купон. - Най-красивото място е домът ми. Харесва ми да ходя също до Пакистан и Патагония. Но ако трябва да откроя едно място, ще избера Бавария, където живее семейството ми. Това е процес от осъществяването на много неща. Всеки миг оказва влияние върху живота ти и трябва да имаш смелостта да го приемеш. Винаги казвам, че всички моменти от живота ми са важни за нещо конкретно в бъдещето. За да избера да тръгна на експедиция, тя трябва да изглежда невероятна, граничеща с невъзможното и много хора да са опитали късмета си. Не мисля за трофеи, а търся моя път в живота.", "date": "2019.01.12", "title": "Томас Хубер, катерач: Ако липсва риск, ти просто съществуваш"}
{"url": "https://www.dnevnik.bg/politika/2019/01/12/3373698_viziiata_na_bsp_za_evropa_socialno_izmerenie_na_es_i/", "text": "Нов икономически модел, социално измерение на Европейския съюз (ЕС), еврокомисар по демографските въпроси - това са част от предложенията в предизборната платформа за евровота на БСП, която лидерът Корнелия Нинова нарече Визия за Европа. Документът ще бъде обсъден на закрито заседание на \"Позитано\" 20 днес и ще бъде окончателно приет на конгреса на партията на 26 януари. Визията на БСП за Европа е от седем страници и фокусира върху социалното измерение на ЕС и желанието на социалистите съюзът да е ориентиран към младите хора. За разрешаването на демографските проблеми социалистите искат да работи отделен еврокомисар. БСП иска европейските институции да работят така, че националните държави да имат контрол по въпросите за миграционната политика. Социалистите се обявяват против Европа на две скорости и искат още тази година България да бъде напълно интегрирана в Шенген, т.е. да бъде приета не само по въздух и вода, но и по сухопътни граници. В документа е записано, че страната ни трябва да продължи подготовката за влизане в еврозоната. Очаква се ръководството на БСП да предложи и рамка, от която бъдещите евродепутати да не трябва да отстъпват. \"Ако сред условията е да не се подкрепя ратификацията на Истанбулската конвенция, то може да се ориентирате кои ще бъдат кандидатите за евродепутати, и кои - не\", коментира социалист пред \"Дневник\". Засега неофициалната информация е, че  президентът на Партията на европейските социалисти (ПЕС) Сергей Станишев няма да бъде начело на евролистата на БСП, както бе на миналите избори , а за негов наследник се коментират надпартийни кандидати, в т.ч. и депутатът от гражданската квота на БСП Елена Йончева. На избираемо място в листата ще бъде и зам.-председателят на партията Деница Златева. Днес Националният съвет на БСП ще обсъди и т.нар. Визия за България, която трябва да стане предизборна платформа на партията за парламентарни и местни избори. В документът са включени и предложения на неправителствени организации и граждани, с които социалистите обсъждаха идеите си близо пет месеца в цялата страна. Акценти в т.нар. Визия за България са обещания за реформа в здравеопазването на база на регионален принцип, прогресивно подоходно облагане и данъчни облекчения за млади семейства, увеличение на старите пенсии и на някои социални плащания, мерки срещу демографската криза, по-голямо държавно участие в икономиката, нормализиране на отношенията с Русия и др.", "date": "2019.01.12", "title": "Визията на БСП за Европа: социален съюз и еврокомисар и по демографските въпроси"}
{"url": "https://www.dnevnik.bg/evropa/2019/01/12/3373025_gradut_kafenetata_sa_razdeleni_spored_etnosa/", "text": "В сръбския град Буяновац, близо до границата с Косово, въпросът къде хората пият кафе зависи от етническата им принадлежност, пише Би Би Си. \"Албанците и сърбите не ходят в едни и същи заведения\", казва Валон Арифи, етнически албанец. Мнозинството от населението са сърби, но в по-широкия регион албанците са по-многобройни. Именно затова Прешевската долина бе в основата на въпроса – може ли да бъде част от сделка за  размяна на територии , която да сложи край на враждата между Сърбия и Косово? \"(Хората тук) пият кафе заедно само по работа\", казва Валон. \"Но да пият заедно като приятели? Това не се случва\". А ако си поръчате еспресо в \"грешното\" кафене в Буяновац, много скоро ще разберете какво искат да ви кажат. \"Можете да прочетете парола за WiFi като: \"Албанци не са добре дошли тук\". А в албанските заведения може да е нещо против сърбите\", допълва Валон. В този беден край на Сърбия къде ще живеете, къде ще учат децата ви, какъв език ще говорите и дали ще посещавате църква или джамия, всичко това ще отразява произхода ви, отбелязва Би Би Си. Защо размяна на територии Сърбия не признава обявената през 2008 г. независимост на Косово. Европейският съюз обаче иска Белград да постигне споразумение с Прищина преди да придвижи напред сръбските планове за еврочленство. В същото време Косово иска официално признаване в ООН, която обаче е блокирано от съюзника на Сърбия – Русия. Едно, според някои немислимо, решение на спора, може да бъде размяната на територии по етническите линии. При този вариант Косово би спечелило някои от трите общини, известни като Прешевска долина, а част от Митровица, населена предимно със сърби, би се присъединила към Сърбия. Нищо обаче не е решено и никой не знае къде може да минават новите граници. И докато разговорите в Брюксел навлязоха в застой, напрежението се засили –  Косово наложи 100% мита  на сръбски стоки. Има  натиск и от Вашингтон . Президентът Доналд Тръмп призова лидерите на Сърбия и Косово да сключат мит. Белезите на войната Аридона Шабани се е прибрала за ваканцията у дома от училището по медицина в албанската столица Тирана. Докато е растяла, тя никога не е имала приятели сърби и почти не говори сръбски. \"Не харесвам езика. Не е интересен като английския и френския\". Нейната майка може и да не пие кафе със сърбите, които познава, но говори езика им. \"Ние живяхме в бивша Югославия, когато сърбите и албанците се предполагаше да са обединени. Това поколение израсна във време на война, когато омразата бе насърчавана. Тези тежки преживявания накараха младите хора да си обърнат гръб\", казва тя. На баскетболно игрище в Буяновац млади хора от сръбски, албански и ромски произход тренират заедно. \"Когато растях, всички играехме заедно, но нещата се промениха заради войната\", казва основателят на клуба, който е сърбин. \"Аз имам една философия: навсякъде по света децата плачат по един и същ начин, няма разлика между тях. Младите хора тук се учат да живеят заедно, да работят заедно и да стават приятели\", допълва той. Хевзи Имери, етнически албанец, и Данило Дабетич, който е сърбин, искат да станат професионални играчи и са добри приятели. \"Излизаме да пием кафе, разхождаме се заедно, ходим на рождени дни заедно\", казва Данило. Всичко това обаче може да се промени, ако границите на Прешевската долина бъдат преначертани.", "date": "2019.01.12", "title": "Градът, където кафенетата са разделени според етноса"}
{"url": "https://www.dnevnik.bg/sport/2019/01/12/3373044_livurpul_siti_i_bezprecedentnata_bitka_za_titlata_v/", "text": "Историята е твърдо на страната на \"Ливърпул\" в опита му да спечели първа титла от 1990 г. Тимът на Юрген Клоп обаче е изправен пред безпрецедентна борба с шампиона \"Манчестър сити\". И не само. \"Ливърпул\" прави най-силния старт в своята история и в почти всеки друг сезон щеше да бъде сигурен в първото място. Мърсисайдци имат 54 точки след 21 от 38-те кръга. Това е четвъртото най-добро постижение от сезон 1905-06, когато за пръв път в елитната дивизия на английския футбол участват 20 отбора. Рекордът беше поставен миналия сезон от \"Манчестър сити\" - 59 точки. \"Челси\" имаше 58 точки след 21 мача, когато спечели титлата под ръководството на Жозе Моуриньо през 2005-06. Третият най-добър старт е на \"Тотнъм\" от сезон 1960-61 - 56 точки. Настоящият сезон е 11-ият, в който даден отбор има 52 и повече точки след 21 кръга. В предишните десет случая този тим неизменно печели титлата. В шест от тях лидерът в класирането е имал двуцифрен аванс пред най-близкия си преследвач. Ситуацията с \"Ливърпул\" обаче е съвсем различна. Никога досега отбор, събрал 52 и повече точки от 21 мача, не е имал толкова малка преднина на върха. Предишната най-малка разлика беше пет точки между \"Челси\" и \"Арсенал\" през сезон 2004-05. Euro Club Index изчисли, че шансовете на \"Ливърпул\" да спечели титлата са 56.6% срещу 33.5% за \"Манчестър сити\" и 8.6% за \"Тотнъм\", който е трети на шест точки от върха. Дори \"Челси\", който е четвърти с десет точки изоставане, не може да бъде напълно отписан. Шансовете на сините са оценени на 1%. Предизвикателството пред \"Ливърпул\" Надеждите на мърсисайдци за първа титла във Висшата лига изглеждат по-реално от всякога. Над тима обаче вече тегне една прокоба. В последните десет години осем пъти отборът, който е бил начело в класирането по Коледа, след това става шампион. Единственият, който не успя да го направи - при това два пъти - е \"Ливърпул\". И в двата случая обаче (2008-09 и 2013-14) мърсисайдци вече бяха изгубили лидерската си позиция след 21-ия кръг. За последно отборът беше на върха след 21 кръга през сезон 1996-97, като водеше с две точки пред \"Арсенал\" и с четири пред \"Манчестър юнайтед\", който впоследствие вдигна титлата. Голямата разлика между \"Ливърпул\" и доминиращите отбори в миналото е, че никога не е имало толкова сериозен опонент за първото място. 50-те точки на \"Манчестър сити\" след 21 мача са рекорд за отбор, заемащ второто място. Предишното върхово постижения беше 49 точки. Толкова е имал \"Ливърпул\" през сезон 1990-91, но тогава е изоставал само по голова разлика от лидера \"Арсенал\". Лондончани пък имаха 49 точки след 21 мача през сезон 2003-2004, но бяха само на точка зад \"Юнайтед\". Тогава тимът на Арсен Венгер завърши без загуба и вдигна титлата. Голямото предизвикателство пред \"Ливърпул\" не се изчерпва само с конкуренцията на \"Манчестър сити\". Въпреки че през лятото беше единственият отбор без входящ трансфер в Англия, \"Тотнъм\" също е част от битката за титлата. \"Шпорите\" събраха 48 точки, като изостават с шест от лидера. Никога досега отборът, който заема третата позиция в елита на английския футбол, не е имал толкова голям точков актив след 21 мача. Предишното най-добро постижение беше 46 точки - на \"Тотнъм\" през сезон 2011-12 и \"Челси\" през сезон 2013-14. През този сезон дори \"Челси\" с четвъртата си позиция и 44-те си точки от 21 мача е рекордьор. Сините от Лондон изравниха постижението на градския съперник \"Арсенал\" от сезон 2016-17. Нито един тим, заемал четвъртото място след 21 кръга, не е имал повече точки. Тези четири отбора са на път да подобрят рекорда за най-голям точков актив в топ 4. В предишните два сезона тимовете в челната четворка завършиха с общо 333 точки (2.19 средно на мач). След 21 кръга \"Ливърпул\", \"Сити\", \"Тотнъм\" и \"Челси\" имат общо 196, или 2.33 средно на мач. \"Не помня толкова оспорвано първенство. Има толкова много претенденти, борещи се за титлата. Много е равностойно, всеки мач е финал\", заяви Пеп Гуардиола след победата на \"Сити\" срещу \"Ливърпул\", която запази жива интригата в битката за титлата. ", "date": "2019.01.12", "title": "\"Ливърпул\", \"Сити\" и безпрецедентната битка за титлата в Англия"}
{"url": "https://www.dnevnik.bg/analizi/2019/01/12/3373813_smetni_si_danucite_kolko_davash_na_durjavata/", "text": "За поредна година сайтът \"Моите данъци\" ( kolkodavam.bg ) позволява на всеки работещ българин да добие по-добра представа за данъците, които плаща на държавата. На база личната си заплата и потребление, посетителите на kolkodavam.bg могат още да изчислят личния си Ден на свобода от правителството, както и да генерират своя собствена \"Разходна бележка\", която показва как държавата харчи техните пари. Освен това можете и да сравните данъците, които плащате, с тези на средностатистическия работещ българин. Нашите изчисления показват, че данъчната тежест върху средностатистическия работещ българин възлиза на 594 лв. на месец, което се равнява на 44.7% от разходите на работодателя му за него. Тази оценка почива на някои необходими допускания. Средностатистическият работещ българин: - работи на трудов договор в най-широко разпространената категория труд (трета) и е роден след началото на 1960 г.; - получава месечна брутна заплата от 1 117 лв. (според последните данни на НСИ за средната заплата в страната през третото тримесечие на 2018 г.); спестява 5% от брутния си доход[1]; - притежава жилището, в което живее (няма разходи за ипотечен заем или наем). При тези условия общите разходи на работодателя възлизат на 1330 лв., а след заплащането на задължителните данъци и осигуровки в размер на 463 лв.[2] лицето получава чиста сума от 867 лв. Още тук данъчноосигурителната тежест е достигнала 34.8%. Това е процентът от общите разходи на работодателя, който не стига до джоба на работещия. Използваме за отправна точка на тези изчисления крайните разходи за работодателя[3], защото именно те формират цената на труда – месечната сума, с която работодателят трябва да се раздели, за да наеме даден работник. Данъчните задължения обаче не спират дотук, тъй като значителна част от данъчното облагане започва едва след получаването на \"чистата\" заплата. В нашия модел средностатистическият българин използва[4] останалите му 867 лв. по следния начин: · зарежда по 10 литра бензин на месец (при ориентировъчна средна цена от 2.20 лв./литър за 2018 г.) - общо 22 лв. на месец, от които 7.10 лв. акцизи и 3.67 лв. ДДС; · изпива месечно 4 бутилки бира (по 0.5 литра и 1.20 лв. всяка), половин бутилка вино (от 0,75 литра и цена от 8 лв.) и 1/3 бутилка твърд алкохол (от 0.75 литра и цена от 8 лв.) – общо 11.44 лв. месечно, от които 1.39 лв. акцизи и 1.85 лв. ДДС; · пуши средно по 5 и половина цигари на ден (при цена от 4.80 лв. кутията) – общо 38.88 лв. на месец, от които 28 лв. акцизи и 6.6 лв. ДДС; · спестява 56 лв. (споменатите по-горе 5% от брутния му доход). След като се приспаднат разходите за този тип стоки (общо 72 лв.) и спестяванията (56 лв.), остават 739 лв., които биват изразходвани за разнообразни стоки и услуги, като приемаме, че 70% от разходите му са облагаеми с ДДС (т.е. плаща допълнително ДДС от 86 лв.). Така месечните разходи за акцизи са 36 лв., тези за ДДС набъбват до 95 лв., а общо платените данъци и осигуровки стават 594 лв. на месец – 44.7% от платените от работодателя му 1330 лв. Крайната картина изглежда по следния начин: Разбира се всичко казано дотук не изчерпва напълно данъчната тежест, на която са подложени българските граждани (и в частност - работещите). Например, сайтът \"Моите данъци\" не включва в изчисленията разходите за покриване на местни данъци върху движимото и недвижимото имущество, както и някои такси с данъчен привкус (известни още като квази-данъци) като винетните такси и таксата върху битовите отпадъци. Разбира се всичко казано дотук не изчерпва напълно данъчната тежест, на която са подложени българските граждани (и в частност - работещите). Например, сайтът \"Моите данъци\" не включва в изчисленията разходите за покриване на местни данъци върху движимото и недвижимото имущество, както и някои такси с данъчен привкус (известни още като квази-данъци) като винетните такси и таксата върху битовите отпадъци. [1]  За приближение на средната склонност към спестяване е използван брутната средна спестовност на домакинствата в България за 2016 г. (като % от брутния доход), изчислявана от Евростат. [2]  Социални осигуровки - 278 лв./месец, здравни осигуровки - 89 лв./месец и данък общ доход - 96 лв./месец. [3]   НСИ използва същия подход . [4]  Важно допускане, без което обаче няма как да минем, е, че работещото лице има същото средно потребление като средностатистическия българин. Изчисленията са направени на база данните на НСИ за потреблението на стоки и услуги от страна на домакинствата, както и на база данни за потреблението на акцизни стоки от Министерство на финансите. Напълно възможно е акцизното потребление както на алкохолни изделия, така и на горива да е значително по-високо при работещите лица. Подобна разбивка на потреблението, за съжаление, не е налична, което налага да направим консервативното допускане, че то е аналогично с това на средностатистическия българин.", "date": "2019.01.12", "title": "Сметни си данъците – колко даваш на държавата?"}
{"url": "https://www.dnevnik.bg/biznes/2019/01/12/3366750_ofis_v_gorata_ili_namalete_shuma_ot_rekata_na_dve/", "text": "Намалете шума от реката на \"две\". Това е една от шеговитите препоръки, която служител дава на организаторите на технологичния  бизнес център \"Балкан\"  в село Рибарица. От декември 2017 година с. Рибарица (община Тетевен) освен с гъсти гори, зелени поляни, романтични екопътеки, китни хотели, и уютни ресторантчета разполага и с място, където да отидеш, за да работиш. Разположен до територията на национален парк Централен Балкан, бизнес центърът има 80 мобилни работни места (включително на открито), офиси и конферентни зали, спа център, кухня и панорамна гледка - на брега на шумната по всяко време на годината река Стара Рибарица. Идеята е тук целогодишно да могат да се трудят хора от професии, които позволяват това да става дистанционно - от висикотехнологични компании, творци, представители на свободните професии. \"За пръв път стъпихме в Рибарица преди десетина години, дойдохме на почивка и веднага разбрахме, че нашето място е тук. Отначало с втори дом. Станахме собственици на комплекса донякъде случайно, изкупувайки дълг към банката на наш съсед. Първоначалната му идея е била да има дискотека и механа, ние обаче видяхме в имота много по-интересни възможности, защото мястото наистина зарежда с идеи\", разказват собствениците на комплекса Юлия и Петър Босовски. Всеки от двамата има различен собствен бизнес - съпругата се занимава с търговия на текстилни изделия, а съпругът - с развойна дейност и производство в областта на системи за локализация на различни обекти, предмети, ценни пратки и хора на открити и закрити пространства. Както обичат да се шегуват: И така вече над двайсет години. Фирмата е бенефициент по няколко европейски проекта за повишаване на експортната конкурентноспособност и технологично обновление, иновативна дейност, а така също и проект на Националния иновационен фонд. Затова превръщането на сграда, строена за дискотека с механа в нещо по-вдъхновяващо идва естествено. Перифразирано - намерили са нещо, което жителите на големия град са загубили. Първоначалната идея за изнесено работно място е на сина Димитър, който смята, че основен клиент на новия център ще са IT компаниите, които могат да изнесат дистанционни работни места. Интернет свързаността позволява надеждни и сигурни връзки с фирмените сървъри. Според Юлия обаче потенциалът на мястото е много по-голям и действително заваляват запитвания от йога сдружения, езикови школи и от други, търсещи място за семинари, тийм билдинги, благотворителни мероприятия, литературни четения. \"Балкан център\" решава един от най-наболелите проблеми на досадното ежедневие - дългото и небезопасно предвижване до работното място сутрин и обратно вечер в претоварения трафик. \"Видимият\" въздух, който дишаме целодневно, подчертават собствениците. Тук всичко е на една ръка разстояние – зелената зона за работа и отдих, модерната SPA зона, детска площадка, където семейството може да се забавлява, докато вие работите дистанционно към офиса. Помислено е за всичко. Босовски дори са убедили пътната полиция да постави пътен знак за ограничение на скоростта \"Внимание, деца\", макар че след комплекса няма други населени места - пътят преминава в черен и завършва при вододайна зона. И все пак - нали хората идват тук и с колите си. Най-важното, което компаниите изискват, е бърз и защитен интернет, коментират собствениците и показват оборудването - професионално безжично покритие, възможност за индивидуални криптирани мрежи за всеки екип, VPN връзка с главния офис, допълнително захранване от дизел генератор, видео наблюдение и жива охрана. За собствениците е особено важно, че са успели да пригодят помещенията и за достъп на хора с увреждания - Работните пространства носят имената на околните върхове - Вежен, Чумерна, Амбарица, Кавладан. За по-енергичните посетители вече са доставени планински велосипед. Външният бар и барбекюто са за тези, чийто работен ден ще премине в купон вечерта. Освен, че поддържа постоянни работни места за хора от селото, \"Балкан център\" сътрудничи с местния хотелиерски и ресторантьорски бизнес, на когото разчита за настаняването и вкусната домашна храна за гостите си. За сем. Босовски 2018-та започва с вдъхновение, но и несигурност - бизнес центърът тъкмо е открит, но ще бъде ли търсен, ще се развие ли? Година по-късно вече са получили признание и от клиентите, и от местната общност. Буквално преди дни предприемчивото семейство, преобразило запустялата строителна площадка в модерно бизнес пространство, беше отличено от община Тетевен като инвеститор на годината.", "date": "2019.01.12", "title": "Офис в гората или намалете шума от реката на \"две\""}
{"url": "https://www.dnevnik.bg/sport/2019/01/12/3374011_lyob_specheli_petiia_etap_na_dakar_al_atiia_povede_s/", "text": "Французинът Себастиен Льоб спечели петия етап на рали \"Дакар\", а катарецът Насер ал Атия завърши втори и увеличи преднината си в генералното класиране на най-тежката автомобилно състезание. Льоб записа втори етапен успех тази година и общо 12-и при четвъртото си участие в надпреварата. Деветкратният световен шампион във WRC измина 345-километровата състезателна отсечка между Мокегуа и Арекипа за 4:56.34 часа. Пилотът на \"Пежо\" изпревари Ал Атия с 10:22 минути, а испанецът Нани Рома допълни челната тройка в етапа с изоставане от 24:04 минути. Основният конкурент на Ал Атия за крайната победа Сефан Петерханзел финишира четвърти с пасив от 26:09 минути. Ал Атия, който преследва трети успех в \"Дакар\" след 2011 и 2015 г., затвърди лидеркста си позиция в генералното класиране. Пилотът на \"Тойота\" има преднина от 24:42 минути пред Петерханзел, който има рекордните 13 титли в надпреварата - седем с автомобил и шест с мотоциклет. Нани Рома (\"Мини\") заема третата позиция, като изостава с 34:33 минути от Ал Атия. Друг пилот на \"Мини\" - полякът Якуб Пжигонски, е четвърти с пасив от 38:12 минути. Льоб се придвижи до петата позиция на 40 минути от лидера. При мотоциклетистите петият етап беше спечелен от британеца Сам Съндърланд (КТМ). Въпреки че спря, за да окаже помощ на друг пилот - Пауло Гонсалвеш, Съндърланд изпревари Шавие де Солтре (\"Ямаха\") с 3:32 минути и Лоренцо Сантолино с 4:00 минути.  Начело в генералното класиране е американецът Рики Брабек (\"Хонда\"). Той има аванс от 59 секунди пред Съндърланд и 2:52 минути пред чилиеца Пабло Кинтания (\"Хускварна\"). При четириколките най-бърз отново беше аржентинецът Николас Кавилясо. Пилотът на \"Ямаха\" записа втора поредна победа и общо четвърта от пет етапа. Той увеличи аванса си генералното класиране пред сънародника си Херемиас Гонсалес на 49:30 минути. Едуард Николаев с \"Камаз\" спечели етапа при камионите. Руснакът, който преследва трета поредна и общо четвърта победа в рали \"Дакар\", увеличи на 11:54 минути аванса си в генералното класиране пред друг руснак - Дмитрий Сотников (\"Камаз\").", "date": "2019.01.12", "title": "Льоб спечели петия етап на \"Дакар\", Ал Атия поведе с 25 минути"}
{"url": "https://www.dnevnik.bg/sviat/2019/01/12/3372475_sledil_li_e_gotvachut_na_putin_ruskite_jurnalisti/", "text": "Тримата руски журналисти, убити в Централноафриканската република миналата година, са били следени от местен служител на реда - Еманюел Котофио, който е бил в контакт с най-голямата частна руска военна компания \"Вагнер\" и с бизнеси на известния като \"Готвача на Путин\" Евгений Пригожин. Това твърдят  в. \"Новая газета\"  и телевизия  \"Дожд\" , като се позовават на материали от разследване на център \"Досие\". Орхан Джемал, Александър Расторгуев и Кирил Радченко, които снимаха в ЦАР  документален филм за въпросната военна компания , ЧВК \"Вагнер\", са били убити от местни бунтовници според руското следствие. Десетки обаждания Водачът на журналистите, Биенвеню Дувокама, между 28 и 30 юли (малко преди убийството) е звъннал 47 пъти на Котофио, който според материалите се е намирал наблизо. Дувокама, според официалната версия, е единственият оцелял при нападението срещу руснаците. Котофио пък, изглежда, е бил човекът, дал на военните указания да пропуснат автомобила с руснаци, минаващ през контролно-пропускателен пункт в опасна зона. Според \"Досие\" той е минал през военна подготовка в Судан под ръководството на руски инструктори. В разследването са твърди още, че той е говорил \"постоянно\" по телефона с Александър Сотов, предполагаем сътрудник на \"Вагнер\" - военна компания, чиято дейност не е законна в Русия, но която според президента Владимир Путин  може да действа където поиска по света . Номерът му е открит в документи, подписани от изпълняващя длъжността съветник на  президента на ЦАР  ца националната сигурност Валерий Захаров. Според петербургското издание \"Фонтанка\" Сотов е работил със служби за сигурност, \"работещи в интереса\" на Пригожин и около 100 пъти е говорил със Захаров и Котофио през лятото на 2018 г. През последните две години материали на \"Фонтанка\", \"Новая газета\" и РБК свързаха Пригожин не само с т. нар. \"Фабрика за тролове\", повлияла на изборите в САЩ според разследващите там,  а и с ЧВК \"Вагнер\" . Кой е отговорен Разследването на \"Досие\", което замесва и името на руската агенция \"Федеральное агентство новости\", също свързвана с Пригожин (за нейния възход в последните години можете да прочетете  тук ), идва на фона на твърдения от  Следствения комитет на Русия , че за смъртта на журналистите е отговорен Центърът за управление на разследвания (ЦУР) на Михаил Ходорковски, който не е осигурил нужната охрана. Още след смъртта на журналистите говорителят на външното министерство Мария Захарова обяви, че тримата,  пътували като туристи , са се движили без охрана и без уведомление (на руските или тези в ЦАР) власти за естеството на работата си. Според следствието твърденията за възможна връзка между смъртта им и \"Вагнер\", отправяни от ЦУР, целят да прикрият пропуските на центъра на Ходорковски.", "date": "2019.01.12", "title": "Следил ли е \"готвачът на Путин\" руските журналисти, убити в Африка"}
{"url": "https://www.dnevnik.bg/bulgaria/2019/01/12/3373529_za_treta_poredna_godina_bulgariia_e_na_vtoro_miasto_v/", "text": "За трета поредна година България е на второ място в Европейския съюз по брой зъболекари на глава от населението. Това сочат данните от анализ на Евростат за специализирания медицински персонал в ЕС за 2016 г. И за този изследван период в страната се отчита ръст на зъболекарите. През 2016 г. те са 112 на 100 хил. души, докато през 2015 са били 105 на 100 хил., а през 2014 г. - 98 на 100 хил. Общо в страната има 8011 зъболекари. Гърция е лидер по този показател, като там на 100 хил. души население се падат 123 стоматолози. Само още една страна преминава границата от 100 зъболекари на 100 хил. души, като това е Кипър със 104. Най-малко зъболекари има в Полша – 33 на 100 хил. души от населението. В Малта те са 47 на 100 хил., а в Словакия – 50 на 100 хил. През 2016 г. общо в ЕС има 360 хил. зъболекари. Завършващите стоматология са най-много в Румъния. Там на 100 хил. души 10.4 души са с такова висше образование. България е шеста по този показател с 3.5 души на 100 хил. от населението. Средният показател за ЕС е 2.7 души на 100 хил. За поредна година България обаче изпитва сериозни проблеми с броя на физиотерапевтите на глава от населението. На 100 хил. души има 23-ма подобни специалисти. Единствено Португалия и Румъния са с по-лоши показатели с по 13 и 7 физиотерапевти. Най-много има в Германия - 225 на 100 хил. души.", "date": "2019.01.12", "title": "За трета поредна година България е на второ място в ЕС по зъболекари на глава от населението"}
{"url": "https://www.dnevnik.bg/sviat/2019/01/12/3373901_kak_provinciia_po-malka_ot_bulgariia_vnese_populizma_v/", "text": "В испанската автономна област Андалусия тази седмица се случи историческо събитие. За пръв път десни партии ще управляват най-многолюдната провинция от 36 г. насам. За пръв път в парламента там ще има крайнодясна партия и - също за пръв път - тя ще подкрепя правителството, за да му осигури мнозинство. Въпросът, който си задават испанските медии: на каква цена. Народната партия, която до края на миналата пролет държеше властта и в Мадрид, ще формира коалиция заедно с центристката и дясна в икономическата си политика, но обявяваща се за силно антинационалистическа \"Граждани\". Двете обаче не могат да съставят правителство със своите съответно 26 и 21 депутати (при мнозинство от 55), а отказват да управляват със социалистите, доскорошната политическа сила в Андалусия. В парламента в Андалусия обаче вече може да е от помощ \"Вокс\" - крайнодясната партия, която набра сили миналата година, когато още имаше няколко десетки хиляди членове, а  вече е и в един регионален парламент  (за началото на възхода на \"Вокс\" четете  тук .) Какво искат крайнодесните За \"Вокс\", силно консервативна, антиимигрантска и националистическа (на национално ниво иска централизиране на Испания, съставена от множество автономни области, сред тях Каталуня) подкрепата на 12-те ѝ депутати имаше няколко условия. Първо, трябваше да бъде отхвърлен закон за домашното насилие, наричан от партията проява на \"краен феминизъм\", макар според статистиката между януари и ноември 45 жени да са  били убити от настоящи или бивши партньори  (973 от 2003-а, откакто този тип убийства за пръв път се регистрират). \"Вокс\" искаше и масови депортации на мигранти, които смяташе, че са опасни за испанската култура и повечето от които влизат в Испания именно през тази автономна област. В крайна сметка тя успя да се договори с Народната партия, а в програмата им има точки като създаване на работни места, борба срещу корупцията и други. Отделно споразумение на консерваторите бе сключено с \"Граждани\" и според десния в. А Бе Се точките от него всъщност са съставлявали по-голямата част от програмата, а с \"Вокс\" е било договорено останалото. Малко след подписването му Албер Ривера, лидерът на \"Граждани\", обяни, че нищо в подписването на втората сделка не я обвързва с управленското споразумение с Народната партия, предаде в \"Ел мундо\". Според този коментар \"Граждани\" приемат сделката с \"Вокс\" единствено като способ за намиране на мнозинство. Победа или отстъпление Би Би Си отбелязва, че нито искането за отмяна на закона и за ограничаване на правата на ЛГБТ общността, нито това за масови депортации са включени в окончателното споразумение на Народната партия и \"Вокс\". В испанските медии обаче веднага се появиха въпросителни. Още откакто бе сключен пактът, гарантиращ управленски мандат за Хуан Мануел Морено от НП, \"Вокс\" и \"Граждани\" започнаха да си разменят остри реплики. \"Кръстосаният огън\", както го нарича \"Ел мундо\", бе съпътстван и от обвинения, които другата страна наричаше фалшиви новини - например лидерът на \"Вокс\" Сантяго Абаскал обяви, че Народната партия е обещала да \"съдейства, за да бъдат депортирани 52 хил. нелегално влезли мигранти.\" \"Граждани\" междувременно твърдят, че нищо в споразумението на Народната партия не ги обвързва - например със създаването на \"министерство на семейството\" в Андалусия. Според  в. \"Ел мундо\"  центристката формация всъщност е искала да има структури, свързани със семейството, в състава на бъдещото правителство още преди началото на преговорите. Всички рискуват \"Както се очакваше, пактът се формира успешно... Това е историческо споразумение,\" но \"Граждани\" се чувстват неудобно в него, казва Иняки Габилондо във видеокоментар  за в. \"Ел паис\" . \"Граждани\" спечелиха много на изборите, но се държат така, сякаш искат да минат незабелязани - \"да не ги видят в Европа и преди всичко да не ги види Макрон\". Ривера го интересува основно \"как да стигне до \"Монклоа\" (резиденцията на премиера)... да се подкрепят едни тук и други - там\" и това да се тълкува като ценност, продължава Габилондо. Опитът за балансиране се обърква при сблъсък с актьори като \"Вокс\" - \"голяма възможност и голям риск\". Това превръща \"Граждани\" в термометър за испанската политика, смята той. За Народната партия пък остава рискът, от който не се спасиха другите големи консервативни партии в Европа - да се наложи да приеме част от езика на крайната десница. Според  \"Ел паис\"  това вече се случва - консерваторите на Пабло Касадо преговаряха с организация, която ги убеди да приемат стъпки като акцент върху семейството (традиционно важно в католическа Испания и без намесата на \"Вокс\"), \"идеологизацията на образованието\", диференцирането му по полов признак или имена на ключови закони със силно символично значение. Така Андалусия внесе в Испания модел, който присъстваше и в останалите европейски държави, а тук бе заменен от антиситемно, крайно ляво в най-тежките години на кризата. Крайнодесните, стъпвайки на проблемите на Евросъюза, набират подкрепа и се превръщат във фактор, с който всички големи политически сили трябва да се съобразяват - левите ги приемат като противник, а десните като неизбежен съюзник, който утре може да се превърне в конкурент, а всички заедно да допускат, че сблъсъкът ще ги промени из основи. Това отсъстваше в Испания. До тази седмица, когато нейна област с размери малко под българските (87.2 хил. кв. км) и население малко над българското (8.4 млн.), но три пъти по-богата, не превърна испанското изключение в правило. Всички партии ще следят какво се случва тук, за да вземат решение какво да правят на три вида избори, които се падат на 26 май (европейски, местни в цяла Испания и регионални в 13 други автономни области) и, по-късно, в края на следващата година, когато (най-късно) ще има и парламентарни.", "date": "2019.01.12", "title": "Как провинция, по-малка от България, внесе популизма в Испания"}
{"url": "https://www.dnevnik.bg/sviat/2019/01/12/3374016_pekarna_izbuhna_v_parij_sled_iztichane_na_gaz/", "text": "Двама пожарникари са загинали, а близо 50 са ранените след пожар и експлозия, които избухнаха в пекарна в централната част на френската столица Париж тази сутрин, 12 януари, съобщи министърът на вътрешните работи Кристоф Кастанер, предаде \"Ройтерс\". Причината вероятно е изтичане на газ. Парижкият прокурор Реми Хейц отрече да има връзка с терористична атака, като заяви, че причината все още се изяснява, но със сигурност става дума за инцидент. Мощната екплозия е разтърсила сградите на стотици метри разстояние и е разрушила целия първи етаж в сградата на улица \"Тревизе\" в търговската част на централния 9-и район на Париж рано тази сутрин. По време на инцидента пекарната не е била отворена, писа \"Мирър\". \"Когато пожарникарите са оглеждали за изтичане на газ, се е случила експлозията\", каза Кастанер, като допълни, че един от пожарникарите е бил заровен под развалините за няколко часа. В \"Туитър\" профила си министърът на вътрешните работи обяви, че двама пожарникари са починали, както и че 10 души, сред които един пожарникар, са със сериозни наранявания. Други 37 имат по-леки, допълни той. По-рано пред репортери той обяви, че са загинали и двама цивилни граждани. По-късно министърът на външните работи на Испания Жосеп Борел обяви също в \"Туитър\", че една от жертвите е испански гражданин. \"В момента ситуацията е под контрол\", обяви министърът на вътрешните работи Кристоф Кастанер пред репортери на мястото. По думите му над 200 пожарникари участват в спасителната операция. Два хеликоптера са кацнали на близкия площад \"Опера\", за да евакуират пострадалите. Полицията в Париж междувременно е в готовност за  деветия поред съботен протест на \"жълтите жилетки\" , заради което полицията за борба с безредиците блокира големи част от центъра на града. Свидетел, който е отседнал в хотел наблизо казва, че е видял голям пожар да избухва в сградата, разтърсена от експлозията. \"Нявсякъде имаше счупени стъкла, витрините бяха счупени и прозорците бяха разбити чак до третия и четвъртия етаж\", казва 38-годишният Давид Бангура. Когато наближил мястото, чул жена да вика за помощ от първия етаж.", "date": "2019.01.12", "title": "Има жертви след експлозията в парижка пекарна (допълнена)"}
{"url": "https://www.dnevnik.bg/biznes/2019/01/12/3374021_bulgartabak_holding_zatvaria_svoia_fabrika_v/", "text": "Булгартабак Холдинг\" затваря най-голямото си предприятието за производство на цигари в Благоевград. Ръководството е дало двудневен срок на служителите да подадат заявления за доброволно напускане, съобщи БНР. В най- голямото предприятие на цигарения холдинг от 2000 човека към момента са останали едва 200. В четвъртък, 10 януари, те са били уведомени, че фабриката се закрива и за тях е по-добре да поискат работодателят да ги освободи по чл. 331 от Кодекса на труда, тоест да напуснат доброволно. При това положение съкратените ще получат между 4 и 5 брутни работни заплати, в зависимост от трудовия стаж, както и право да бъдат на борсата за четири месеца срещу минималното обезщетение. В противен случай ще бъдат пуснати в принудителен неплатен отпуск, а след това фабриката спира работа окончателно. Продажбите на \"Булгартабак холдинг\" през първата половина на 2018 г. намаляха почти наполовина. Загубите пък се увеличиха и достигнаха общ размер от 10.5 млн. лв., според консолидирания междинен отчет, публикуван на сайта на Българска фондова борса. Според приватизационния договор \"Булгартабак\" има ангажимент да запази предмета на производство до 2021 година в България, но не е уточнено къде. Така Благоевград БТ последва съдбата на дружеството в София.", "date": "2019.01.12", "title": "\"Булгартабак Холдинг\" затваря фабриката си в Благоевград"}
{"url": "https://www.dnevnik.bg/sport/2019/01/12/3374015_grigor_dimitrov_zapochva_australian_open_rano_sutrinta/", "text": "Полуфиналистът от 2017 г. Григор Димитров ще започне  деветото си поредно участие в Australian Open  в ранните часове на 14 януари (понеделник). Toй ще се изправи срещу сърбина Янко Типсаревич в първия кръг на първия за годината турнир от Големия шлем. Мачът е втори на корт \"1573 арена\". Очаква се двамата да излязат на корта около 3.30-4.00 часа българско време. Програмата на корта стартира в 2.00 часа с двубой от  женския турнир  между французойките Каролин Гарсия и Джесика Понше. Димитров и Типсаревич ще се срещнат за шести път. 27-годишният българин има само една победа срещу 34-годишния сърбин. Тя дойде през 2013 г. в турнира от сериите \"Мастърс\" в Монте Карло - 7:6 (3), 6:1). Последната им среща беше на тревните кортове в \"Куинс\" през 2016 г., когато сърбинът спечели със 7:6 (6), 4:6, 6:3. Тенисистът от Белград има още един успех на трева - 6:3, 7:6 (2) в Ийстборн през 2011 г. По-късно същата година той печели с 6:4, 6:2 във Вашингтон, а през 2012 г. побеждава със 7:6 (3), 6:2 в двубой от мастърса в Маями. Въпреки негативната статистика Димитров ще излезе като абсолютен фаворит. Заради контузии Типсаревич няма официален мач от близо година и половина. За последно той участва в US Open през 2017 г., когато отпадна във втори кръг. Бившият №8 ще играе в Мелбърн със защитен ранкинг. Ако победи Типсаревич, във втори кръг Димитров ще срещне победителя от мача между Пабло Куевас (Уругвай) и Душан Лайович (Сърбия). \"Доволен съм от представянето си в Бризбън. Не бях играл мачове от няколко месеца, така че това ми помогна. Щастлив съм, защото имах възможност да пробвам някои нови неща. Физически и психически се чувствах на добро ниво. Усещам, че в последните месеци научих много за себе си. Разбрах кои са нещата, които мога да подобря още - както на корта, така и извън него\", каза Димитров преди турнира.  В първия ден на корта ще излязат и носителят на общо 37 титли от Големия шлем Роджър Федерер и Рафаел Надал, както и няколко от главните претендентки за трофея при дамите.  Надал, който е шампион в турнира от 2009 г. ще се изправи срещу австралиеца Джеймс Дъкуърт във втория мач на централния корт \"Род Лейвър\". Преди това ще се изиграе двубоят между петкратната шампионка в Големия шлем Мария Шарапова и британската квалификантка Хариет Дарт. Третият мач на \"Род Лейвър\" ще противопостави световната №2 Анжелик Кербер и Полона Херцог. В 10.00 часа шампионката от 2018 г. Каролин Вознячки ще започне защитата на титлата с двубой срещу белгийката Алисън ван Ойтванк. Федерер ще закрие програмата на \"Род Лейвър\" за първия ден с двубой срещу Денис Истомин. Преди две години тенисистът от Узбекистан шокира защитаващи титлата си Новак Джокович във втория кръг на Australian Open. Програмата за първия ден Мария Шарапова - Хариет Дарт (от 2.00 ч.) Рафаел Надал - Джеймс Дъкуърт Анжелик Кербер - Полона Херцог Каролин Вознячки - Алисън ван Ойтванк (най-рано в 10.00 ч.) Роджър Федерер - Денис Истомин Юлия Гьоргес - Даниел Колинс (от 2.00 ч.) Слоун Стивънс - Тейлър Таунзънд Алекс де Минор - Педро Соуса (най-рано в 6.00 ч.) Ашли Барти - Луксика Кумкум (най-рано в 10.00 ч.) Марин Чилич - Бърнард Томич Кевин Андерсън - Адриан Манарино (в 2.00 ч.) Йелена Остапенко - Мария Сакари Кайл Едмънд - Томаш Бердих Анди Мъри - Роберто Баутиста Агут (най-рано в 9.00 ч.) Петра Квитова - Магдалена Рибарикова (най-рано в 10.00 ч.) Каролин Гарсия - Джесика Понше (в 2.00 ч.) Григор Димитров - Янко Типсаревич Кики Бертенс - Алисън Риск Матю Ебдън - Ян-Ленард Щруф (най-рано в 8.00 ч.)", "date": "2019.01.12", "title": "Григор Димитров започва Australian Open рано сутринта в понеделник"}
{"url": "https://www.dnevnik.bg/kultura/2019/01/12/3369761_gotov_li_e_matera_da_bude_evropeiska_stolica_na/", "text": "Когато южноиталианският град Матера разбира, че е избран да бъде Европейска столица на културата през 2019 г., по старинните му улици кънти радост. Хиляди се събират на централния му площад през октомври 2014 г., за да гледат обявяването на новината на живо от Брюксел, разказва \"Гардиън\". \"Напомни ми за деня, в който \"Наполи\" обяви, че са привлекли Диего Марадона\", разказва Даниеле Килгрен, италианско-шведски бизнесмен, инвестирал в хотел в Матера. Той си спомня, че из града тогава се чул подобен тътен. Еуфорията обаче бързо е заменена от чувство на безпокойство. Секретарят на най-големия италиански профсъюз в града Еустакио Николети разказва пред изданието, че след празненствата хората започнали да се чудят: \"Какво, по дяволите, ще правим сега?\" Малко преди началото на 2019 г. опасенията им се превръщат в истински страх, че голямата възможност за града ще се превърне в колосален провал. Местни организации и собственици на бизнес предупреждават, че градът просто не е готов. Рим и Брюксел са им осигурили 400 млн. евро да организират тазгодишните събития - пари, предназначени за реставрирането на сгради и поправянето на улици в място, известно със своята зашеметяваща, но разрушена красота и история на огромна бедност. Според съюзите обаче повечето пари са останали твърде дълго хванати в лабиринтите на италианската бюрокрация и до последно не са били изразходени. \"От седемте сгради, които трябваше да бъдат домакини на културните събития, поне пет няма да са готови навреме за 2019 г.\", казва представителят на профсъюзите. Опасенията засягат и достъпа: половината от финансирането - около 200 млн. евро - е било пренасочено към изграждането на нова ж.п. линия. Гара има - построена е още през 1986 г., но няма линия. До Матера все още се стига единствено с бавна, второстепенна линия от Бари. Нейните 60 километра обаче се взимат за близо два часа, докато работата по завършването на магистралата Браданика, свързваща града със северната част на региона Базиликата, започва преди близо 40 години и все още не е завършена. Бившият директор на туризма в Матера Енцо Ачито смята, че неглижирането на крайните срокове е било добре известно още през 2014 г.. \"Всички знаеха, че с бавното темпо на италианската бюрокрация и типичните срокове на изчакване на строителната индустрия в Италия, съоръженията никога няма да бъдат завършени до 2019 г.\", допълва той. \"Никога в живота си не бях виждал такава картина на мизерията.\" Матера е първият южен италиански град, който е избран за Европейска столица на културата. Но, подобнo на много градове в региона, той носи белезите на високата младежка безработица, предполагаемата корупция и неясните политически маневри. През юли президентът на региона Базиликата Марчело Питела бе поставен под домашен арест от прокуратурата в Матера за предполагаемо участие в подправени договори за здравеопазване. Той отрича всички обвинения срещу него. Подобни проблеми, често хронични за южната част на Италия, се изострят от исторически и дълбоко вкоренени трудности в град, който на практика е бил изоставен в продължение на повече от 40 години след Втората световна война. Откъснат от съвременната икономика, Матера се превръща е един от най-бедните градове в Европа, в който семействата живеят в пещери, т.нар. \"Саси\" (буквално камъни), издълбани от варовика, който датира още от праисторическата ера на Матера. Степента на бедственото положение в Саси привлича международното внимание, когато писателят Карло Леви е изпратен в изгнание от фашисткия режим на Бенито Мусолини в град, близо до Матера, през 1935 г.. В книгата си \"Христос се спря в Еболи\", публикавана през 1945 г., Леви описва ужаса, на който става свидетел - нищожните мебели, децата голи или в дрипи, тела, опустошени от болести и заключва: \"Никога в живота си не бях виждал такава картина на мизерията.\" Влак, който никога повече няма да се върне Бъдещето на Матера след тази година остава отворен въпрос. \"Това е страхът, който всички споделяме в момента\", казва Николети и допълва: \"Когато всичко свърши - фойерверките, културните събития и вниманието - каква ще е съдбата на Матера?\" Паоло Вери, директор на фондацията \"Матера-Базиликата 2019\", която отговаря за организацията на културните събития, отказва да поеме каквато и да било вина и настоява, че годината на културата ще продължи. \"Ще изнесем събитията, които сме планирали\", казва той. \"Не можем да контролираме инфраструктурата. Не е наша отговорност. Онова, което мога да кажа, е, че през изминалите няколко години увеличихме броя на посетителите в Матера четирикратно и че в края на събитието, той ще остане завинаги в светлините на прожектора.\" Николети обаче има различно виждане. През 2017 г. излиза доклад на име \"Матера 2019: изпусната възможност?\", в който анализаторите се опитват да предвидят бъдещето на града след събитието. Изгледите не са никак розови. \"Рискът е, че съоръженията, предвидени да бъдат завършени през 2019 г., няма да бъдат готови дори през 2020 г.\", казва още Николети. Според него градът ще е изпуснал възможност да създаде работни места за хората, които всяка година емигрират в северна Италия. \"Съществува рискът да изпуснем влак, който никога повече няма да се върне.\"", "date": "2019.01.12", "title": "Готов ли е Матера да бъде Европейска столица на културата 2019?"}
{"url": "https://www.dnevnik.bg/bulgaria/2019/01/12/3374022_kratki_novini/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Барака е изгоряла днес в село Войводиново Около 1.30 часа на тел. 112 е постъпила информация за горящата барака в северозападния край на пловдивското село. Огънят е обхванал и унищожил напълно паянтова постройка на площ около 20 кв метра, която според кмета на селото била необитаема от преди близо месец. Няма данни за умишлено предизвикване на пожара. Най-вероятната причина е техническа неизправност в електрическата инсталация на самоделното електрическо табло, монтирано в бараката. По случая е образувано досъдебно производство, уведомена е районната прокуратура. Агенцията по храните изтегля фасул за социално слаби Потвърдено е наличието на насекоми в партида с фасул, която е част от хранителна помощ за социално слаби в Пловдив, съобщи БНТ. Проверката започна след зрителски сигнал до обществената телевизия. От агенцията са разпоредили изтеглянето на продукта от пунктовете на Българския червен кръст. Двуетажен градски автобус се блъснал в спирка в Отава по време на час пик вчера, съобщи БНТ. Властите в канадската столица съобщиха, че трима души са загинали, а 23-ма са ранени. Кметът на града Джим Уотсън уточни, че двама от загиналите са пътници от автобуса, а третият е бил на спирката. ", "date": "2019.01.12", "title": "Кратки новини: Барака е изгоряла днес в село Войводиново"}
{"url": "https://www.dnevnik.bg/kultura/2019/01/12/3371997_otkus_ot_jjul_i_jim_na_anri-pier_roshe/", "text": "Четем романа \"Жюл и Жим\", вдъхнал живот на едноименния драматичен филм на Франсоа Трюфо с вечната Жана Моро! \"Жюл и Жим\" ни потапя в историята на едно любовно трио, понесено от илюзията на най-преходното и най-сладостното изкуство – живеенето в селенията на \"вечното свободно време\", на безметежието и чувствената наслада. Хедонизмът на артистичната бохема, неутолимата жажда за разточителни удоволствия, въздигнати в култ, преливат от всеки ред на тази ликуваща възхвала на свободата и разкрепостеността на всепоглъщащите чувства. Ала в подобен възглед за живота неизменно е стаена и кризата на любовта, себеунищожението във вихъра на това съществуване в мига и за мига, без цел, без посока, без памет и плод. По думите на Марсел Дюшан най-хубавото произведение на Анри-Пиер Роше (1879-1959) е начинът, по който прекарва времето си. И сигурно е прав, защото книгите на Роше са неизменно автобиографични и черпят случки и преживелици от огромен личен дневник - хроника на един живот, белязан от страсти. Писател, журналист, художествен критик, ценител и колекционер на предмети на изкуството, Анри-Пиер Роше дебютира на литературното поприще с \"Жюл и Жим\" през 1953 г., когато е вече 74-годишен. Три години по-късно излиза и втората му книга - \"Двете англичанки и континентът\". Третата, \"Виктор\", остава незавършена. Програмен за френската \"Нова вълна\", филмът \"Жюл и Жим\" (1962) улавя превъзходно волния дух на Бел епок и е заснет с огромно артистично майсторство от легендата Франсоа Трюфо. превод Изабела Георгиева ЖЮЛ И ЖИМ Това се случи към 1907 година. Ниският и закръглен Жюл, чужденец в Париж, помоли високия и слаб Жим, с когото току-що се бе запознал, да го вмъкне на бала на Четирите изкуства. Жим му намери покана и го заведе да си избере костюм. И докато Жюл смирено ровеше из платовете, за да се спре на един прост костюм на роб, се роди приятелството между двамата. То укрепна на бала, където през цялото време Жюл стоя кротко, с широко отворени и пълни с обич очи. На другия ден се състоя първият им истински разговор. Жюл сподели, че не познава нито една жена в Париж. Жим, който имаше много познати и приятелки, му уреди среща с една млада музикантка. Началото изглеждаше обещаващо. И Жюл, и момичето се увлякоха през първата седмица. Но скоро той реши, че тя е твърде интелектуален тип, а тя го намираше ироничен и безстрастен. Жюл и Жим се виждаха всеки ден. До късно вечер всеки разказваше на другия за родния си език и литература. Четяха стиховете си и взаимно си ги превеждаха. Разговаряха, без да бързат, с часове. Нито единият, нито другият не бе имал до този момент по-внимателен слушател. Редовните посетители на бара не закъсняха да им припишат особени наклонности, без те ни наймалко да подозират топа. Жим представи Жюл в артистичните кафенета, където можеха да се срещнат някои знаменитости. Радваше го фактът, че приятелят му е оценен. В едно от тези кафенета Жим имаше приятелка – дребна, хубава и дръзка женичка, която надминаваше по издръжливост поетите, с които прекарваше там до шест часа сутринта. Тя предлагаше надменно мимолетната си благосклонност на мъжете. Във всичко, което правеше, личаха безграничната ѝ свобода и бързият и ум с винаги готов отговор. На няколко пъти тя излезе с двамата приятели. Смущаваше Жюл, когото намираше мил, но леко глуповат. А той ѝ се възхищаваше, но се и плашеше малко от нея. Тя му доведе една \"овчедушна\" приятелка, но, за съжаление, и Жюл бе на нейното мнение. Жим не можеше да направи нищо повече за Жюл. Остави го да се оправя сам, ала притеснен може би от още неправилния си френски, Жюл все не успяваше. – Не е само до езика – каза му веднъж Жим и му изложи своите схващания. – Та това е все едно да ми дадете назаем вашите обувки или вашите боксови ръкавици – възрази Жюл. – Bcичко е прекалено голямо за мен. И въпреки мнението на Жим отиде при професионалистки, без това да го задоволи. Нищо друго не им оставаше, освен да се заемат отново с преводите и дългите си разговори. ЖИМ В МЮНХЕН По това време майката на Жюл – възрастна, но все още жизнена жена – дойде от Централна Европа в Париж да види сина си. Жюл се притесни: тя все преглеждаше бельото му и се сърдеше, когато липсваше някое копче. Вярно, че заведе няколко пъти двамата приятели в най-хубавите парижки ресторанти, но пък изискваше от тях да бъдат облечени в рединготи и да посят цилиндри, а това бе непоносимо за Жюл. Най-после тя си замина. Три месеца по-късно, в една дъждовна вечер, Жюл покани своя приятел в двустайния си апартамент на една импровизирана вечеря. Съвсем случайно Жим отвори фурната на фаянсовата печка и видя вътре цилиндъра на Жюл, покрит с тънък слой сажди. – Там не ми пречи, пък и саждите го предпазват – каза със задоволство Жюл. – Не сте пред майка си, Жюл. Хранеха се в малки ресторантчета и харчеха найвече за пури. Подаряваха си един на друг най-хубавите. Вечер често ходеха във вариететата \"Консер Майол\" и \"Гете-Монпарнас\", където тогава играеше Колет. Жюл надълго разказваше на Жим за родината и сънародничките си. Той обичал една от тях, Люси, но тя отказала да се омъжи за него. Именно нейният отказ го накарал да дойде в Париж. Имал намерение, когато изминат шест месеца от този тъжен ден, да се върне и да се види отново с нея. – Има и друга – каза Жюл, – Гертруде, която води свободен живот и има чудесно дете. Тя ме разбира, но не задълбочава връзката. Ето я. И той извади от портфейла си снимка на Гертруде, излегната гола на плажа сред пръските на разбиваща се вълна, а синът ѝ, сякаш Ерос – седеше на гърба ѝ като на крепостна стена, с лице към простора. – Има още една, Лима, в която бих се влюбил, ако не беше Люси. Чакайте, сега ще ви покажа как изглежда. – И той нарисува с молив по кръглата мраморна маса чертите на едно лице. Без да прекъсва разговора, Жим погледна това лице и каза: – Идвам с вас. – За да ги видите? – Да. – Чудесно. Жим поиска да купи масата, но съдържателят на бара беше съгласен само при условие че купят целия комплект. ТРИТЕ КРАСАВИЦИ Жюл искаше да подготви нещата и замина една седмица по-рано за Мюнхен, където беше прекарал две години в компанията на тези жени. Нае за Жим две обширни стаи у приятни хазяи, после разказа на трите си приятелки за него по толкова различен начин, че когато те си говореха, бе трудно да се разбере, че става дума за един и същ човек. Още с пристигането си Жим бе представен на Лина, която вече знаеше случката с масата. За най-голямо учудване на Жюл, още преди да изпият чая, умната и хубава Лина и Жим вече бяха единодушни по следните въпроси: а) Жим твърде малко прилича на човека, описан от Жюл на Лина; б) Лина съвсем не прилича на рисунката върху масичката; в) двамата си допадат, но за да спестят времето на всички, смятат очакваната любов от пръв поглед да не се състои. – Завиждам ви за яснотата и бързината на реакциите – им призна Жюл. Що се отнася до Люси и Гертруде, Жюл ги представи на Жим едновременно на една вечеря в най-модерния бар на града. Още със свалянето на палтата изпъкна контрастът между тях. Седнаха на маса от светло дърво, която келнерът скоро застла и отрупа с необичайни чаши. По устните на Жюл трептеше щастлива и смутена усмивка, с която им признаваше, че и тримата са намерили място в сърцето му. Обгърна ги приятно спокойствие без следа от стеснение. – Чудя ви се, Жюл – размишляваше гласно Жим, – как сте успели да съберете две жени, така различни и така ... Той не довърши. Мълчанието произнесе вместо него думата \"красиви\" и момичетата я чуха. Жюл се изчерви от удоволствие. Щеше да отговори, но Гертруде го спря с ръка и заяви: – Жюл е нашият изповедник, нашият режисьор. Той има богато въображение и ангелско търпение. Описва ни в своите романи, утешава ни, закача ни, ухажва ни, но не иска нищо повече. Забравя само едно: себе си. – Каква възхвала! – провикна се Жим. – Затова идваме винаги когато ни повика – обясни Люси, повдигайки леко глава. Жюл разказа по присъщия си чудат начин за неуспеха с Лина, която вече бе осведомила приятелките си по телефона. – Естествено – каза Гертруде. – Лина и господин Жим не си подхождат. Тя е разглезена, а това не се харесва на господин Жим. – А какво му харесва? – попита Жюл. – Ще видим – отговори невъзмутимо Люси. За втори път сериозният ѝ глас направи впечатление на Жим. Смущаваше го едновременното присъствие на тези две жени, искаше му се да може през цялото време да гледа или само едната, или само другата. Като уредник на тази среща, Жюл предложи да пият брудершафт с любимото му вино, за да се премахнат веднъж завинаги всички \"господине\", \"госпожо\" и \"госпожице\". А за да избягнат традиционното и твърде очебийно кръстосване па ръцете, той предложи всички да докоснат краката си под масата. Така и направиха. Увлечен в радостта си, Жюл бързо отдръпна своите. Жим задържа известно време краката си опрени до краката на Гертруде и Люси, която първа внимателно отмести своя. Продълговатото лице прибавяше към красотата на Люси нещо готическо. Тя вършеше всичко, без да бърза, и придаваше на всеки миг особена стойност, която го правеше ценен и за другите. Носът, устата, брадичката, челото ѝ бяха гордост на цяла област, която като дете бе представяла по време на един религиозен празник. Дъщеря на едър буржоа, тя учеше рисуване.", "date": "2019.01.12", "title": "Откъс от \"Жюл и Жим\" на Анри-Пиер Роше"}
{"url": "https://www.dnevnik.bg/sport/2019/01/12/3374023_hardun_vleze_v_istoriiata_na_nba_s_43_tochki_i/", "text": "Звездата на \"Хюстън рокетс\" Джеймс Хардън изигра поредния си впечатляващ мач и записа името си в историята на НБА. \"Ракетите\" разбиха \"Кливланд кавалърс\" със 141:113 у дома, а 29-годишният баскетболист завърши с 43 точки, 12 асистенции, 10 борби, два чадъра и две откраднати топки. Хардън е първият играч в историята на НБА, който прави трипъл-дабъл с 40 и повече точки за по-малко от половин час. Гардът остана на паркета само 29:34 минути, но те му бяха достатъчни да разбие защитата на най-слабия отбор в лигата през този сезон. Хардън, за когото това беше шести трипъл-дабъл през сезона, отбеляза осем тройки от 16 опита и общо 12 от 24-те си стрелби от игра. Най-полезният играч за миналия сезон не сбърка нито веднъж от наказателната линия - 11 от 11. Центърът Клинт Капела добави 19 точки за победата на \"Хюстън\". Дануел Хаус се отчете с 14 точки, а Остин Ривърс и Брандън Найт вкараха по 12. За \"Кливланд\" най-резултатен беше Анте Зизич с 18 точки. \"Кливланд\" поведе с 5:0 в началото на мача, но \"Хюстън\" бързо стигна до обрат при 9:7 и до края не изпусна водачеството. Първата четвърт завърши с 20 точки разлика - 42:22, а след втората преднината на домакините стана 28. \"Хюстън\" продължи да доминира след почивката и да увеличава аванса си. В средата на последната четвърт разликата достигна върховите 44 точки, след което домакините намалиха оборотите и \"Кливланд\" съкрати изоставането си в заключителните минути. \"Хюстън\" постигна 12-а победа в последните си 15 мача. В тях Хардън отбеляза средно по 40.5 точки. Той и Кобе Брайънт са единствените играчи от 1976 г., които са записвали над 40 точки средно на мач в рамките на 15 поредни двубоя. След 24-ата си победа от 41 мача през сезона \"Хюстън\" разделя петото място в Западната конференция с \"Лос Анджелис клипърс\". С по-добър актив от тях са \"Портланд трейл блейзърс\" (26-17), \"Оклахома сити тъндър\" (25-16), \"Голдън стейт уориърс\" (28-14) и лидерът \"Денвър нъгетс\" (28-12). \"Кливланд\", който в предишните четири сезона (с Леброн Джеймс в състава) неизменно стигаше до финала в НБА, допусна 12-а поредна загуба. \"Кавалерите\" са последни в Източната конференция, като имат най-слабите показатели в цялата лига - осем победи от 43 мача. Начело в конференцията е \"Торонто раптърс\" с 32 победи и 12 загуби, следван от \"Милуоки бъкс\" (29-12), \"Индиана пейсърс\" (28-14), \"Филаделфия 76\" (27-16) и \"Бостън селтикс\" (25-16). Резултатите от деня \"Филаделфия 76\" - \"Атланта хоукс\" 121:123 \"Вашингтон уизърдс\" - \"Милуоки бъкс\" 113:106 \"Ню Йорк никс\" - \"Индиана пейсърс\" 106:121 \"Торонто раптърс\" - \"Бруклин нетс\" 122:105 \"Хюстън рокетс\" - \"Кливланд кавалиърс\" 141:113 \"Минесота тимбъруулвс\" - \"Далас маверикс\" 115:119 \"Портлан трейлблейзърс\" - \"Шарлот хорнетс\" 127:96 \"Голдън стейт уориърс\" - \"Чикаго булс\" 146:109", "date": "2019.01.12", "title": "Хардън влезе в историята на НБА с 43 точки и трипъл-дабъл за 30 минути"}
{"url": "https://www.dnevnik.bg/bulgaria/2019/01/12/3374085_snimka_na_denia_razorani_djuni_na_kumping_smokinia/", "text": "Увредени са пясъчни дюни в местността \"Каваци\", е установила проверка на терен след постъпил сигнал, съобщиха от пресцентъра на районната екоинспекция (РИОСВ) в Бургас. Министерство на туризма обяви, че започва незабавна проверка срещу неизвестен извършител по случая с разораните дюни на къмпинг \"Смокини\", предаде по-рано \"Медиапул\". По време на проверката на РИОСВ-Бургас не е установен извършителят на деянието. В съобщението се казва, че увреденият имот е част от плаж \"Смокини\"- север, който е изключителна държавна собственост. Територията е от защитен вид и е част от крайбрежната плажна ивица, отдадена на концесия и под наем от Министерство на туризма. Предстои повторна проверка за определяне на точните координати от засегнатия имот. На нея ще бъде поканен концесионера или наемателя на плажа, който ще бъде подведен под административно наказателна отговорност. По-рано днес във \"Фейсбук\" се появиха снимки на въпросните дюни, публикувани първоначално в профила на Марина Узунова. Пред \"Дневник\" тя заяви, че снимките са й пратени вчера, 11 януари и са правени пред мястото, където се намира нейната каравана. Според описанието й в коментарите под публикацията, унищожените дюни се намират \"зад ресторанта \"Делфин\", малко странично, в посока Веселие\". По-късно през деня снимките бяха пубилкувани и в профила на Васил Гюров, което предизвика още по-голям отзвук. Той коментира публикуваните снимки с думите: \"Така изглеждат днес защитените дюни на къмпинг Смокиня! Много удобно - през януари! Единственият коментар: ИЗМЕТ!!!\".", "date": "2019.01.12", "title": "Дюните на къмпинг \"Смокиня\" са разорани (обновена)"}
{"url": "https://www.dnevnik.bg/sport/2019/01/12/3374129_s_gol_ot_duzpa_na_salah_livurpul_se_vurna_trudno_kum/", "text": "С гол от дузпа на Мохамед Салах \"Ливърпул\" постигна измъчен успех с 1:0 срещу \"Брайтън\" като гост и се върна на победния път във Висшата лига. Мърсисайдци събраха 57 точки след 22 мача и поведоха със седем пред шампиона \"Манчестър сити\", който в понеделник посреща \"Уулвърхемптън\" в последния мач от кръга. \"Ливърпул\" показа колебания след двете поредни загуби в последните десет дни. На 3 януари тимът на Юрген Клоп допусна първото си поражение във Висшата лига - 1:2 срещу \"Манчестър сити\", а в понеделник отпадна от Купата на Англия от \"Уулвърхемптън\" (1:2). Добре подредената отбрана на \"Брайтън\" създаде доста проблеми за мърсисайдци, които отправиха първия си точен удар едва през второто полувреме. Домакините рядко атакуваха, но въпреки това имаха възможност да измъкнат точка от \"Анфийлд\". Първата опасна ситуация дойде в 9-ата минута. Анди Робъртсън напредна по левия фланг и центрира отлично пред вратарското поле. Роберто Фирмино обаче се размина с топката. В 15-ата минута след центриране отдясно Глен Мъри беше изпуснат от Фабиньо, който игра като централен защитник заради многото контузии на тази позиция в тима на Клоп. Нападателят на \"Брайтън\" обаче стреля много неточно с глава. В 27-ата минута Трент Александър-Арнолд центрира към най-ниския на терена - Джердан Шакири, който беше оставен да стреля с глава пред вратарското поле. Ударът на швейцареца обаче премина малко встрани от далечната греда. С това се изчерпа и всичко по-интересно пред двете врати преди почивката. След почивката Салах заигра доста по-активно и това бързо даде резултат. В 47-ата минута футболист №1 във Висшата лига за миналия сезон се измъкна отляво и отправи първия точен удар. Изстрелът му все пак не затрудни вратаря Дейвид Бътън. Само минута по-късно Салах се разходи в наказателното поле на \"Брайтън\" и си спечели дузпа след слаба игра в защита на Паскал Грос. Египтянинът се зае с изпълнението от бялата точка и отбеляза безапелационно. Салах вкара 14-ото си попадение във Висшата лига и се изравни с Пиер-Емерик Обамеянг и Хари Кейн на върха при голмайсторите. В 58-ата минута \"Брайтън\" можеше да изравни с първата си наистина добра атака. Мартин Монтоя достави отлично центриране по земя от десния фланг към точката на дузпата. Паскал Грос стигна пръв до топката и стреля, но ударът му беше блокиран от Фабиньо. Опитите на \"Ливърпул\" да реши мача с втори гол не дадоха резултат. Най-близо до попадение беше Салах, който обаче направи огромен пропуска в 88-ата минута след подаване на Джеймс Милнър. В заключителните секунди се стигна до опасно разбъркване пред вратата на Алисон, но ситуацията се размина без удар и гостите удържаха трите точки. \"Брайтън\" не успя да отбележи гол у дома за пръв път от десет месеца.", "date": "2019.01.12", "title": "С гол от дузпа \"Ливърпул\" се върна трудно към победите"}
{"url": "https://www.dnevnik.bg/photos/2019/01/12/3374128_fotogaleriia_jultite_jiletki_na_protest_za_deveti_put/", "text": "В Париж се проведе деветият протест на движението на \"жълтите жилетки\". Още преди началото на протеста бяха задържани 24 души за носене на забранено оръжие и за участие в струпване на хора с цел прибягване до насилие. Движението на \"жълтите жилетки\" обяви, че днес \"полюс\" на протестните прояви ще бъде не само столицата, но и град Бурж в централната част на страната. От цяла Франция там се очаква да пристигнат автобуси и коли с демонстранти. Градът е с 66 000 жители и властите му и гражданите са притеснени от предвидения протест. За сигурността там ще отговарят 2500 членове на силите на реда.", "date": "2019.01.12", "title": "Фотогалерия: Девети протест на \"Жълтите жилетки\""}
{"url": "https://www.dnevnik.bg/bulgaria/2019/01/12/3374137_iordanka_fandukova_kaza_che_2019_shte_e_godinata_na/", "text": "Столичният кмет Йорданка Фандъкова заяви, че 2019-та ще е годината на метрото за София. В интервю за БНТ тя каза още, че проектобюджетът на общината от 1.6 млрд. лв. дава възможност за нови инвестиции в строителството, образователната инфраструктура и за социални проекти. До края на годината София ще има 48 километра метролинии, заяви кметът на града. \"Ще предложа допълнително в бюджета да заложим средстава да купим още нови влакове, освен двайсетте за новата линия, да купим още 10 и да започнем реконструкцията на старите влакове\", каза тя. След като се затопли времето, ще придължи и ремонтът на троотоарите и градиннките на ул. \"Граф Игнатиев\" и площад \"Славейков\". Продължава и борбата срещу замърсителите на въздуха. За целта ще се подпомогнат една трета от домакинствата, които се отопляват на твърдо гориво, да мината на алтернативно. \"Около 20 хиляди домакинства, които в момента се отопляват на дърва и въглища, ще имат възможност да сменят отоплителната си инсталация с по-екологична - газ, ток, топлоснабдяване\", каза кметът. Ще продължи и работата по 15 големи строителни обекта и вътрешнокварталните улици. По думите на Фандъкова е останал само един малък участък от разширението на булевард \"Монтевидео\", който се намира около метростанцията и той ще бъде завършен тази година. Разширен ще бъде и бул. \"Тодор Каблешков\". Над 70 млн. лв. са предвидени за ремонт и модернизация на образователна инфраструктура, започва строителството и на 15 нови детски градини. В годината на кметските избори Фандъкова отговори, че все още е рано да отговори дали ще се кандидатира отново.", "date": "2019.01.12", "title": "Йорданка Фандъкова нарече 2019-та \"годината на метрото\""}
{"url": "https://www.dnevnik.bg/photos/2019/01/12/3374103_fotogaleriia_karnavalnoto_kupane_na_berlinskite_tjuleni/", "text": "Група ентусиасти, наречена \"Берлински тюлени\", организираха карнавално къпане в езерото Оранке в Берлин.", "date": "2019.01.12", "title": "Фотогалерия: Карнавалното къпане на \"Берлинските тюлени\""}
{"url": "https://www.dnevnik.bg/sport/2019/01/12/3374139_neftohimik_sreshtu_hebur_e_finalut_za_voleibolnata_kupa/", "text": "Носителят на трофея \"Нефтохимик\" ще се изправи срещу домакина \"Хебър\" във финала на волейболната Купа на България. Тимовете от Бургас и Пазарджик стигнаха до битката за трофея след убедителни победи срещу \"Добруджа\" и \"Левски\". \"Нефтохимик\", който вчера  оцеля след драматичен двубой с ЦСКА , нямаше никакви проблеми в първия полуфинал. Шампионите, водени от старши треньора Найден Найденов, се наложиха над \"Добруджа\" с 3:0 (25:21, 25:21, 25:17). Във всяка една от трите част тимът от Добрич започваше добре и беше равностоен до втората техническа пауза. След това обаче бургазлии взимаха надмощие и печелеха спокойно геймовете. \"Не съм доволен от представянето на контраатака. Можехме да бъдем и по-убедителни, но някак не се получаваше организацията. Изпуснахме доста контраатаки, и то обработени топки. Към това имам претенции\", коментира Найденов, цитиран от bgvolleyball.com. \"Със сигурност трябва да дадем още повече от себе си във финала. Този мач ще е съвсем различен. Трябва ни още по-голяма концентрация и ще можем да победим\", каза още треньорът на \"Нефтохимик\". Вторият полуфинал в зала \"Васил Левски\" в Пазарджик също не предложи голяма интрига. \"Хебър\" беше дори по-убедителен от \"Нефтохимик\", като спечели срещу \"Левски\" с 3:0 (25:16, 25:22, 25:19). Финалът на Купата на България е в неделя от 18.30 часа.", "date": "2019.01.12", "title": "\"Нефтохимик\" срещу \"Хебър\" е финалът за волейболната купа"}
{"url": "https://www.dnevnik.bg/bulgaria/2019/01/12/3374135_rosen_jeliazkov_mobilnost_1_razdelia_evropa/", "text": "Според министъра на транспорта Росен Желязков пакетът \"Мобилност 1\" разделя Европа. \"За две години този пакет не може да събере необходимия консенсус в рамките на съюза. Нито един от прокламирани принципа за внасянето на пакета – подобряване на социалните права, на единния пазар и на конкурентноспособността, не е налице. Той разделя Европа\", каза Желязков в интервю за Би Ти Ви. На 10 януари стотици български превозвачи излязоха на протест в Брюксел срещу пакета, наричан още \"Макрон\". Към тях се присъединиха и техните колеги от Източна Европа. Росен Желязков също ги подкрепи на площада. \"Това е прецедент. За първи път от 10 г. насам българи заедно със свои сподвижници в тази кауза от Румъния, от Полша, от Литва протестират. И то не протест, който е хаотичен, който има за цел да оказва натиск или въздействие, а протест, който има ясно послание за защита на икономическите и социални права на българските превозвачи, както и на превозвачите от периферията на Европа\", коментира министърът на транспорта. По думите му \"хората в европейските институции си дават сметка, че подобни небалансирани решения пораждат евроскептицизъм, а това не е добре преди евроизбори\". Днес премиерът Бойко Борисов  изпрати благодарствени писма  на премиерите на Румъния, Полша, Литва, Унгария и Испания за подкрепата в преговорите по пакета \"Мобилност 1\". Вчера  Борисов предложи на председателя на Европейския парламент Антонио Таяни  въпросът с условията на работа на международните превозвачи да се обсъди след предстоящите през май избори за Европейски парламент.", "date": "2019.01.12", "title": "Росен Желязков: \"Мобилност 1\" разделя Европа"}
{"url": "https://www.dnevnik.bg/bulgaria/2019/01/12/3374143_s_kukeri_svetlinno_shou_i_zaria_plovdiv_stana/", "text": "Спектакъл със светлина, народна и електронна музика, кукери и заря ознаменува обявяването на Пловдив за Европейска столица на културата. Въпреки че началото на шоуто \"Ние сме всички цветове\" беше обявено за 19.00 часа, хора, желаещи да заемат по-предни позиции в пространството между булевардите \"Цар Борис III Обединител\" и \"Мария Луиза\", започнаха да се стичат към сцената още от 16.00 часа. Те преминаваха през различните пропусквателни пунктове за събитието, а целият район беше заграден. Мерките за сигурност в центъра на града бяха засилени.  Към 18.00 часа публиката вече беше запълнила по-предните места пред 30 метровата кула-сцена. Около пунктовете, в които се раздаваха шалчета и одяла, за момент настана блъсканица. В 19.00 на сцената излезе кметът на града Иван Тотев, който се извини, че ще чете речта си поради необходимостта от превод на английски. По думите му 2019 ще е година, която завинаги ще остане в историята на Пловдив. \"Дори и тук ние усещаме промяната - навсякъде около нас има кранове\", каза още кметът. На сцената до него излезе българският еврокомисар по цифрова икономика и общество Мария Габриел, която връчи на кмета плакет за цялостната организация на Европейска столица на културата 2019 и постигнатото от екипа от името на Европейската комисия. Спектакълът започна с изпълнение на Теодосий Спасов, който представи нов авторски аранжимент на народната песен \"Притури се планината\". После на сцената и на подиумите от двете страни дефилираха над 200 кукери от района. След това на подиумите бяха изкарани буквите, които изписаха думата \"заедно\", мотото на \"Пловдив 2019\", и нейния превод на английски. Участие взеха и над 200 изпълнители от местни хорове, а следващата част от спектакъла беше посветена на изпълнение на гайдари.  По време на целия спектакъл вървеше и светлинно шоу, а сцената се оцветяваше в различни цветове. Беше използвана и мултимедия. Краят на \"Ние сме всички цветове\" постави Валя Балканска, чието изпълнение беше съпроводено от заря. Когато спектакълът приключи, музикалното оформление премина в ръцете на германския диджей Шилер, но публиката бързо започна да оредява поради студеното време. По първоначално одобрения проект на германската компания Phase 7, заела се с осъществяването на \"Ние сме всички цветове\", цената на спектакъла е 1.84 млн. лева.", "date": "2019.01.12", "title": "С кукери, светлинно шоу и заря Пловдив стана Европейска столица на културата"}
{"url": "https://www.dnevnik.bg/sport/2019/01/12/3374147_chelsi_se_spravi_s_njukasul_i_se_utvurdi_v_top_4/", "text": "Челси\" взе трудна домакинска победа с 2:1 срещу \"Нюкасъл\" в последния съботен мач от 22-ия кръг на Висшата лига. Сините се възползваха от  грешната стъпка на \"Арсенал\"  и се утвърди на четвъртото място. \"Челси\" събра 47 точки след 14-ата си победа в шампионата. Лондончани се откъснаха с шест точки пред \"Арсенал\" и с девет пред шестия \"Манчестър юнайтед\", който гостува на \"Тотнъм\" в неделя. Тимът на Маурицио Сари се доближи само на една точка от \"шпорите\", на три от шампиона \"Манчестър сити\", който играе с \"Уулвърхемптън\" в понеделник, и на десет от  лидера \"Ливърпул\" . Два красиви гола на Педро и Уилиан след отлични асистенции на Давид Луис и Еден Азар донесоха победата на \"Челси\". \"Нюкасъл\" изравни веднъж в края на първото полувреме чрез Киърън Кларк. В последните минути \"свраките\" дори можеха да стигнат до точка, но Саломон Рондон пропусна чудесен шанс. Азар отново започна на върха на атаката, Педро и Уилиан действаха по крилата, а Канте, Жоржиньо и Ковачич беше тройката в центъра. \"Челси\" правеше доста грешки при разиграването на топката в средата на терена, но подаванията от дълбочина на Давид Луис носеха сериозна опасност. В 8-ата минута бразилският защитник изведе Педро зад защитата с 50-метров пас. Испанецът овладя на гърди и технично прехвърли вратаря Мартин Дубравка. След гола \"Челси\" не успя да създаде друга добра ситуация, с която да увеличи аванса си, и постепенно започна да отстъпва инициативата. В 35-ата минута \"Нюкасъл\" имаше отличен шанс да изравни. Рондон спечели първа топката и изведе Айозе Перес зад защитата, но испанецът не успя да нанесе добър удар, притиснат от Сесар Аспиликуета. Само пет минути по-късно \"свраките\" стигнаха до гол. Мат Ричи центрира от корнер, а Кларк отбеляза със страхотен удар с глава. \"Челси\" започна много силно втората част. Само 70 секунди след началото на полувремето Дубравка спаси силен удар на озовалия се зад защитата Педро. В 55-ата минута испанецът отново получи възможност да стреля от чиста позиция след подаване на Алонсо, но го направи твърде слабо в средата на вратата. Минута по-късно натискът на домакините даде резултат. Азар задържа отлично топката пред наказателното поле и подаде вляво към Уилиан. Бразилецът си нагласи топката на десния крак и със страхотен фалцов удар намери горния далечен ъгъл. След гола \"Челси\" започна да задържа по-добре топката и почти не даваше шансове на \"Нюкасъл\" да стигне до опасна ситуация пред Кепа Арисабалага. В 65-ата минута Уилиан пропусна добра възможност да реши всичко с трети гол. В 85-ата минута \"Нюкасъл\" дочака своя шанс, но Рондон го пропусна. При центриране отдясно той надскочи Аспиликуета и стреля с глава, но малко встрани от вратата.", "date": "2019.01.12", "title": "\"Челси\" се справи с \"Нюкасъл\" и се утвърди в топ 4"}
{"url": "https://www.dnevnik.bg/photos/2019/01/12/3374188_fotogaleriia_svetlinno_i_ogneno_shou_otkriha_plovdiv/", "text": "От днес Пловдив официално е Европейска столица на културата. Откриващият спектакъл \"Ние сме всички цветове\" започна в 19.00 часа и се състоя на 30-метрова сцена кула в центъра на града.", "date": "2019.01.12", "title": "Фотогалерия: Откриването на \"Пловдив 2019\""}
{"url": "https://www.dnevnik.bg/detski_dnevnik/2019/01/19/3368931_otkus_ot_101_otbivki_s_deca_na_ivan_mihalev_i_elina/", "text": "Мисията \"с деца на море\" е възможна доказват пътешествениците Иван Михалев и Елина Цанкова в книгата си \"101 отбивки с деца\". Освен 101 непознати места, любопитни факти за тях, точни упътвания и друга полезна информация в книгата се разказва и за 12 български фестивала, подходящи за деца. От кукерски танци и улични карнавали до парад на хвърчилата и \"лютеницотерапия\" – \"101 отбивки с деца\" обхващат най-вълнуващите празници на открито, подредени по дати през годината. Парад на хвърчилата - Варна Парадът на хвърчилата \"Въздушни чудеса\" е добър повод да откъснете вашето дете от света на компютрите и таблетите и да му подарите малко красота и емоции под открито небе. Събитието се провежда всяка година през август на плажа във варненския квартал Аспарухово, когато е лятната ваканция на учениците. Гледката как деца пускат хвърчила в небето е малко позабравена в последните години. На мнозина това им се струва отживелица и \"усилия, хвърлени на вятъра\". Но щом стъпи на пясъка край кв. Аспарухово и види цветната феерия от реещите се във въздуха хвърчила, вашето дете неминуемо ще изпита желание да се включи в играта на гоненица с вятъра. Хвърчилата са най-различни по цвят, форма и размери. Има мечки, риби, птици, тигри, кучета, октоподи и какво ли още не. Вятърът си играе с тях и ги кара да трептят. Погледнати отстрани, те изглеждат като танцуващи във въздуха анимационни герои. Има много музика, детски смях и усмивки по лицата. Ако нямате собствено хвърчило, може да купите на място. Организатори са клуб \"Асто – Въздушни чудеса\", Сдружение за опазване на дивата природа, фонд \"Култура\" към община Варна и СОК \"Камчия\". Обикновено е в средата на август – втория или третия уикенд на месеца. Проверете датите на  www.facebook.com/varnakites/ . Фестивалът се провежда от 2012 г. През 2018 г. бе шестото поредно издание. Входът е свободен. Събират се пари единствено под формата на дарения, с които организаторите покриват разходите.", "date": "2019.01.12", "title": "Откъс от \"101 отбивки с деца\" на Иван Михалев и Елина Цанкова"}
