{"url": "https://www.dnevnik.bg/sport/2018/10/22/3331763_vuzhodut_na_arsenal_produlji_s_deseta_poredna_pobeda/", "text": "Арсенал\" затвърди отличната си форма напоследък и постигна десета поредна победа във всички турнири, надигравайки \"Лестър\" с 3:1 като домакин в последния мач от деветия кръг на Висшата лига. \"Артилеристите\" стигнаха до успеха, въпреки че изоставаха в резултата след 31 минути. Футболистите на Унай Емери обаче изиграха много силно второ полувреме и заслужено спечелиха. Успехът дойде и навръх 69-ия рожден ден на  дългогодишния мениджър на \"Арсенал\" Арсен Венгер . Преди почивката \"Лестър\" беше на много високо ниво, а в началото на срещата не получи и дузпа за игра с ръка на Роб Холдинг. При 1:1 \"лисиците\" удариха и греда. Победата е седма поредна само във Висшата лига, след като \"артилеристите\" започнаха сезона с две загуби поред. Благодарение на силната си серия \"Арсенал\" вече е само на две точки от лидерите \"Манчестър сити\" и \"Ливърпул\". \"Артилеристите\" са с равни точки (21) с \"Челси\" и \"Тотнъм\". \"Лестър\" поведе на \"Емиратс\" след автогол на Ектор Бейерин в 31-ата минута. Секунди преди почивката обаче капитанът на \"Арсенал\" Месут Йозил изравни. През второто полувреме резервата Пиер-Емерик Обамеянг донесе успеха на тима с голове в 63-ата и 66-ата минута. С много силни изяви се отчетоха Йозил и Бейерин, като освен попадението си германецът записа асистенция и имаше заслуга при втория гол. Бейерин пък даде две асистенции за първите два гола. \"Артилерстите\" постигнат десет поредни победи за пръв път от 2007 г. Унай Емери предприе само две промени в стартовия състав за разлика от  победата с 5:1 над \"Фулъм\" . Той не можеше да разчита на контузения Начо Монреал, вместо когото започна опитният Щефан Лихтщайнер. Месут Йозил пък се завърна след отсъствие заради травма и зае мястото на Дани Уелбек зад нападателя Александър Лаказет. От самото начало \"артилеристите\" държаха повече топката, но срещнаха срещу себе си дисциплиниран отбор, който се беше прибрал в своята половина. Именно пред \"лисиците\" се откри първата възможност в мача и в шестата минута се наложи Бернд Лено да се намесва. Вратарят на \"Арсенал\" спаси опасен удар на Келечи Ихеначо. Гостите не показаха никакво притеснение и до десетата минута стигнаха до още едно добро положение. При него Лено успя бързо да напусне голлинията си и пресече извеждащо подаване към Варди. \"Лестър\" беше и ощетен, след като гостите не получиха дузпа за игра с ръка на Роб Холдинг. Централният защитник действаше непохватно в битка за висока топка, но съдията Крис Кавана прецени, че няма основение да отсъди наказателен удар. Добрите минути за \"Лестър\" продължиха, а при \"Арсенал\" беше точно обратнто, след като футболистите в червено и бяло така и не намираха път към вратата на Каспер Шмайхел. В 31-ата минута се случи точно обратното, след като \"Лестър\" поведе. Хубаво подаване на Ндиди наляво намери крайния защитник Бен Чиуел, който се включи и беше изпуснат от Лаказет. Бранителят на \"лисиците\" влезе в наказателното поле и центрира успоредно на голлинията, но в опита си да изчисти Ектор Бейерин прати топката в собствената си врата. Вратарят на \"Арсенал\" Лено също беше изненадан, след като излезе, за да пресече центрирането. \"Артилеристите\" можеха да бързо да отговорят, но Шмайхел се намеси отлично при изстрел от пряк свободен удар на Гранит Джака. Едва след гола за \"Лестър\" домакините се активизираха и пренесоха трайно играта в половината на \"лисиците\". Малко по-късно нов опит на швейцарския халф мина над гредата. Все пак в края на първото полувреме натискът на \"Арсенал\" даде резултат и домакините изравниха. Месут Йозил напредна от централната линия на терена подаде надясно за Бейерин и бързо се насочи към наказателното поле, където технично засече прострелно центриране на испанеца – 1:1. С попадението си Йозил стана най-резултатният германски футболист в Бундеслигата, вкарвайки своя 30-и гол. Плеймейкърът на \"Арсенал\" изпревари по този показател сънародниците си Юрген Клинсман и Уве Рьослер. След почивката тимът на Унай Емери изглеждаше по-съсредоточен и бързо успя да притисне \"Лестър\". До 50-ата минута обаче с два пропуска се отчете Хенрик Мхитарян. Устремът на \"артилеристите\" можеше много бързо да секне при удар на Вилфрид Ндиди в гредата. Халфът на \"Лестър\" засече центриране от корнер, а Лено имаше късмет, след като излезе неразчетено. Точно час след началото на мача Унай Емери предприе двойна смяна, пускай Обамеянг и Матео Гендузи на местата на Мхитарян и Лихтщайнер. Заради смените пък Гранит Джака беше пратен да играе като ляв защитник. По-малко от две минути след появата си на терена габонският нападател успя да се разпише. Това се случи след нова асистенция на Бейерин, който остави лесната задача за Обамеянг да вкара от два метра сам срещу Шмайхел. Голяма заслуга за гола имаше и Йозил, който при продължителна атака разсече защитата на \"Лестър\", намирайки нахлуващият на скорост Бейерин. Обратът, който осъществиха \"артилеристите\" стъписа футболистите на Клод Пюел и \"Лестър\" вече действаше без никакво самочувствие. Гостите много бързо допуснаха и трети гол, който окончателно пречупи съпротивата им. В 66-ата минута Обамеянг се разписа в една от най-красивите атаки от началото на сезона. Атаката започна от Торейра, който отне в центъра и подаде на Бейерин. Испанецът изостри атаката с пас на границата на наказателното поле, Йозил пропусна топката, след което я получи от Лаказет около дузпата. От там капитанът на \"Арсенал\" я подаде на Обамеянг с технично копване, за да може \"артилеристите\" да водят вече с два гола. Попадението на Обамеянг пък беше шестото от резервен футболист на \"Арсенал\" през сезона. По този показател тимът на Унай Емери е №1 във Висшата лига. До края на двубоя \"Арсенал\" имаше още няколко добри шанса да направи победата си още по-изразителна. С два големи пропуска обаче се отчете Лаказет. Накрая Емери извади и Йозил от терена, за да му даде почивка преди гостуването на \"Спортинг\" (Лисабон) в Лига Европа в четвъртък.", "date": "2018.10.22", "title": "Възходът на \"Арсенал\" продължи с десета поредна победа след обрат срещу \"Лестър\""}
{"url": "https://www.dnevnik.bg/politika/2018/10/22/3331625_suprugata_na_prezidenta_obiavi_che_izkazvaniiata_na/", "text": "Съпругата на президента Румен Радев - Десислава Радева, определи като позор думите на вицепремиера Валери Симеонов, който миналата седмица пред партийната телевизия СКАТ  обяви , че проектозаконът за хората с увреждания е опит \"да се угоди на кресливи майки с уж болни деца\". Във фейсбук Радева сподели текст на майка на дете с увреждания и коментира поведението на вицепремиера. \"Когато в семейството се роди нездраво (в общоприетите разбирания) дете, навярно родителите са изправени пред съдбовно решение – дали да го задържат и отглеждат. Сблъскват се емоциите и надеждата, разумът и мисълта за бъдещето. Но веднъж взето, решението съдържа в себе си осъзната родителска отговорност. Може би през годините родителите, в моменти на пълно изтощение и отчаяние, са се питали негласно \"Дали не сгреших\". Но бързо, виновно и с неудобство от самите себе си са изхвърляли този въпрос от главите си. Това, разбира се, са само мои предположения\", пише Десислава Радева. Тя разказва още как в класа на сина й дошло момиче с детска церебрална парализа, което било включено в игрите и било щастливо, заради което правело и родителите щастливи, тъй като учело децата им на човещина.  \"Човещина, която не усетих от вицепремиера ни Валери Симеонов. Репликата, изречена от него преди няколко дни, мога да окачествя само с една дума – позор. Позор за него, че посмя да се отнесе надменно-присмехулно към болни български деца и проблемите на техните родители. Позор за неговата партия, която самоотвержено го защити с нарочна позиция. Позор пак за него (вицепремиера ни), когато самодоволно обяви, че стои твърдо зад думите си. Позор за тези от нас, които са избрали такъв човек да ни представлява и работи в наш интерес\", пише още Десислава Радева. Тя припомня, че според конституцията семейството, майчинството и децата са под закрила на държавата, Република България гарантира достойнството на личността. \"Майките с черни тениски не крещят за привилегии, а се борят за достойно съществуване. За себе си и децата си. Лично за мен те са герои, направили по-трудния, но по-човешки избор, ако помним случая \"Могилино\". Подходът \"Има черни тениски – има проблем\" се е провалил в исторически план. Според мен, за да ни има като българи, не бива да се примиряваме с опитите за погазване на човешкото достойнство. За да е съвсем ясно, ще прибегна до тълковния речник. Не за думата \"човещина\". За нея не е нужен речник, а сърце. А за думата \"позор\" - срамно, унизително положение, което предизвиква презрение\", пише още съпругата на президента.", "date": "2018.10.22", "title": "Съпругата на президента обяви, че изказванията на Валери Симеонов са позор"}
{"url": "https://www.dnevnik.bg/sport/2018/10/22/3331473_cherno_more_i_lokomotiv_plovdiv_se_oplakaha_ot_slabo/", "text": "Ръководствата на \"Черно море\" и \"Локомотив\" (Пловдив) изразиха недоволството си от съдийството в Първа лига след изминалия 12-и кръг в шампионата. Двата отбора се чувстват ощететени от грешки на реферите в двубоите с \"Ботев\" (Пловдив) и \"Дунав\". В сайта си \"Черно море\" обяви, че клубът е депозирал жалба  срещу главния съдия Георги Давидов и неговите помощници при загубата с 1:2 от \"Ботев\" в събота. Варненският отбор настоява Давидов да бъде отстранен от Първа лига, \"докато покаже, че е подготвен за това ниво на футбола\". \"Отборът на \"моряците\" бе умишлено ощетен. Грешките нa реферите и явните несправедливи отсъждания в противовес с правилата на играта футбол бяха видни за всички, тъй като мачовете се предават по телевизията и стават обществено достояние\", пише в изявлението.  В него се казва още, че не за първи път отборът е потърпевш от съдийските решения. \"За четвърти път този сезон варненският клуб е \"спиран\" и му бяха отнети куп точки чрез реферите в изиграните досега 12 мача. Бяха \"откраднати\" победи срещу \"Левски\" - Кабаков, и \"Етър\" - Гаджалов, поради съдийски грешки, спрени с несъществуващи засади две чисти голови атаки срещу \"Бистрица\" и умишленото съдийство на Волен Чинков в ущърб на \"Черно море\" срещу \"Славия\". Ръководството на \"Черно море\" настоява Българският футболен съюз (БФС) да предприеме \"адекватни мерки и наказания\" срещу съдията Давидов. \"С решението относно наказанието на Георги Давидов ще стане ясно има ли тенденциозност от страна на съдийската комисия срещу \"Черно море\" като клуб или ще станем свидетели на слаби съдии, които се крият зад независимата институция, представлявана от БФС\". От своя страна  в писмо до футболния съюз  \"Локомотив\" изрази възмущението си от \"необективните съдийски решения\" в двубоите на отбора срещу \"Етър\", \"Берое\" и \"Дунав\". От пловдивския клуб настояват Съдийската комисия към БФС да се самосезира и да наложи наказания. \"Считаме, че в упоменатите по-горе двубои отсъжданията на арбитрите повлияха на крайния изход на срещите. Във време, когато видеоповторенията са неизменна част от футболната игра, е немислимо елитните ни футболни съдии да интерпретират правилата на играта спрямо своя мироглед\", се казва в писмото на \"Локомотив\" до БФС.", "date": "2018.10.22", "title": "\"Черно море\" и \"Локомотив\" (Пловдив) се оплакаха от слабо съдийство"}
{"url": "https://www.dnevnik.bg/sviat/2018/10/22/3331355_zashto_zapadut_oshte_viarva_v_mladite_reformatori_v/", "text": "Западът се самоубеждава през последното десетилетие, че младият син с поглед към бъдещето ще надгради постигнатото от стария автократ в арабския свят. Това обаче е мит, на който западната политика в Близкия изток разчита вече десетилетие и случилото се със саудитския журналист Джамал Хашокжи е само пример в тази насока, пишат британският вестник  \"Файненшъл таймс\"  и списание  \"Ню Стейтсмън\"  в статии, публикувани малко преди Рияд официално да потвърди, че той е мъртъв. Убийството в  саудитското консулство в Истанбул  идва след няколко  години на надежда за промяна  в лицето на 33-годишния престолонаследник Мохамед бин Салман. Последният всъщност се отказа от по-фините способи за репресии, свързвани с предишните поколения (включително баща му), и ги замести с война с всеки несъгласен. Подробностите за смъртта на Хашокжи  са едновременно ужасно важни  и без никакво значение - най-важното е, че институция, която трябва да предлага безопасност и убежище на гражданите си, сега ще напомня, че човек никога не може напълно да избяга от дома си и че за саудитските дисиденти рутинно бюрократично изискване може да е смъртоносно, пише британското списание \"Ню Стейтсмън\". \"Само глупак не би подкрепил това\" Западните наблюдатели сбъркаха, като смятаха принц Мохамед за \"великия реформатор\", за какъвто той самият се представяше пред света. Всъщност основната му грижа бе запази статуквото, или - по-точно, да утвърди властта си на всяка цена, а ако младостта му е допринесла за нещо, то е за безразсъдното убийство на турска територия. Колкото и доказателства да има за обратното, за новите династии в Близкия изток все още се оказва лесно с добре организирани пиар операции да убеждават света, че са единствена надежда за региона, продължава списанието. Само преди половин година медиите в САЩ приветстваха обиколката на Мохамед бин Салман в страната, посетил \"Старбъкс\" заедно с Майкъм Блумбърг и обиколил \"Гугъл\" със Сергей Брин, а на вечеря, на която присъстваше и най-богатият човек Джеф Безос, обсъди популярността на \"Снапчат\" в родината си с основателя на компанията Еван Спигъл, пише \"Ню Йорк таймс\". Тогава малцина поставяха този имидж под въпрос. В същото време, пише \"Ню стейтсмън\", и коментатор от \"Ню Йорк таймс\" нарече реформите в икономическия и социалния живот на страната \"Арабска пролет в саудитски стил\" и добави: \"Само глупак не би подкрепил това!\" Във въпросния текст Томас Фридман е впечатлен от \"антикорупционната кампания\", събрала 100 млрд. долара за държавата, но омаловажава отвличането на ливанския премиер Саад Харири (подал оставка от Рияд, след това оттеглена) и последиците от саудитската интервенция в Йемен. Различни имена Мохамед бин Салман обаче далеч не е единствен. \"Реформаторът арабин\" се появява с различни имена: президентът на Сирия Башар ал Асад (син на Хафез), Сейф ал Ислам (син на Муамар Кадафи в Либия), Гамал Мубарак (син на бившия президент Хосни). Западни столици ги спрягаха за наследици с различни степени на ентусиазъм, но те се оказаха готови на репресии като предшествениците си, а понякога - дори по-брутални. \"Романсът с Гамал Мубарак\" например предшества този с принц Мохамед, продължава в материала на \"Файненшъл таймс\" авторът Рула Халаф. Спомня си, че западни дипломати в Кайро са разглеждали Гамал, бивш инвестиционен банкер, като най-подходящия наследник на баща си, макар Египет да не е монархия. Заради обкръжението на Гамал обаче армията в Египет се отчужди от него, то подхрани и недоволството срещу баща му и така народът и въоръжените сили се оказаха с обща кауза - да свалят Хосни Мубарак. Добре облеченият, говорещ английски Сейф ал Ислам също привличаше дипломати и бизнесмени, а в началото на революцията не бе по-различен от баща си и в началото на събитията от 2011 г. заяви, че режимът \"ще се бори до последния мъж, последната жена, последния куршум\". В ранните си дни президентът Башар ал Асад, офталмолог с  впечатляваща съпруга , също подхрани надеждите, че е готов да  \"нормализира\" Сирия , а десетилетие по-късно в хода на войната бащата изглежда кротък заради решенията на сина, пише още Халаф. За Асад някои смятаха, че е просто слаб президент, поел властта заради смъртта на по-харизматичния си брат. През февруари 2011 г., малко преди началото на протестите, сп. \"Вог\" пък нарече  Асма ал Асад   \"розата на пустинята\"  и \"най-магнетичната първа дама\". Сирия бе определяна като силно демократична и \"най-безопасната страна в Близкия изток\", припомня \"Ню стейтсмън\". Същото важи и за други, на пръв поглед по-цивилизовани места в Близкия изток: младото поколение на Обединените арабски емирства, синовете на покойния шейх Зайед бин Султан ал Нахян, далеч не показват толерантността, с която самият той бе известен. Младост и желание за промяна Митът за \"младите реформатори\" вероятно отчасти се подхранва от значението на приемствеността и липсата на промяната - идея, подхранвана и от Арабската пролет. Привлекателни изглеждат и новите управляващи, които говорят за икономически реформи, дори когато само затвърждават системи, лишени от прозрачност и отчетност. За подобно пожелателно мислене обаче обикновено няма никакво основание, пише \"Файненшъл таймс\". Близкият изток показва, че съвременните маниери не са несъвместими с жестокостта, а Западът системно бърка младост с желание за промяна, защото предполага, че млади управници, които пътуват, интересуват се от изкуство и от дигиталния свят, ще действат отговорно. Вярно е, че младостта носи енергия, но неопитността може да я насочи в грешната посока. Особено когато наследниците се опитват да утвърдят властта си, имат по-малка подкрепа и поле за маневри, лесно могат да се поддадат на параноя, а положението им изисква старите съветници да бъдат заобикаляни, продължава изданието. Мнозина, особено в Близкия изток, същевременно виждат истинския смисъл на \"реформите\" отвъд пиара. С публикациите си за \"Вашингтон пост\" Хашокжи правеше същото, след като се премести в САЩ - опитваше да предупреди, че \"Саудитска Арабия невинаги е била каквато е сега\" и \"хората заслужават повече\". Макар принц Мохамед да говореше за напредък някога, сега \"виждам единствено вълна от арести\", пише още Хашокжи. След смъртта му, отбелязва \"Ню стейтсмън\", западни лидери започват да осъзнават това, което и Хашокжи разбираше, но нито той, нито който и да било трябваше да плаща такава цена. \"Теория за модернизацията\" \"Цялата тази симпатия към диктаторите се оправдава с вариации на това, което някога се наричаше \"теория за модернизацията\",\"  пише \"Вашингтон пост\"  и добавя, че тя не е нова: през 20-те и 30-те г. на миналия век на мнозина американци Бенито Мусолини, Йосиф Сталин и дори Адолф Хитлер \"изглеждаха на мнозина американци точно такива, от каквито се нуждаеха техните страни, за да влязат във форма\", същото важи за управляващи във Филипините, Иран, Южна Корея или Чили, а и (след Студената война) за Китай заради икономическите успехи. \"Развиващите се общества, гласеше този аргумент, трябва да преминат през авторитарен етап, преди да могат да станат демокрации, по икономически и политически причини. Само на авторитарни правителства може да се разчита да вземат правилните икономически решения, без да бъдат възпирани от обществения натиск за инфлационни и повишаващи дефицита разходи.\" Освен това се смяташе, че незападните общества не разполагат с някои от основните елементи, необходими за поддържане на демокрацията - върховенство на закона, стабилни политически институции, средна класа, жизнено гражданско общество. Да им се наложи демокрация прекалено рано би довело до радикализъм и \"нелиберална демокрация\". Ролята на автократа реформатор беше да подготви тези общества за евентуалния преход към демокрация, създавайки основите за либерализъм. \"Забележително е колко много влияние запазват този вид аргументи, въпреки че се оказаха в по-голямата част абсурдни,\" обобщава \"Вашингтон пост\". \"От чисто фактологична гледна точка се оказа, че диктатурите не вършат по-добра работа за постигане на икономически растеж.\"", "date": "2018.10.22", "title": "Защо Западът още вярва в \"младите реформатори\" в Близкия изток"}
{"url": "https://www.dnevnik.bg/citat_na_deniia/2018/10/22/3331631_citat_na_denia_zakleimiavaneto_na_simeonov_govori_che/", "text": "Когато в XXI век в Европа неизлечимо болни деца се използват като копие и знаме, и то под одобрителните възгласи на публиката, а малцината, казващи, че това не е правилно, биват заклеймявани, това за нас говори, че обществото е много болно. Мнението е на председателя на Асоциацията на индустриалния капитал Васил Велев, който коментира исканата оставка на вицепремиера по Би Ти Ви. Той поясни, че в една демократична държава управляващи трябва се избират на избори. Според Велев обществото има право на протест, \"но не може една група хора да смята, че може да назначава и уволнява\". От работодателската организация,  която днес публично застана зад Валери Симеонов , са против неговата оставка, защото това означавало да се отиде на предсрочни избори и поне година да няма работещо правителство. Поводът за искане на оставката  е изказване на Валери Симеонов  от миналата седмица, в което той нарича майките на деца с увреждания \"кресливи\" и изразява съмнения дали наистина става дума за болни деца. Днес Валери Симеонов  отказа да подаде оставка,  като обясни, че е назначен от коалицията и веднага ще си тръгне, ако това бъде поискано от премиера Бойко Борисов и съпредседателите на \"Обединени патриоти\" Волен Сидеров и Красимир Каракачанов. За момента оставката на Симеонов  поиска само лидерът на \"Атака\" , като според него тя трябва да е факт до края на деня. Вторият съпредседател на \"Обединени патриоти\" Красимир Каракачанов каза, че ще коментира, след като говори с колегите си. Това вероятно ще стане утре, когато е насрочен коалиционен съвет на обединението. Борисов коментира,  че ако поиска вицепремиерът да напусне поста си , коалицията ще се счупи и ще се стигне до предсрочни избори.", "date": "2018.10.22", "title": "Цитат на деня: Заклеймяването на Валери Симеонов говори, че обществото е много болно"}
{"url": "https://www.dnevnik.bg/bulgaria/2018/10/22/3331629_bulgariia_specheli_dve_dela_pred_evropeiskiia_sud_po/", "text": "С две решения от 25 септември Европейският съд по правата на човека (ЕСПЧ) намира, че жалбите по делата \"Владимиров срещу България\" и \"Георгиев срещу България\" са явно необосновани, информира пресцентърът на Министерството на правосъдието. По първото дело съдът отхвърля иска срещу България на бизнесмен, построил хотел и заведение върху свлачище. А по второто дело съдът не уважава жалбата на мъж, който се оплаква от полицейско насилие. Първият процес е започнат от бизнесмена Владимиров, който купува земя в района на свлачище близо до спирка \"Журналист\" във Варна. Свлачището е регистрирано през 1972 година, но въпреки това жалбоподателят решава да построи хотел и ресторант на мястото. През 2005 г. и 2008 г. свлачището се активизира и постройките претърпяват съществени увреждания. Собственикът завежда иск по Закона за отговорността на държавата и общините за вреди (ЗОДОВ), претърпени поради непредприемане от националните власти на укрепителни действия в района. Искът е отхвърлен с окончателно решение на Върховния административен съд (ВАС) с констатацията, че претърпените от жалбоподателя вреди не са в пряка причинна връзка с твърдението за бездействие на държавата, а с естествените природни процеси. По-късно жалбоподателят се оплаква и пред ЕСПЧ, че държавата не е предприела необходимите мерки, за да предотврати вреди върху собствеността му, като претендира 582 710 евро за претърпени загуби и пропуснати ползи и още 25 000 евро за неимуществени вреди, общо 607 710 евро.  Така и съдът в Страсбург обявява жалбата на Владимиров за явно необоснована. Магистратите отбелязват, че правото на едно лице мирно да се ползва от притежанията си не е абсолютно и не се простира отвъд разумното според обстоятелствата. В случаите на природни бедствия, които са по същността си извън човешкия контрол, задължението на държавата за предприемане на мерки не се разпростира толкова широко, както например в случаите на имуществени вреди, настъпили в резултат на инциденти, свързани с рискови човешки дейности, аргументира се съдът. И допълва, че жалбоподателят е купил земята с цел осъществяване на търговска дейност, бил е осведомен за свлачищните процеси и е следвало да прецени сам риска за инвестициите си. Освен това вредите за жалбоподателя са настъпили в резултат на бедствието и биха могли да настъпят независимо от предприемането на укрепителни мероприятия от държавните власти, приема съдът.  По делото \"Георгиев срещу България\" жалбоподателят се оплаква от полицейско насилие, както и че по случая му не е проведено ефективно разследване. През 2012 г. при опит да му бъде връчен акт за административно нарушение жалбоподателят отказва да го получи и се скрива в дома си. За съдействие са извикани двама полицаи. Жалбоподателят твърди, че те са употребили насилие спрямо него, като са го удряли и ритали, притиснали са го към земята и са му поставили белезници. Жалбоподателят подава оплакване до началника на полицията в Бургас. Образувани са дисциплинарни производства, в резултат на които на служителите са наложени дисциплинарни наказания. След това Георгиев подава жалба и в прокуратурата. През 2015 г. държавното обвинение прекратява досъдебното производство, което е потвърдено от българския съд, който намира, че употребата на сила е била необходима и оправдана от поведението на жалбоподателя. Съдът в Страсбург посочва, че в настоящия случай прокуратурата е образувала наказателно производство, като изводите, до които е стигнала, са били изцяло възприети от съдилищата. От друга страна, твърденията на жалбоподателя не са подкрепени от никакви доказателства. Ето защо и съдът по правата на човека се съгласява, че употребената от полицаите сила е била пропорционална и оплакването на Георгиев е явно необосновано. Оплакването от липсата на ефективно разследване по случая на Георгиев също е отхвърлено като явно необосновано. Съдът в Страсбург приема, че органите са предприели множество действия за установяване на обстоятелствата по случая, като жалбоподателят, подпомаган от адвокат, е имал възможност да участва активно в производството. Освен това изводите на прокуратурата и съдилищата са били подробно мотивирани. Поради това ЕСПЧ приема, че осъщественото разследване е било ефективно.", "date": "2018.10.22", "title": "България спечели в Страсбург дело срещу бизнесмен, построил хотел върху свлачище"}
{"url": "https://www.dnevnik.bg/sviat/2018/10/22/3331477_kitai_otkriva_nai-dulgiia_morski_most_v_sveta/", "text": "Най-дългият морски мост в света ще бъде открит утре в Китай. Той свързва Хонконг, Макао и южния китайски град Джухай. На церемонията ще присъстват китайският президент Си Цзинпин, ръководителката на Хонконг Кари Лам и други високопоставени лица, информира ДПА. Петдесет и пет километровото съоръжение, включващо шосеен път, мост, изкуствени острови и подводни тунели, е част от амбициозната инициатива на Пекин за икономическо интегриране на 11 града от делтата на Перлената река, включително Хонконг и Макао, две бивши европейски колонии, върнати на Китай през 90-те години. Мостът, който първоначално трябваше да бъде открит през 2016 година, ще бъде отворен за обществеността в сряда. Макар да е инженерен подвиг, чието приключване отне едно десетилетие, мостът е посрещнат с безразличие или с пренебрежение от много жители на Хонконг заради забавянето, надхвърлянето на бюджета и недоверието към него като към поредния символ на желанието на Китай да интегрира града, в който мнозина предпочитат той да остане автономен. Всичко това е ненужно (...), при условие че имаме морски, въздушен наземен транспорт във всяка посока. За какво ни е още един мост, пита Клаудиа Мо, продемократичен депутат и един от критиците на моста. По думите на Мо мостът е един от няколкото мегапроекта, започнати от правителството на Хонконг, с които да се подчертае тясната връзка на града с Китай. На други жители на Хонконг не им харесва цената, която се повиши до 48 млрд. юана (6.4 млрд. евро). Хонконг ще плати 8,67 млрд. юана от основния мост и още милиарди за връзки с пътища и гранични пунктове. Това е огромна цена за мост, който няма да бъде напълно отворен за обществеността. Преминаването му ще изисква специално разрешително в зависимост от частите на моста и повечето ползващи го ще трябва да взимат специален автобус или друг вид транспорт, за да преминат в Макао или Китай. Хонконгското министерство на транспорта съобщи, че бюджетът за строежа на моста е надхвърлен заради непредвидени проблеми, свързани със строителството в открито море, повишаването на цената на труда и материалите, както и доуточняване на схемите на дизайна и конструкцията. Инженерът Алберт Лай, който е изразявал по-рано притесненията си за моста в медиите, каза, че много от проблемите е можело да не се появят, ако е имало по-добро планиране и предварително проучване на местата за строителство. Той каза, че политическият натиск да се приключи по-бързо мостът е накарал инженерите да използват по-рискова технология. /БТА", "date": "2018.10.22", "title": "Китай открива най-дългия морски мост в света"}
{"url": "https://www.dnevnik.bg/sport/2018/10/22/3331691_federer_e_igral_s_kontuziia_v_produljenie_na_tri_meseca/", "text": "Носителят на 20 титли от Големия шлем  Роджър Федерер  разкри, че е играл с контузия в дясната ръка в продължение на няколко месеца. Това се е случило през лятото, когато бяха едни от най-важните турнири за Маестрото. Федерер обясни това преди началото на надпреварата в родния си град Базел. В домашния си турнир той ще преследва рекордна девета титла. \"Нараних ръката си по време на тренировка преди старта на сезона на трева. Това имаше повече последствия, отколкото си мислех. Играх с болки около три месеца. Естествено това не е извинение и не искам да му отдавам голямо внимание. Важното е, че вече съм добре и мога да удрям нормално от форхенд, без притеснение\", заяви 37-годишният Федерер. На старта на турнира в Базел той ще срещне сърбина Филип Крайнович. При успех във втория кръг може да се изправи срещу  австралиеца Джон Милман, от когото загуби  изненадващо в четвъртия кръг на US Open през септември.", "date": "2018.10.22", "title": "Федерер е играл с контузия в продължение на три месеца"}
{"url": "https://www.dnevnik.bg/ot_vas/novini_ot_vas/2018/10/22/3331213_uranupoli_-_vratata_kum_sveta_gora/", "text": "Урану̀поли или Урану̀полис е курортно селище в Северна Гърция. Разположено е на западния бряг на Атон - най-десния ръкав на Халкидическия полуостров.", "date": "2018.10.22", "title": "Урануполи - вратата към Света гора"}
{"url": "https://www.dnevnik.bg/evropa/2018/10/22/3331696_do_meseci_evropa_i_iaponiia_shte_stanat_nai-goliamata/", "text": "До края на годината Европа и Япония може да създадат най-голямото пространство за безопасен трансфер на данни на европейци – това каза Ралф Зауер от генералната дирекция \"Правосъдие и потребители\" на ЕК днес на конференция в София. Споразумение между двете страни вече има, остава да се финализират детайлите по него, а Брюксел вече гледа напред и към други подобни договори, обясни още Зауер. През лятото ЕС и Япония постигнаха съгласие да признаят за еквивалентни правилата си за  защита на личните данни ; вътрешните процедури още се уточняват. Така те ще създадат най-голямата зона за безопасно предаване на данни в света, като Япония се ангажира с това да защитава допълнително европейските граждани. Това допълва и най-мащабното търговско споразумение, договаряно някога от ЕС - то обхваща над 600 милиона души. (Повече за него  четете тук. ) За да бъдат изнасяни лични данни на европейци в трета държава, тя трябва да гарантира, че ще ги закриля така, както ги защитава и европейското право. Комисията има право да прецени дали въпросната държава действително върши това и да разреши свободния обмен на данни. Досега тя е признала Андора, Аржентина, Канада, Фарьорските острови, Гватемала, Израел, островите Ман и Джърси, Нова Зеландия, Швейцария и Уругвай, а със САЩ работи под споразумението \"Щит на неприкосновеността\" ( Privacy Shield ). Преговори се водят с Южна Корея. Междувременно, пет месеца след влизането в сила на Общия регламент на защита на личните данни, все още има дефицит на необходимите специалисти. Става въпрос за изискването на регламента компаниите, обработващи  голям обем лични данни  или особено чувствителни такива, да имат нарочен служител, който да следи за опазването им. Франция има нужда от 80 000 такива служители, посочи Пол Джордан, управляващ директор за Европа в Международната асоциация на специалистите по защита на личните данни. За България числото е  45 000 души  – за това председателят на КЗЛД  Венцислав Караджов  предупреди преди месеци. Той обясни още тогава, че те могат да съвместяват и други функции, но ще трябва да бъдат обучени. Конференцията за неприкосновеността бе организирана отчасти от българската Комисия за защита на личните данни. За пръв път национална институция се включва в организацията на ежегодния форум и урежда събития и в друг град освен Брюксел. По традиция с него се занимава само съответният европейски орган (ЕНОЗД).", "date": "2018.10.22", "title": "До месеци Европа и Япония ще станат най-голямата зона за обмен на лични данни"}
{"url": "https://www.dnevnik.bg/zdrave/2018/10/22/3331705_pacientski_organizacii_sa_chast_ot_grupite_koito/", "text": "Пациентски организации са част от организираните групи, които източват Националната здравноосигурителна каса (НЗОК), каза днес по БНТ нейният управител д-р Дечо Дечев. Той допълни, че става въпрос за организациите, финансирани от фармацевтични компании, които провеждат лобистка политика и техни представители най-често се виждат пред медиите. Д-р Дечев посочи, че предлаганите  промени в структурата и финансирането на здравните дейности  ще спрат източването на касата. В отговор на въпрос, той обяви, че не става въпрос за това, да се използват само евтини лекарства, както се твърди. \"В медицината за лекарствата няма термини, като евтини, скъпи, генерични, стари или иновативни. Съществува терминът ефективни. С промените задължавам лекарите да изберат лекарството според ефективността. Ако няколко продукта имат еднакви показания и противопоказания, и различни цени, за новорегистрираните болни трябва да се подбере медикаментът с най-ефикасна цена\", поясни той. Закриването на фонда за лечение на деца е с цел ефективност Коментирайки закриването на Фонда за лечение на деца и Комисията за лечение в чужбина, и прехвърлянето на техните функции към НЗОК, д-р Дечев посочи, че това се прави, за да се изразходват средствата по-ефективно. \"Сега средства не се използват рационално. От плащаното за лечение в чужбина, едва 15% е за медицински дейности, останалото се дава за придружаващи неща\", посочи той. Д-р Дечо Дечев поясни, че не приема за сериозни протести срещу преструктурирането, които идват от хора с нулева медицинска експертиза, а именно от членовете на обществения съвет към фонда за лечение на деца. \"Общественият съвет няма да остане, защото за него няма място в новата структура, която ще извършва чисто експертна дейност\", допълни той. По рано днес пред Би Ти Ви членът на обществения съвет на фонда за лечение на деца в чужбина Пенка Георгиева обяви, че съвета и представителите на пациентски организации са решили да свалят своето доверие от д-р Дечо Дечев \"заради експериментирането със живота и здравето на пациентите - децата на България\". \"Общественият съвет не е удобен на лобистите, търгуващите с медицинските изделия. Елитът на здравеопазването е изтласкан, защото са неудобни\", допълни Георгиева, като визира консултантите на фонда. Новият бюджет гарантирал, че няма да има преразход По повод допълнителните средства за здраве за следващата година в размер на 480 млн. лева, управителят на НЗОК уточни, че част от парите ще се използват за покриване на дългове от тази година. Доктор Дечев все пак посочи, че реално доболничната помощ ще получи над 31 млн. лв повече, за покриваните от казата лекарства ще се дадат с 32 млн. лева повече, а болниците ще разполагат със 117 млн. лева допълнително. За лечението в чужбина щели да се дадат 160 млн. лв. повече. Обобщавайки предлаганите промени, управителят на кадата посочи, че ако те се приемат, пробойните ще намалеят, а през следващата година няма да има преразход.", "date": "2018.10.22", "title": "Пациентски организации са част от групите, които източват здравната каса, каза нейният управител"}
{"url": "https://www.dnevnik.bg/sport/2018/10/22/3331361_torino_prouchva_vuzmojnostta_da_prieme_finalite_na_atp/", "text": "Торино обмисля възможността да кандидатства за домакинството на  финалния турнир от сериите на АТП . Последният турнир за годината, в който се класират осемте най-добри тенисисти при мъжете, се провежда традиционно в Лондон. Договорът на английската столица обаче изтича през 2020 г., а от АТП обявиха, че процедурата по набиране на кандидати е отворена. Те ще бъдат обявени на 14 декември. \"Финалите на АТП са една великолепна възможност за града да се рекламира пред света. Засега можем да кажем, че това е мечта, но спокойно можем да кажем, че това е постижима мечта. Говорихме с президента на Италианския олимпийски комитет (CONI) Джовани Малаго, а той представи нашите планове пред градската управа на Торино\", каза президентът на италианския тенис Анджело Бинаги. Преди Лондон финалите на АТП се провеждаха в Шанхай между 2005 и 2008 г. В момента Италия е домакин на младежките финали NextGen, които се провеждат в Милано. Градът има договор с АТП до 2021 г., а първото издание на младежките финали беше през 2017 г. \"Италия има история в организирането на турнири от най-високо ниво. Възможно е да приемем и финалите, но за момента сме на ниво анализ и проучване\", добави президентът на италианската федерация. За първи път турнирът се проведе през 1970 г. в Токио, след което няколко сезона домакини бяха различни градове. Между 1977 и 1989 г. надпреварата беше организирана в \"Медисън скуеър гардън\" в Ню Йорк. Впоследствие домакини бяха Хановер, Лисабон и Шанхай. \"Нашият заключителен турнир за сезона имаше забележителен успех от преместването си в Лондон през 2009 г. Стараем се да продължим развитието на турнира и през следващите три години в \"О2 арена\", заяви президентът на АТП Крис Кърмоуд. Той обясни, че турнирът е добил голяма известност и е достигнал безпрецедентни нива в Лондон, което е привлякло интереса на други градове. По думите му сега е подходящият момент да се проведе подборът, за да се осигури бъдещето на турнира и след 2020 г.", "date": "2018.10.22", "title": "Торино проучва възможността да приеме финалите на АТП"}
{"url": "https://www.dnevnik.bg/evropa/2018/10/22/3331277_kogato_nacistite_okupiraha_gurciia/", "text": "Преди 74 години, на 12 октомври 1944 година, Вермахтът се изтегля от Атина. От 1941 до 1944 година Гърция е окупирана от нацистите. Далеч не всички гърци осъждат военното присъствие на нацистка Германия. Мнозина сътрудничат на нацистите. Дълго време разследването на феномена колаборационизъм беше премълчавана тема в Гърция - също както и в много други европейски страни. Това отбелязва и професорът по нова европейска и балканска история Стратос Дорданас в разговор с ДВ. Той посочва също, че през последните години са публикувани значими научни трудове, допринесли за трезва оценка на събитията. Въпреки това се налага въпросът дали гръцкото общество междувременно е в състояние без емоции да оцени този неприятен аспект от историята, да го разбере и да си извади поуки. - Гръцката народоосвободителна армия е най-значимата гръцка партизанска организация, която е пряко подчинена на комунистическата партия. В началото силите от тройната ос и преди всичко германските войски са изправени пред един от най-трудно решимите проблеми през Втората световна война - партизанската война. В тази връзка те са изправени и пред въпроса как да се отнасят към цивилното население в окупираните територии. Най-важната им цел е да бъде задушена съпротивата на вътрешния фронт, преди тя да достигне такива размери, че да се превърне в неконтролируема заплаха. - Партизаните използват селата като база за снабдяване с припаси, като пътища за отстъпление, като източници на информация и за вербуването на нови партизани. Окупационните войски се опитват да разкъсат тази връзка между партизаните и цивилното население по най-брутален начин. Разрастването на съпротивителния фронт превръща цялата страна в поле на военни операции през 1943 и 1944 година. Окупационите войски смятат всеки цивилен гражданин за потенциален враг и налагат принципа на колективната отговорност. - Днес знаем със сигурност, че много гърци са сътрудничили на Вермахта и на СС по време на войната. Много гръцки мъже стават членове на батальоните за сигурност, водени от най-различни мотиви. За някои от тях това сътрудничество означава да грабнат оръжието, респективно да приемат националсоциалистическата идеология или да се впуснат в едно ново приключение. С това сътрудничество са свързани също поемането на държавни постове, шансът за разпределяне на военната плячка и еврейското имущество или пък надеждата за оцеляване в тежките условия на окупацията. За други колаборационизмът е единствената възможност да защитават семействата и селата си от набезите на гръцката народоосвободителна армия. Общият знаменател на сътрудничеството с окупаторите е антикомунизмът. Той характеризира военните, идеолозите на националсоциализма, както и действията на техните привърженици. По това време антикомунизмът сред значителна част от гръцкото население бива подсилен от интензивната славянофобия и най-вече българофобия. Сред още по-голяма част от гърците се засилват патриотичните рефлекси срещу евентуалната заплаха от отделяне на Македония в полза на съюзената с Германия България. - Общо 20 хил. души са били членове на различните въоръжени батальони. Те са и най-страховитият противник на гръцката народоосвободителна армия и са подчинени на най-висшия есесовски офицер в Гърция - генерал-лейтенант Валтер Шимана. След края на войната и най-вече между 1945 и 1950 година всички членове на батальоните за сигурност и идеолозите на националсоциализма, които са останали живи, са изправени пред съда. Скоро обаче става ясно, че гръцката държава не възнамерява да ги наказва действително. Много от осъдените са помилвани с кралски укази или са амнистирани. Така в началото на 1950-а година те са освободени. И бившите поддръжници на нацисткия светоглед са интегрирани в антикомунистическата държава. - Гърция не прави изключение по отношение на наказанията за колаборационистите от другите европейски държави. Въоръженото сътрудничество с германските окупационни сили е европейски феномен, който европейските общества много бързо изтриха от съзнанието си веднага след войната, защото искаха да следват своя демократичен и мирен път. Гърция се различава само по малкия брой действително осъдени. Като не бива да забравяме, че краят на окупацията беше последван от кървава гражданска война.", "date": "2018.10.22", "title": "Съпротива и колаборационизъм: когато нацистите окупираха Гърция"}
{"url": "https://www.dnevnik.bg/sport/2018/10/22/3331712_joze_mourinyo_e_svurzvan_sus_zavrushtane_v_real_madrid/", "text": "Директорите на \"Реал\" (Мадрид) искат Жозе Моуриньо да се завърне начело на отбора, съобщава телевизионната програма El Chiringuito. Те го обсъждат като фаворит за заместник на  Хулен Лопетеги , чието бъдеще е под сериозен въпрос. \"Реал\" е в серия от пет мача без победа, в които загуби четири пъти. Тимът се разписа само веднъж в този период и постави клубен рекорд от 481 минути без гол. Португалецът беше начело на отбора между 2010 и 2013 г., като водеше \"Реал\" в 178 мача. Балансът му е 127 победи, 28 равенства и само 23 загуби, а головата разлика – 476:171. В крайна сметка той напусна мадридчани и се завърна в \"Челси\". Моуриньо спечели три трофея – титлата (2011-12), Купата на краля (2010-11) и Суперкупата на Испания (2012 г.). Периодът беше белязан и с голямото съперничество с  \"Барселона\" на Пеп Гуардиола , когато каталунците доминираха в испанския и европейския футбол. На пресконференцията си преди двубоя с \"Ювентус\" в Шампионската лига Моуриньо беше попитан за твърденията, че ще се завърне в Мадрид. \"Аз съм щастлив тук (в Манчестър). Единственото, за което мисля в момента е \"Манчестър юнайтед\". Моуриньо беше заплашен от уволнение през септември, когато \"Юнайтед\" се представяше колебливо. Точно преди паузата за националните отбори обаче  \"червените дяволи\" победиха \"Нюкасъл\" , а през уикенда записаха  силен мач и срещу \"Челси\" . \"Ще се радвам, ако изпълня моя договор с \"Юнайтед\". Бих се радвал, ако остана дори и след неговия край, защото се чувствам добре тук\", добави португалецът. Моуриньо е начело на \"Юнайтед\" от юли 2016 г. и още в първия си сезон спечели три трофея. Той изведе тима до триумф в Купата на лигата, \"Къмюнити шийлд\" и Лига Европа. Договорът му с клуба е до края на сезон 2019-20.", "date": "2018.10.22", "title": "Жозе Моуриньо е свързван със завръщане в \"Реал\" (Мадрид)"}
{"url": "https://www.dnevnik.bg/bulgaria/2018/10/22/3331720_dumite_na_borisov_sa_po-cinichni_i_ot_tezi_na_simeonov/", "text": "Думите на Борисов  са по-цинични и от думите на Симеонов. Днес той заяви, че няма да поиска оставката му, защото ще падне правителството\", коментира лидерът на БСП Корнелия Нинова пред журналисти в Стара Загора, предаде пресцентърът на партията. Тя добави, че между състраданието към болни деца и съпричастието към мъката на майките, от една страна, и властта и парите - от друга, той е избрал властта и парите. \"По този начин той подкрепя казаното от вицепремиера. Всъщност казаното от Симеонов изкара на показ истинското лице на Борисов. За тези хора няма нищо свято - нито майчинството, нито болката на дете. За тях е важно само да са на власт и да си разпределят постове и поръчки\", подчерта Нинова. Лидерът на левицата заяви, че премиерът отново погазва всякакви етични и конституционни правила, твърдейки, че ако не управлява той, ако президентът Радев направи служебен кабинет, ще последва хаос. \"Това е ред, установен от Конституцията и законите на страната, това е част от правовата държава. По-голям хаос от това, което сега прави Борисов, няма как да има\", коментира още Корнелия Нинова. Поводът за искане на оставката  е изказване на Валери Симеонов  от миналата седмица, в което той нарича майките на деца с увреждания \"кресливи\" и изразява съмнения дали наистина става дума за болни деца. За момента оставката на Симеонов  поиска само лидерът на \"Атака\" , като според него тя трябва да е факт до края на деня. Вторият съпредседател на \"Обединени патриоти\" Красимир Каракачанов каза, че ще коментира, след като говори с колегите си. Това вероятно ще стане утре, когато е насрочен коалиционен съвет на обединението. Борисов коментира,  че ако поиска вицепремиерът да напусне поста си , коалицията ще се счупи и ще се стигне до предсрочни избори.", "date": "2018.10.22", "title": "Думите на Борисов са по-цинични и от тези на Симеонов, смята Нинова"}
{"url": "https://www.dnevnik.bg/sviat/2018/10/22/3331716_avstraliia_se_izvini_na_jertvite_na/", "text": "В емоционална реч в парламента днес австралийският премиер Скот Морисън отправи официално \"национално\" извинение към жертвите на сексуални посегателства, извършвани през годините от представители на институциите. Австралия трябва да признае и да се извини за \"нечутите писъци на нашите деца\", заяви премиерът пред депутатите в Канбера, предаде агенция \"Ройтерс\". \"Днес ние като държава се сблъскваме с неумението си да чуваме, да вярваме и да даваме достъп до правосъдие. Молим за извинение децата, спрямо които се провалихме, и родителите, чието доверие не оправдахме и които се опитват да се справят с последиците от случилото се\", каза Морисън, чийто глас на моменти пресекваше от вълнение. Стотици жертви и техни близки слушаха речта му в галерията на парламента и на специално подготвени места из цялата страна. Официалното извинение последва петгодишно разследване от специална комисия на хиляди случаи на  сексуален тормоз над деца,  извършван от духовни лица и други хора на властови позиции - ръководители на сиропиталища, спортни клубове, училища и младежки организации. Резултатите от проучването бяха  оповестени в края на миналата година  и от тях стана ясно, че повече от 15 000 души са се свързали с комисията, за да съобщят, че са станали жертва на посегателства от сексуален характер,  прикрити от институциите , чиито представители са извършвали посегателствата, посочва агенция \"Франс прес\". Австралийският премиер обяви, че ще нареди изграждането на национален музей, който да разказва за случаите на сексуален тормоз срещу деца, като целта е да се засили общественото съзнание по този въпрос. \"Ще работим с  жертвите на посегателства , за да се уверим, че разказите ви ще бъдат записани, че истината ще бъде казана, че държавата няма да забрави за срама ни и за неописуемия ужас, който сте преживели\", каза още Морисън. Ричард Джабара, станал като дете жертва на сексуално посегателство от католически свещеник през 70-те, плака през цялата реч на премиера, излъчена на живо на Мелбърнския стадион по крикет, където се бяха събрали стотици хора, разказва кореспондент на ДПА. \"За мен това бе много емоционално, разчувствах се и плаках. За хора като нас важното е да ни вярват. Бяхме сами дълго време. Беше ме срам дори да кажа на семейството си какво ми се е случило и затова днешното събитие е невероятно\", сподели Джабара. Майкъл Дилейни, станал на 16-годишна възраст жертва на посегателство в младежки център за обучение, смята обаче, че извинението от един политик няма голямо въздействие. \"Нищо, което те биха направили, не може да премахне болката. Тя винаги ще е налице, не минава и ден, в който да не си припомняш и да не плачеш\", каза той. /БТА", "date": "2018.10.22", "title": "Австралия се извини на жертвите на свещеници-педофили"}
{"url": "https://www.dnevnik.bg/sport/2018/10/22/3331086_kubrat_pulev_fjuri_go_ochakva_tejko_porajenie/", "text": "Кубрат Пулев е уверен в победата срещу  Хюи Фюри  в предстоящия боксов мач между двамата. Те се изправят един срещу друг в събота, 27 октомври, като ще определят официалния претендент за титлата в тежка категория на Международната боксова федерация (IBF). \"Усещането, че ще се бия в България, е уникално. Всеки път го правя с удоволствие, защото тук публиката е многобройна и емоционална. Ако за Фюри нашата публика е мотивация, то аз трябва да излетя направо в космоса\", каза Пулев. Той пристигна в България в неделя вечерта, след като проведе подготовката си в Берлин. Българският боксьор обясни, че е наблегнал на всички компоненти в тренировките. Пулев разкри, че е работил и за бързина, а предимството на Фюри срещу него е височината. \"Не го слушам много, защото говори много глупости. Чух, че се готви за Джошуа, но ще го посъветвам да не бърза, защото когато човек подценява ситуацията, е много лошо. Знам го от личен опит\", добави Пулев. \"Доста ми липсва, че не съм се бил дълго време. Нямам търпение да изляза на ринга, наистина ще се бия като лъв и никак няма да му е лесно. Очаква го тежко поражение, това мога да кажа\". Пулев вярва, че се подобрява постоянно и разчита на големия си опит. Той каза, че е правил по три спаринга на седмица по време на подготовката си. \"Надявам се, че ще остана фокусиран до мача. Смятам, че съм подготвен, говорихме с екипа и ще успея да запазя концентрация\", завърши Пулев.", "date": "2018.10.22", "title": "Кубрат Пулев: Фюри го очаква тежко поражение"}
{"url": "https://www.dnevnik.bg/video/2018/10/22/3330492_video_nobelovite_nagradi_v_tri_minuti/", "text": "Всяка година връчването на Нобеловите награди вълнува научния свят. Кои учени ги спечелиха тази година и как откритията им подобряват живота на човечеството, вижте във видеото.", "date": "2018.10.22", "title": "Видео: Нобеловите награди в три минути"}
{"url": "https://www.dnevnik.bg/skorost/2018/10/22/3330426_porshe_makan_veche_shte_se_predlaga_s_ikonomichen/", "text": "Най-компактният корсоувър на \"Порше\" - \"Макан\", след фейслифта си от тази есен ще се предлага с нов икономичен двулитров, четирицилиндров бензинов двигател с турбокомпресор. Той е с мощност 245 к.с. и максимален въртящ момент от 370 Нм. Комбиниран със седемстепенната скоростна кутия с двоен съединител, \"Макан\" ускорява от 0 до 100 км/ч за 6,7 секунди и достига максимална скорост от 225 км/ч. Разходът на гориво е 8.1 л/100 км. За момента не се съобщава с какви други мотори ще се предлага кросоувърът. От \"Порше\"  вече обявиха, че спират  да използват дизели в своите модели, какъвто присъстваше при кросоувъра преди фейслифта. \"Макан\" можеше да се поръча и с V6 с 340, 360 или 400 коня. Новостите след фейслифта включват триизмерен светлинен панел отзад и новата напълно интегрирана система за управление на комуникациите с 10.9-инчов сензорен екран. Предната част на \"Макан\" е с напълно обновен дизайн и сега изглежда по-широка. Цветовете са обогатени с четири нови. Шасито е преработеното с цел повишаване на комфорта и увеличаване на удоволствието от шофирането. Сред опциите се появяват отопляемо предно стъкло и йонизатор на въздуха Произвеждан в завода на \"Порше\" в Лайпциг, \"Макан\" се предлага в Германия на цена от 58 763 евро, включително ДДС. Наборът от стандартни характеристики е разширен и включва светодиодни предни фарове.", "date": "2018.10.22", "title": "\"Порше Макан\" вече ще се предлага с икономичен бензинов мотор"}
{"url": "https://www.dnevnik.bg/zdrave/2018/10/22/3330542_nadzorut_na_kasata_reshava_da_razreshi_li_pulnoto/", "text": "Надзорният съвет на здравната каса се събира днес, за да обсъди бюджета за здравето догодина. Заседанието беше отложено от края на миналата седмица, като днес се очаква да има сериозни спорове около текстовете. Управляващите не изключват дори да се наложи преработването им и ново заседание на надзора. Сроковете за внасяне на бюджета обаче изтичат, като те трябва, преди да стигнат до парламента, да минат и през Министерския съвет. Тази година напрежението не се поражда от финансовите параметри на бюджета на касата. А от намерението на здравните власти с преходните и заключителни разпоредби на закона за бюджета да прокарат мащабни изменения от над 40 страници в четирите водещи закона в системата на здравеопазването. Подготвените от ръководството на здравната каса промени вече изтекоха и очертаха идеите за тотално пренареждане на здравната система. След измененията държавата и здравните институции ще концентрират повече власт и контрол над здравната система - създава се мегаагенция за медицински надзор, която ще изземе правомощия на регионални и други контролни органи, разширяват се и контролните правомощия на НЗОК. Ще се ограничи разкриването на нови болници и възможността лекарите да практикуват на няколко места. Ще бъдат наложени строги рестрикции за начините на лечение и плащане за лекарства и медицински дейности. Текстовете, прокарвани през задната вратичка на преходните и заключителни разпоредби на бюджета на касата, вече предизвикаха остри реакции в целия здравен сектор. И това отложи също заседанието на надзора миналата седмица. А ръководството на касата подготви окончателен малко по-мек вариант за промени, в който обаче остават основни спорни моменти. Немалка част на промените минават през обявената вече от директора на здравната каса Дечо Дечев и здравния министър Кирил Ананиев политика за най-голяма \"разходна ефективност\". Или както директорът на касата многократно коментира – защо държавата да плаща различни суми за различните пациенти, понякога и в пъти по-големи за медикаменти, които са с един и същ ефект. Как точно ще се определя дали ефектът действително е един и същ за конкретния пациент и ще имат ли право лекарите на самостоятелна преценка кое е най-добро за конкретният човек до момента не става особено ясно. Промените обаче дават широки правомощия на държавата за тези преценки. След измененията националният съвет по реимбурсиране ще направи нови фармако-терапевтични ръководства тоест начинът за лечение на болести, включващи критерии за оценка на резултата от прилаганата терапия. Досега това ставаше след консултация със съответните национални консултанти, медицински научни дружества и експертни съвети, но след измененията правото ще е еднолично на съвета. За медикаменти, за които е определено проследяване ефекта от терапията, НЗОК ще може да договаря заплащане едва след отчитане на резултата от терапията, като се отваря врата и да може да отказва такова заплащане. Сред правомощията на новата Агенция за медицински надзор пък ще бъде да проверява спазването на утвърдените фармако-терапевтични ръководства и извършването на оценка на ефективността на терапията. Ако лекар е нарушил правилата за разходоефективност ще бъдат глобяван. Проследяването на ефекта от терапията пък ще се извършва от лечебни заведения, определени от Националния съвет по цени и реимбурсиране. Разширява се обхватът на продуктите, за които се провежда договаряне. Практически се въвежда задължително централизирано договаряне на отстъпки за всички лекарствени продукти, заплащани напълно или частично от НЗОК с изключение на генеричните и биоподобните лекарствени продукти. Една от най-сериозните промени, която вероятно ще срещне сериозна съпротива, е на болниците да не се плаща за медицински дейности, извършени от лекар, който не е на основен трудов договор в лечебното заведение. Благодарение на допълнителните договори с приходящи лекари на половин и четвърт щат в момента се крепят много общински, частни, а и областни болници, които иначе не биха покривали изискванията на НЗОК за работа по клинични пътеки и медицинските стандарти. От една страна, това води до много голяма болнична мрежа в страната, но в същото време осигурява по-лесен достъп на пациентите до болнична помощ и в по-малките населени места. Автоматичното премахване на тази възможност ще доведе до затваряне на болници и отделения без оглед на потребностите от медицинска помощ в конкретния район. Както обяви и при избирането си, Дечо Дечев възнамерява да закрие фонда за лечение на деца. Функциите му, заедно с тези на комисията за лечение в чужбина, ще преминат към здравната каса. Не е ясно обаче как точно ще се плаща лечението в чужбина от касата, като повечето от подробностите са предвидени да се опишат в бъдеща наредба. В първоначалния вариант на промените се създаше възможност онколекарства, които сега се плащат извън клиничните пътеки и за тях няма финансови лимити, да влязат в стойността на някои пътеки, което поражда много въпроси как ще бъдат плащани в бъдеще. В същото време се оставяше и опция някои от онколекарствата да продължат да се плащат отделно от стойността на пътеката, като засега не е ясно за кои лекарства кой от вариантите ще се приложи, тъй като всичко трябва да бъде доуточнено с подзаконови актове. В последния вариант на измененията това е отпаднало, но пък се задължават лекарите да предписват онколекарствата съгласно утвърдените фармако-терапевтични ръководства, одобрени еднолично от държавата. Както заяви преди време Дечо Дечев, ще се направи промяна и за най-новите лекарства, тъй като по думите му там има сериозни разходи за скъпоструващи медикаменти. С първоначално планираните промени значително се увеличаваше срокът за допускане на нови лекарства до пазара. Комисията за оценка на здравните технологии вече ще има срок не 90 дни, а 180 дни, за да разгледа документацията на новото лекарство. Това на практика може да забави с поне една година достъпа до нови продукти. От проекта е отпаднал опитът за вид национализация на частни заведения със задължаването им да изпълняват финансовите стандарти, въведени за държавните, което включва и в бордовете им да има представител на държавата, а министърът да следи за финансовата им дисциплина. Липсва и текстът, според който медицинските университети ще трябва да бъдат собственици на университетски болници, включително и на частните. В същото време обаче се е прокраднала друга идея - разкриването на нови болници да става само с решение на Народното събрание, което е доста по-утежнена процедура от досегашната. За целия сектор е предвидено и прелицензиране на болниците, което също ще се извършва от новата Агенция за медицински надзор. Съществен елемент на засиления контрол върху дейността на лечебните заведения от страна на този нов орган са регламентираните планови проверки, издаване на предписания и съответно санкции при нарушения. Мораториумът върху откриването на нови болници и отделения се удължава с още една година. В проекта е записано, че структури, създадени след 31 декември 2017 г., отново няма да могат да сключат договор с НЗОК. Промените задължават Националната експертна лекарска комисия да създаде и поддържа информационна база данни за всички лица, преминали през ТЕЛК/НЕЛК за установяване на трайно намалена работоспособност, вид и степен на увреждане. Планирани са задължителни съдържания на медицинските стандарти и на правилата за добра медицинска практика, а ако съсловните организации не ги приемат, да ги изготви Агенцията за медицински надзор. Премахват се националните консултанти, а по въпросите на специалността ще се произнася специален борд. Въвежда се изискване към лечебните заведения да оповестяват всички цени на дейностите, по които работят и да издават финансови документи на пациентите за проведеното лечение. Разширява се обхватът на медицинските изделия, за чието предписване и отпускане НЗОК заплаща, като се добавят и медицински изделия и помощни средства, предназначени за хора с увреждания, както и високоспециализирани апарати и уреди за индивидуална употреба. Планираните за догодина средства за касата са 4.350 млрд. лв., което е увеличение спрямо бюджета за тази година с 490 млн. лв. Това се дължи основно на много повечето задължения и плащания, които ще трябва да прави касата след промените. Парите за болнична помощ се увеличават с около 200 млн. лв. и през следващата година ще надхвърлят 2 млрд. лв. Плащанията за лекарства ще нараснат със 117 млн. лв. и ще бъдат 1.117 млрд. лв. Нарастват средствата и за извънболнична помощ и специализирани прегледи.", "date": "2018.10.22", "title": "Надзорът на касата решава да разреши ли пълното пренареждане на здравната система"}
{"url": "https://www.dnevnik.bg/sport/2018/10/22/3331088_berbatov_obiavi_izlizaneto_na_avtobiografiiata_si/", "text": "Димитър Бербатов обяви, че  първата му автобиография  е готова и ще излезе от печат на 10 ноември. Бившият нападател на \"Тотнъм\" и \"Манчестър юнайтед\" и рекордьор по голове за националния тим на България разказва от първо лице за близо 20-годишната си кариера. Книгата е озаглавена \"По моя начин\" и излиза на български език, като се издава от \"Сиела\". Бербатов разкри, че по-късно ще има и издание на английски. \"Готова е! Книгата, която отдавна чакате, в книжарниците на издателя \"Сиела\" - моята първа и единствена автобиография, ще бъде налична от 10 ноември, ако предварителните поръчки не са я изчерпали\", написа Бербатов в своите страници в социалните мрежи. Нападателят още не е обявил официално края на своята кариера. Той е без отбор от началото на 2018 г., когато напусна индийския \"Керала бластърс\". В местната Суперлига Бербатов вкара един гол в девет мача. Преди това игра за гръцкия ПАОК между 2015 и 2016 г., но след напускането му беше без отбор близо година. Наскоро  Бербатов обясни, че чака добро предложение от чужбина , но ако не получи такова, може да сложи край на кариерата си.", "date": "2018.10.22", "title": "Бербатов обяви излизането на автобиографията си"}
{"url": "https://www.dnevnik.bg/evropa/2018/10/22/3330303_abort_v_severna_irlandiia_mejdu_nezakonnite_hapcheta_i/", "text": "Жените в Северна Ирландия, които искат да направят аборт, са приклещени в капана между разходите, стигмата и трудностите на това да пътуват до Великобритания, от една страна, и риска от преследване, ако си купят хапчета онлайн, от друга, показа ново проучване, цитирано от \"Гардиън\". Миналата година промяна, направена от британското правителство, разреши на жените от Северна Ирландия да правят безплатно аборт в Англия. Това обаче не реши проблемите, се посочва в изследването, което се основава на серия от интервюта, публикувани в медицински журнал. Северна Ирландия има едни от най-рестриктивните правила за аборт в света за разлика от Република Ирландия, която по-рано тази година  гласува на референдум за отмяна на забраната . На север абортът е разрешен само ако има риск за живота на жената или за нейното психическо или физическо здраве. Тази седмица в британския парламент ще бъде представен законопроект за декриминализирането на абортите в Северна Ирландия. Проучването на  \"Журнала за сексуално и репродуктивно здраве BMJ\"  обхваща 30 обширни интервюта с жени, които са направили аборт. По техните думи има значителни бариери пред това да се пътува до Англия. Те разказват за разходите за полети (нито една не е знаела, че се предлага финансова помощ за онези, които имат доходи под определен праг), а също така и за нуждата пътуването да бъде пазено в тайна от семейството, приятелите и колегите им, които не биха го одобрили. Жените, предпочели да взимат хапчета у дома, се страхуват, че митницата може да ги прихване и че полицията ще пристигне в домовете им. Две жени са били подложени на наказателно преследване заради опит да направят аборт в Северна Ирландия с хапчета, а една е била официално предупредена. \"Жените в проучването си спомнят, че са били ужасени не да взимат хапчета у дома, а от това, че може да бъдат арестувани\", казва Ема Кампбел, съпредседател на Алианса за избор в Северна Ирландия. \"Пътуването е непреодолима бариера за мнозина, както можем да видим в слабия спад на данните за достъп до хапчета... Сегашната ситуация, която принуждава искащите да направят аборт да пътуват, е несъстоятелна и нехуманна\", допълва тя.", "date": "2018.10.22", "title": "Аборт в Северна Ирландия: между незаконните хапчета и тайното пътуване"}
{"url": "https://www.dnevnik.bg/sviat/2018/10/22/3331134_proliven_dujd_suprovoden_s_gradushka_navodni_centura/", "text": "Улиците в центъра на Рим и няколко метростанции се оказаха под вода вчера в резултат на проливния дъжд, съпроводен от градушка в някои райони, съобщи италианската агенция АНСА, цитирана от БТА.. За броени минути улиците се превърнаха в реки. АНСА публикува снимки, показващи хора, покачили се на покривите на автомобили, за да се спасят от неочаквания потоп. Под водата се оказаха няколко станции на столичното метро и то беше затворено. В историческата базилика \"Свети Себастиан\" водата достигна метър и половина. Почти целия октомври на Апенинския полуостров времето беше необичайно топло, през деня в централните райони температурите достигаха 30 градуса по Целзий, което е значително по-високо от средните норми за сезона.  Първите бури връхлетяха преди няколко дни в южните райони на страната - на островите Сардиния и Сицилия, където лошото време продължава. Вчера бурен вятър бушува над Милано, а силни дъждове валяха в региона Емилия-Романа. Метеорологичните служби предупредиха за лошо време през следващите дни в няколко южни области. Синоптиците обещават значително понижение на температурите - с 10-15 градуса.", "date": "2018.10.22", "title": "Проливен дъжд, съпроводен с градушка, наводни центъра на Рим"}
{"url": "https://www.dnevnik.bg/sport/2018/10/22/3331141_grigor_dimitrov_se_smukna_na_praga_na_chelnata_desetka/", "text": "Григор Димитров загуби още една позиция в световната ранглиста. Българският тенисист вече е десети в подреждането, като беше изпреварен от Джон Иснър. Димитров насочва вниманието си към турнира в зала във Виена. Там първият му съперник ще е състезаващият се за Казахстан квалификант Михаил Кукушкин. Мачът ще е във вторник, като предстои да бъде определен часът.  До момента Димитров и Кукушкин са се срещали три пъти, като българинът има един успех.  Ако спечели, десетият в света ще играе с друг квалификант. Евентуалният му следващ съперник ще е победителят от мача между Денис Кудла от САЩ и руснака Андрей Рубльов. Миналата година Димитров се отказа от участие във Виена и сега няма точки, които да защитава. Достигане до четвъртфинал в турнира носи 90 точки за световната ранглиста, а класиране сред четиримата най-добри – 180 точки.", "date": "2018.10.22", "title": "Григор Димитров се смъкна на прага на челната десетка в световната ранглиста"}
{"url": "https://www.dnevnik.bg/evropa/2018/10/22/3331144_germaniia_niama_da_iznasia_orujiia_za_sauditska/", "text": "Германия няма да изнася оръжия за Саудитска Арабия, докато продължава сегашната несигурност за това какво се е случило с журналиста Джамал Хашокжи, каза германският канцлер Ангела Меркел, цитирана от \"Ройтерс\" и БТА. Меркел отново осъди убийството на Хашокжи, което  Саудитска Арабия призна , че е станало в консулството й в Истанбул. \"Първо, осъждаме това деяние по най-категоричен начин\", заяви канцлерът. \"Второ, има спешна нужда да се изясни какво се е случило ... Що се отнася до износа на оръжия, той не може да се осъществява при сегашните обстоятелства\", каза Меркел. Вчера в обща декларация правителствата на  Франция, Великобритания и Германия  заявиха, че има спешна нужда от внасяне на яснота относно обстоятелствата, свързани с \"неприемливата\" смърт на саудитския журналист Джамал Хашокжи. По-рано Саудитска Арабия призна, че журналистът и известен критик на управляващите Джамал Хашокжи е умрял в консулството на страната в Истанбул. Преди това от Рияд отричаха в продължение на 17 дни съмненията за това, като твърдяха, че журналистът е напуснал консулството жив.", "date": "2018.10.22", "title": "Германия няма да изнася оръжия за Саудитска Арабия, докато не се изясни случаят с убития журналист"}
{"url": "https://www.dnevnik.bg/bulgaria/2018/10/22/3331143_maikite_na_deca_s_uvrejdaniia_celta_ni_ne_e_da_butame/", "text": "Целта ни не е да бутаме правителството, не влагаме политически цели. Реформата, която искаме, ще засегне цялото общество. Това коментираха майките на деца с увреждания Веселе Оваджиева и Димитрина Русева в ефира на Би Ти Ви. Повод е  планираният днешен протест  с искане за оставката на вицепремиера Валери Симеонов. Акцията е планирана за 12.30 часа пред Министерски съвет. Миналата седмица той заяви, че \"Законът за хората с увреждания беше започнат като  опит да се угоди на една група кресливи жени,  които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях\". Той направи коментара пред партийната телевизия \"Скат\" след заседанието на тристранката във вторник. На него беше одобрен Законът за хората с увреждания, а ден по-късно Министерският съвет го  прие и подсигури с близо половин милиард лева закона. \"Не мога да си затворя детето вкъщи, защото на някой не му е удобно. Смятаме, че думите са цинични, независимо в какъв контекст. Не може да правим тънки политически сметки, не искаме да бутаме правителството, това не е в наш интерес\", добави Оваджиева. Според нея в момента има \"голяма пропаст\" между родителите на деца с увреждания. В момента тя като личен асистент получава 930 лв., но когато детето навърши 16 г. сумата, която държавата ще отпуска за него, е 230 лв., а само една процедура е около 30 лв. \"Не става дума само за пари, но и за достъпна среда и достъп до образование, трябва и оценката да бъде променена\", каза тя. Другата събеседничка в студиото - Димитрина Русева, потвърди, че протестът не е политически. \"Протестът ни не е свързан с политическа партия, който иска да ни яхне – да го направи, целта е да се свърши работа. В пространството пак се хвърлят едни пари, но тепърва предстои да минат на второ четене в парламента\", смята тя. По думите й, за обществото не е поносимо такъв човек да е на толкова висока позиция.", "date": "2018.10.22", "title": "Майките на деца с увреждания: Целта ни не е да бутаме правителството"}
{"url": "https://www.dnevnik.bg/evropa/2018/10/22/3331146_povecheto_britanski_kompanii_shte_zadeistvat/", "text": "Голяма част от британските компании са готови да приложат плановете си за извънредни действия по повод Брекзит до Коледа, ако няма по-голяма яснота около излизането на страната от ЕС, предупреди Конфедерацията на британската индустрия, цитирана от \"Ройтерс\". Конфедерацията уточни, че плановете може да включват съкращаване на работна ръка, преместване на веригите на доставки извън Великобритания, запасяване със стоки и преместване на производства и услуги в чужбина. Предупреждението е отправено на фона на все по-нарастващите опасения, че Великобритания ще напусне ЕС без споразумение за бъдещите отношения. Това може да означава мита върху британския износ, въвеждане отново на погранични проверки, ограничения за туристи и работници, което е доста вредна комбинация за бизнеса. Дискусиите между двете страни стигнаха до задънена улица главно по въпроса  как да има отворена граница  между Ирландия, която е член на ЕС, и Северна Ирландия, която е част от Великобритания. Срещата на върха на ЕС миналата седмица  не доведе до напредък  по въпроса. Следващата среща е насрочена за декември, като не остава много време до официалното излизане на Лондон от блока на 29 март догодина. Дори да се стигне до споразумение по \"развода\", има съмнения в способността на британския премиер Тереза Мей да осигури необходимото мнозинство в парламента заради огромното разделение по този въпрос. Ако до декември не бъде сключено окончателно споразумението, компаниите ще натиснат бутона на плановете си за извънредни ситуации, каза генералният директор на конфедерацията Каролин Феърбеърн. Ще бъдат изгубени работни места и ще бъдат преместени вериги на доставки, допълни тя. /БТА", "date": "2018.10.22", "title": "Повечето британски компании ще задействат спасителни планове до Коледа, ако няма яснота за Брекзит"}
{"url": "https://www.dnevnik.bg/photos/2018/10/22/3324233_fotogaleriia_liatoto_ne_si_otiva/", "text": "През последните години остров Лефкада се нареди сред най-популярните за българите дестинации за почивка. В кадър е марината.", "date": "2018.10.22", "title": "Фотогалерия: Лятото не си отива"}
{"url": "https://www.dnevnik.bg/evropa/2018/10/22/3331148_brjuksel_otpravi_zabelejka_i_kum_planiraniia_ot/", "text": "Европейската комисия предупреди Франция, Испания, Белгия, Португалия и Словения, че проектобюджетите им за 2019 година не отговарят не препоръките за намаляване на дългосрочните дефицити. Париж обаче омаловажи критиките, предаде \"Ройтерс\". В рамките на правомощията си да следи бюджетната дисциплина в еврозоната и да предотвратява кризи, застрашаващи единната европейска валута, Европейската комисия изпрати писма до петте страни, в които посочва, че те не намаляват структурните си дефицити, колкото е било договорено. В писмо до френското финансово министерство комисията пише: \"Предварителната оценка на комисията сочи, че пътят на развитие на Франция не отговаря на темпото на намаляване на дълга през 2019 година\", като се имат предвид правилата в еврозоната. Европейската комисия призова Париж да даде разяснения по бюджета си до 22 октомври. Като цяло комисията не е доволна, че петте страни не намаляват структурните си дефицити с до 0.6 процента от брутния вътрешен продукт (БВП), а си определят по-ниски цели за намаляване с около 0.2 процента от БВП. Френското финансово министерство посочи обаче в изявление, че има само малко разминаване с оценката на комисията за френския структурен дефицит за 2019 година. Отправените забележки към петте страни са меки на фона на подобно писмо до Италия по-рано миналата седмица,  в което Брюксел отправи предупреждение  към Рим за значителното увеличение на структурния дефицит. Тази първа процедурна стъпка може да бъде последвана от това Брюксел да отхвърли бюджета и да глоби Италия. Вчера италианският вицепремиер и лидер на антисистемното движение \"Пет звезди\" Луиджи ди Майо заяви, че очаква Европейската комисия много бързо да обяви процедура срещу бюджетните планове на Рим, предаде ДПА. \"Очаквам много бърза процедура от страна на еврокомисията\", посочи Ди Майо пред телевизия РАИ. \"Очаквам още тази седмица да започне процедура\", допълни той, изразявайки надежда, че Рим и Брюксел рано или късно ще постигнат компромис. Брюксел даде на Италия краен срок до днес да отговори на предупрежденията й за \"безпрецедентното\" нарушаване на бюджетните норми. /БТА", "date": "2018.10.22", "title": "Брюксел отправи забележка и към планирания от Франция бюджет"}
{"url": "https://www.dnevnik.bg/evropa/2018/10/22/3331152_evroparlamentut_shte_obsudi_ubiistvoto_na_jurnalista/", "text": "Европейският парламент ще обсъди утре убийството на журналиста Джамал Хашокжи в консулството на Саудитска Арабия в Истанбул на 2 октомври. Това се посочва в програмата на започващата тази вечер сесия в Страсбург, предаде БТА. Късно в петък  Саудитска Арабия призна , че журналистът и известен критик на управляващите е умрял в консулството на страната в Истанбул. Вчера в обща декларация правителствата на  Франция, Великобритания и Германия  заявиха, че има спешна нужда от внасяне на яснота относно обстоятелствата, свързани с \"неприемливата\" смърт на саудитския журналист. \"Фейсбук\", мигранти, вредни емисии Също утре евродепутатите ще разгледат предложение за резолюция по случая със злоупотребата с данни на потребители на \"Фейсбук\". Предвижда се в документа, чието гласуване е насрочено за четвъртък, социалната мрежа да бъде призована да съобрази съществуването си с правилата на ЕС за сигурност на личните данни. Европарламентът ще обсъди също мерки за предотвратяване на  намесата в избори чрез социалните мрежи . Европарламентът ще се запознае с доклад за използването на Шенгенската информационна система за обмен на данни по решенията за връщане на незаконно пребиваващи в ЕС мигранти. В документа е записано, че политиката на връщане досега далеч не е ефективна, както и че системата, по която тези данни може да се обменят, съществува, но не се използва. През 2015 г. на 533 395 незаконно пребиваващи мигранти е било разпоредено да напуснат, но едва около 42 на сто действително са били изведени от ЕС. Ако не бъдат взети предвид случаите на връщане на мигранти в страни от Западните Балкани, делът на връщанията спада до 27 на сто. В сряда и четвъртък евродепутатите ще обсъдят доклади за мерките за намаляване на замърсяването на въздуха от превозните средства. В единия доклад се предлага ЕС да финансира обществени поръчки за \"чисти\" превозни средства (на ток или водород). Предлага се до тези обществени поръчки достъп да нямат производители от държави извън ЕС. Вторият доклад отчита, че 94 на сто от превозите в ЕС са зависими от петрола, а 90 на сто от това гориво е внос, \"включително от някои политически нестабилни държави\". Допълва се, че батериите за електрическите превозни средства се произвеждат почти изцяло в Азия. Очакваният разход за изграждането на мрежи за зареждане с алтернативни горива е 25 милиарда евро до 2025 година. Предлага се 10 на сто от тези средства да бъдат осигурени от бюджета на ЕС, а останалите - от производителите и доставчиците на превозни средства и горива. Отбелязва се, че пътните превози са източник на една четвърт от замърсяването на въздуха с въглероден диоксид и този дял продължава да нараства. Според европарламента най-късно до 2050 г. автомобилните превози трябва да спрат отделянето му. Отчита се, че днес превозните средства на алтернативно гориво са по-скъпи от автомобилите с двигатели с вътрешно горене, липсват места за зареждане с ток. Премиите и данъчните облекчения доказано ускоряват навлизането на пазара на \"чисти\" превозни средства, се посочва в доклада.", "date": "2018.10.22", "title": "Европарламентът ще обсъди убийството на журналиста Джамал Хашокжи"}
{"url": "https://www.dnevnik.bg/bulgaria/2018/10/22/3331154_kratki_novini_kritichno_nisko_nivo_na_dunav/", "text": "Автобус от градския транспорт на Пловдив блъсна жена 80-годишна жена е блъсната от автобус на градския транспорт в Пловдив, съобщи агенция \"Фокус\". Инцидентът е станал около 18.50 часа на ул.\"Съединение\" в ж.к. \"Тракия\". По първоначални данни пешеходката е пресякла неправилно пътното платно. Пострадалата е настанена в болница с черепно-мозъчна травма, няма опасност за живота и. При спирането на превозното средства са пострадали и две пътнички в него. Това е втори случаи на ударена от градски автобус в Пловдив жена. През миналата седмица на пешеходна пътека беше блъсната майка с количка. Полицията проверява стрелба по офис в София Полицията в София проверява сигнал от тази вечер за стрелба по офис, намиращ се на ул. \"Бойчо войвода\" в кв. \"Яворов\". Според първоначалните данни, изстрелите са били възпроизведени малко след 20 часа от улицата в посока към офис. При инцидента няма пострадали. Извършва се оглед в района, предприети са оперативно-издирвателни дейности за установяване на извършителя. Инцидентът с момчето от село Голеш в община Кайнарджа се е случил на 19 октомври около 16.20 час, съобщава \"Фокус\". Детето е настанено в реанимацията на МБАЛ \"Св. Анна\" във Варна с опасност за живота с черепно-мозъчна травма, гръдна травма и изгаряния. От лечебното заведение допълниха, че медиците полагат всички усилия за стабилизирането на състоянието му и едва след това ще се пристъпи към операции и интервенции. Според първоначалната информация детето се е покатерило на стълб от електропреносната мрежа и е паднало от височина 6-7 метра. Пътната агенция поръча нови автомобили Обявената обществена поръчка е за доставката на 51 нови автомобила, които ще се ползват от областинте пътни управления. В допълнение се търсят два високопроходими автомобила. През тази и миналата година са бракувани 117 превозни средства, а над 65% от автомобилния парк на пътната администрация е над 10-годишен и това налага неговото обновяване, мотивира решението си ведомството. Поръчката е за общо 1 087 500 лв. без ДДС. Генка Шикерова осъди агенцията по храните за отказ от достъп до информация Журналистът от Би Ти Ви Генка Шикерова съобщи, че е осъдила без право на обжалване Българската агенция за безопасност на храните (БАБХ) за отказ за предоставяне на достъп до информация. \"От няколко месеца от БАБХ отказват информация за това как се харчи държавната помощ от 12 милиона лева за обезвреждане на животински трупове. От там крият, за какво количество отпадъци плаща българския данъкоплатец, как се контролира и какъв е капацитета на т.нар. мобилни инсинератори, които в момента вършат тази дейност, написа Шикерова в профила си в социалната мрежа \"Фейсбук\" и благодари на адвокат Александър Кашъмов и \"Програма достъп до информация\". И Международна организация даде препоръки срещу необоснованите критики към съда Тенденция на нарастване на неуважителните публични критики срещу съдиите и съдебните актовe от представители на другите власти, медии и социални медии е установила Международната съдийска асоциация. По този повод Първата работна комисия на организацията е излязла със заключения и препоръки, които се отнасят до критики от политици и в медиите по отношение на съдебната власт. Съюзът на съдиите ги е изпратил на Висшия съдебен съвет по повод предстоящото обсъждане на Стандартите за независимостта на съдебната власт. Полицията в Хасково е иззела над килограм хероин Операцията на ОДМВР- Хасково е осъществена на 19 октомври и в нея са участвали служители на местната структура за борба с организираната престъпност и криминалисти на РУ-Свиленград, съобщава МВР. Към 18,30 часа, на паркинг в с. Капитан Андреево, те извършили проверка на микробус \"Рено\". При последвалото претърсване на колата, шофирана от 35-годишен турски гражданин, полицаите намерили два пакета, съдържащи 1,014 кг бяло прахообразно вещество. При извършения полеви наркотест веществото дало характерната реакция на хероин. По първоначални данни стойността на иззетото количество дрога възлиза на 60.8 хил. лв. Водачът е задържан за срок до 24 часа. По случая е образувано досъдебно производство. Започна националната седмица на четенето  Тя се организира от Министерството на образованието и науката, съобщи пресцентърът му, като целта е да се насърчава и повишава грамотността на учениците. Над 3000 събития в цялата страна включват игри, състезания, представяне на книги и национален маратон на четенето. Домакин на събитието тази година е Регионалното управление на образованието във Велико Търново. За първи път Институтът по български език към БАН е разработил игрова надпревара за особеностите на българския език за учениците от 5, 6 и 7 клас. Критично ниско ниво на Дунав  На места корабоплаването е спряло, съобщи БНТ. В български води при Свищов има заседнал кораб от края на септември и от седмици екипажът му бедства, защото до него може да се стигне само с рибарска лодка, а провизиите са на привършване. Заради ниското ниво круизни кораби са блокирани в Унгария, Австрия и Германия.", "date": "2018.10.22", "title": "Кратки новини: Полицията проверява стрелба по офис в София"}
{"url": "https://www.dnevnik.bg/photos/2018/10/22/3328655_fotogaleriia_katrin_denyov_na_75_godini/", "text": "Актрисата Катрин Фабиен Дорлеак е родена на 22 октомври 1943 в Париж, Франция, в семейството на актьорите Морис Дорлеак и Рене Симоно и днес навършва 75 години. Звездата на френското кино намира признание главно с ролите си на дистанцирана и мистериозна красавица във филми като \"Отблъскване\" (1965) и \"Прекрасен ден\" (1967). Печели националната филмова награда на Франция \"Сезар\" за участието си в \"Последното метро\" (1980), както и за ролята си в шедьовъра \"Индокитай\" (1993), за която е номинирана и за \"Оскар\" за най-добра актриса. Участва и в седем англоезични филма, най-значимият от които е култовият \"Гладът\" (1983). През 2008 г. участва в своя стотен филм – \"Коледна приказка\". Снимки на актрисата през годините можете да разгледате в галерията '' ''. На снимката: Актрисата позира след интервю в Ню Йорк на 30 юли 1998 г..", "date": "2018.10.22", "title": "Фотогалерия: Катрин Деньов на 75 години"}
{"url": "https://www.dnevnik.bg/evropa/2018/10/22/3331164_holandiia_za_pruv_put_izdade_pasport_s_neutralen_pol/", "text": "Холандия издаде първия си полово неутрален паспорт, предаде Би Би Си. Леоне Зайгерс, на 57 години, получи паспорт с обозначение за пола X, вместо M за мъж или V за жена. Роден като мъж, през 2001 г. Зайгерс се направи операция за смяна на пола, но в момента се определя като интерсексуален. Той спечели дело, в което съдиите постановиха, че това да не може да се регистрира като полово неутрален представлява \"нарушение на личния живот, самоопределението и личната автономия\". Около 4% от холандците се определят като нито мъже, нито жени. Въпреки решението остава задача за съдилищата да решават дали даден човек може да поучи обозначението Х за пола си. Няколко държави вече предлагат вариант за посочване на неутрален пол в документите за издаване на паспорти. Те са Аржентина, Австралия, Канада, Дания, Индия, Малта, Непал, Нова Зеландия и Пакистан. Случаят насърчи ЛГБТ групи да поискат холандското правителство да промени съществуващото законодателство, за да позволи на всеки да се определя като принадлежащ към третия пол.", "date": "2018.10.22", "title": "Холандия за пръв път издаде паспорт с неутрален пол"}
{"url": "https://www.dnevnik.bg/sviat/2018/10/22/3331163_juber_suzdava_platforma_za_nabirane_na_vremenen/", "text": "Американската компания \"Юбер\" (Uber), собственик на едноименната онлайн платформа за наемане на автомобили, работи над проект за набиране на временен персонал, съобщи  вестник \"Файненшъл таймс\" , цитиран от ТАСС. Според данните на изданието компанията вече няколко месеца разработва услугата \"Юбeр уъркс\" (Uber Works) в Чикаго и наема сътрудници за новия проект. Предполага се, че услугата ще дава възможност за набирането на временен персонал, като например сервитьори и охранители за корпоративни клиенти. \"Юбер уъркс\" ще предлага също намиране на служители за работа вечер и през празничните дни. Според \"Файненшъл таймс\" компанията се надява да използва при новата услуга модела си на работа \"при поискване\" и голямата база данни от подизпълнители, с която вече разполага. Не е известна датата на пускане на услугата \"Юбер уъркс\", тъй като проектът е само едно от многото бизнес направления, по които \"Юбер\" работи в момента. Разработката на новата услуга е свързана с първичното публично предлагане на акции на компанията на фондовата борса, планирано за 2019 г. По този начин \"Юбер\" иска да покаже на инвеститорите възможностите да диверсифицира бизнес модела си. Освен приложението за поръчка на такси компанията има услуги за поръчка на храна и превоз на товари - \"ЮберИйтс\"(UberEats) и \"Юбер фрейт\" (Uber Freight). Както съобщи вестник \"Уолстрийт джърнъл\", експерти от големите банки \"Голдман Сакс груп\" (Goldman Sachs Group) и \"Морган Стенли\" (Morgan Satnley) са оценили пазарнатa стойност на \"Юбер\" на 120 млрд. долара, което надвишава почти два пъти предварителните оценки, направени преди два месеца. /БТА", "date": "2018.10.22", "title": "\"Юбер\" създава платформа за набиране на временен персонал"}
{"url": "https://www.dnevnik.bg/ot_vas/galeriiotvas/2018/10/22/3331170_chitatelska_fotogaleriia_florenciia/", "text": "Италия ни изненада със зеленина, дори в южните части, въпреки че беше почти есен.", "date": "2018.10.22", "title": "Читателска фотогалерия: Флоренция"}
{"url": "https://www.dnevnik.bg/sviat/2018/10/22/3331185_purviiat_visokoskorosten_tunel_pod_los_andjelis_shte_e/", "text": "Подземният високоскоростен тунел под американския мегаполис Лос Анджелис, замислен като алтернатива на наземния транспорт и метрото, е почти готов за експлоатация и ще заработи на 10 декември. Това  съобщи в \"Туитър\"  предприемачът Илон Мъск, цитиран от БТА. \"Първият тунел на практика е готов. Ще бъде открит на 10 декември\", написа Мъск. Не всички повярваха, че известният със свободното тълкуване на сроковете предприемач ще е готов за тази дата и под съобщението му се появи шега: \"10 декември по реалното време или времето на Илон?\". Предприемачът обяви създаването на \"Боринг къмпани\" (The Boring Company - името означава както \"компания за прокопаване\", така и \"досадната компания\" - бел. ред.) през декември 2016 година, а през януари 2017 г. тя започна да строи тунел в рамките на проект за създаване на подземна мрежа, която в бъдеще се планира да обхване целия Лос Анджелис. Тестове През юни тази година компанията завърши прокарването и строителството на участък с дължина над 4.3 километра. След откриването на съоръжението по думите на Мъск приоритет ще бъде даден на пешеходците и велосипедистите. Очаква се след края на началния гратисен период цената на пътуването през системата да е по-ниска от цената на автобусен билет. Компанията съобщи по-рано, че технологията ѝ ще може да придвижва автомобили, както и платформи, пренасящи пътници и велосипедисти, през тунелите със скорост до 209 км в час, уточнява в. \"Лос Анджелис таймс\". Откриването ще бъде на 10 декември, а на следващия ден транспортът по системата ще е безплатен, заяви Мъск в туитове. Тунелът няма да е част от транспортната система на Лос Анджелис, а ще служи единствено за тестове. Остават обаче някои въпроси - например как ще бъде постигната скорост от 1220 км/ч, каквато трябва да се получи за използване на системата за  високоскоростните влакове Hyperloop , пише \"Блумбърг\".", "date": "2018.10.22", "title": "Първият високоскоростен тунел под Лос Анджелис ще е готов на 10 декември, обеща Мъск"}
{"url": "https://www.dnevnik.bg/sport/2018/10/22/3331212_hamiltun_vidia_greshki_v_otbora_no_ostava_spokoen_v/", "text": "Люис Хамилтън видя грешки в представянето на отбора си в Гран при на САЩ. Англичанинът очаква спечелването на петата си титла във Формула 1, като имаше възможност да стъпи на върха още в неделя. Празненствата обаче се отложиха, след като  вълнуващото състезание беше спечелено от Кими Райконен, а Хамилтън завърши трети . Съперникът на англичанина - Себастиан Фетел, стана четвърти. Според шампиона отборът му не е бил на познатото ниво от сезона. По думите му в хода на състезателния уикенд са допуснати грешки в стратегията. Въпреки това Хамилтън запазва спокойствие. \"Ключът е в това, че поне завърших пред Себ (Фетел). За мен няма значение кога ще спечеля шампионата, стига да го постигна\", каза той. \"Искахме да постигнем победа в състезанието и смятам, че слизане с две места по-надолу не е добър резултат. Но не можеш да спечелиш всички стартове, няма как винаги да си перфектен\", заяви Хамилтън. Той добави, че в хода на състезанието се е постарал по-скоро да бъде внимателен и да не допуска грешки. И обясни, че в надпреварата с Макс Верстапен е стоял на дистанция от съперника си, за да избегне риск от неприятности. Пилотът на \"Мерцедес\" ще направи следващия си опит да стане шампион в Мексико следващата неделя.", "date": "2018.10.22", "title": "Хамилтън видя грешки в отбора, но остава спокоен в очакване на титлата"}
{"url": "https://www.dnevnik.bg/sviat/2018/10/22/3331207_nepromenlivo_biologichno_kachestvo_-_sasht_moje_da/", "text": "Администрацията на президента на САЩ Доналд Тръмп обмисля да стесни дефиницията за пол, определяйки го като непроменливо биологично качество, определяно от гениталиите при раждането,  пише в. \"Ню Йорк таймс\" . Вестникът определя тази стъпка като \"най-драстичната досега мярка в усилията на правителството да върне назад признаването и защитата на правата на транссексуалните според федералните закони за граждански права\". Администрацията на предишния президент Барак Обама взе серия от решения, които направиха по-гъвкава правната концепция за пола според федералните програми, включително в образованието и здравеопазването, като обявиха пола за нещо, зависещо преди всичко от избора на индивида, а не определяно при раждането. Тази политика доведе до спорове за правото да се използват тоалетни, общежития, програми, ориентирани само към единия пол и други области. Консерваторите, особено християните евангелисти, се вбесиха, припомня вестникът. Какво би се променило Сега министерството на здравеопазването и социалната политика поведе усилията да установи правна дефиниция на пола, която да се прилага към федералния закон, забраняващ половата дискриминация при образователните програми, получаващи правителствена помощ, показва паметна бележка, до която вестникът е получил достъп. В нея министерството заявява, че водещите правителствени служби трябва да приемат единна дефиниция на пола, която \"да има биологична основа, да се основава на науката, да е обективна и да подлежи на администриране\". Предложената от агенцията дефиниция ще определя пола като мъжки или женски, неподлежащ на промяна и определян от гениталиите при раждането, показва проекта, до който е получило достъп изданието. Всякакви спорове за нечий пол ще се разрешават чрез генетичен тест. Новата дефиниция на практика би премахнала признаването на около 1.4 млн. американци, които са избрали да се обявят - със или без хирургическа намеса - за принадлежащи към пол, различен от този, с който са родени. Това би била най-значителната от серията големи и малки маневри, целящи премахването на правната защита на гражданските права на транссексуалните и отмяната на по-гъвкавия подход към половата принадлежност, възприет при администрацията на Обама, отбелязва \"Ню Йорк таймс\", като припомня, че администрацията на Тръмп се опита да попречи на транссексуалните да служат във въоръжените сили. \"Какво означава да бъдеш мъж или жена\" Няколко агенции отмениха политиките от времето на Обама, признаващи различната полова принадлежност в училища, затвори и приюти за бездомни, а през последната година министерството на здравеопазването твърди неофициално, че терминът \"пол\" никога не е имал за цел да включва половата идентичност и че липсата на яснота е позволила на администрацията на Обама да предостави неправомерна защита на хора, които не би трябвало да се ползват от нея. Служители на Отдела за граждански права потвърдиха, че опитите им за стесняване на дефиницията за пол се основава на собственото им разбиране на закона, както и на съдебно решение. Преди време сегашният директор на отдела Роджър Северино определи в статия действията на администрацията на Обама като \"опити да се наложи на цялата страна нова дефиниция за това, какво означава да бъдеш мъж или жена\", припомня изданието. Министерството на здравеопазването се готви да представи новата дефиниция на министерството на правосъдието до края на годината. /БТА", "date": "2018.10.22", "title": "\"Непроменливо биологично качество\" - САЩ може да сменят определението за пол"}
{"url": "https://www.dnevnik.bg/biznes/2018/10/22/3331220_avtomobilna_kompaniia_e_zaiavila_otvarianeto_na_zavod/", "text": "Автомобилен гигант проявява интерес към откриването на завод във Враца. Това съобщава в интервю пред \"Стандарт\" Лъчезар Борисов, заместник-министър на икономиката. Той се позовава на информация за компанията, постъпила в Българската агенция за инвестиции. Не назовава името й, защото инвеститорът все още не желае това. Очаква се в завода да бъдат инвестирани 22 млн. лв. и да открие 300 работни места. От интервюто не се разбира дали компанията иска да произвежда части за автомобили и какви. Борисов посочва, че автомобилната индустрия в България вече включва 170 компании и 50 хил. заети в тях. През 2017 г. приходите в сектора възлизат на 2.5 млрд. евро.", "date": "2018.10.22", "title": "Автомобилна компания е заявила отварянето на завод във Враца"}
{"url": "https://www.dnevnik.bg/sviat/2018/10/22/3331232_sauditska_arabiia_smeni_versiiata_si_i_potvurdi_che/", "text": "Саудитска Арабия промени основната версия за случилото се с журналиста Джамал Хашокжи в консулството в Истанбул, съобщи Би Би Си. Според външния министър Адел ал Джубейр, който говори за \"Фокс нюз\", той действително е бил убит, както твърдяха множество публикации в турски медии, които бяха свързвани с представители на властите в Анкара. Рияд първоначално (при първото изявление, потвърждаващо смъртта му) обясни, че журналистът е  умрял при юмручен бой . Сега за виновни се смятат \"престъпни елементи\", действали без знанието на властите и несвързани с най-високите нива на апарата за сигурност. Става дума за 15-те души, пристигнали в консулството от Саудитска Арабия, сред които според някои издания има приближени на престолонаследника Мохамед бин Салман. Хашокжи изчезна след влизането си в консулството преди 20 дни и едва в края на миналата седмица саудитските власти спряха да настояват, че той е напуснал сградата малко по-късно. Междувременно турските власти обявиха, че са назначили служебна денонощна охрана на годеницата на Хашокжи, Хатидже Дженгиз, подала оплакване, че животът ѝ е под заплаха след убийството. Версии За \"Ройтерс\" високопоставен служител от Рияд е казал в неделя, че планът е бил Хашокжи да бъде отвлечен и върнат в родината си, която напусна след заплахи заради критики към реформите на управляващите. След като оказал съпротива, бил удушен при спречкването с агентите, гласи тази версия. И колумнистът от \"Хюриет\" Абдулкадир Селви пише днес, че според информацията, с която разполага, журналистът е бил \"удушен за 7-8 минути\". \"Решени сме да установим всички факти. Решени сме и да накажем виновните за това убийство\", каза Ал Джубейр. По думите му извършителите действали отвъд правомощията си, а направеното в консулството е \"огромна грешка\", задълбочена от опитите тя да бъде прикрита. Турция не е отправяла директни обвинения към Саудитска Арабия. Неофициално обаче представители на Турция  разпространяваха миналата седмица  аудиозапис, според който Хашокжи е бил убит по особено жесток начин. Според информация на разследващи уликите водят към възможността тялото да е било заровено в Белградската гора край Истанбул и полицията насочи натам усилията си. Информация от саудитски представители, цитирана от \"Ройтерс\" и \"Хюриет дейли нюз\", сочи, че тялото може да е било предадено на \"местен агент\", който да се отърве от него. Според в. \"Хабертюрк\" пък то е било предадено на турски гражданин от югоизточната провинция Мардин и това се е случило в истанбулския район Султанахмет (недалеч от морето). Реакции Думите на саудитския първи дипломат дойдоха на фона на все повече критики от европейски представители към управляващите в Рияд. И Тръмп отправи по-остри упреци, като нарече досегашните обяснения на Саудитска Арабия \"измама\" и \"лъжи\"  в интервю за \"Вашингтон пост\" . Той дълго след 2 октомври, когато Хашокжи влезе в консулството, настояваше, че вярва на Мохамед бин Салман. Тръмп добави, че би бил щастлив, ако престолонаследникът не е замесен, и добави, че не е невъзможно да бъдат наложени санкции, но спирането на оръжейната сделка за 110 млрд. би наранила \"повече нас, отколкото тях\". Германия обаче вече предприе подобна стъпка. Освен това още компании  се присъединиха към списъка  с бойкотирали започващата утре конференция \"Инициатива за инвестиции в бъдещето\".", "date": "2018.10.22", "title": "Саудитска Арабия смени версията си и потвърди, че Хашокжи е бил убит"}
{"url": "https://www.dnevnik.bg/biznes/2018/10/22/3331231_v_usluga_na_obshtinite_finansovoto_ministerstvo_vkara/", "text": "В опит да спре измамите с данъка върху жилищата държавата създава регистър, до който достъп ще имат общините. Така собствениците на няколко имота няма да могат да декларират всеки от тях като основно жилище и съответно да ползват 50% отстъпка от данъка върху тях. Това се разбира от интервю на председателя на бюджетната комисия Менда Стоянова пред \"24 часа\". Декларирането на повече от един имот за основно жилище и сега не би трябвало да е възможно заради изискването адресната регистрация на собственика да съвпада с тази на имота. В същото време обаче е възможно ползването на отстъпка, ако имотите са в различни общини. Затова сега се налага финансовото министерство да създаде регистър с всички имоти, като общините имат достъп до него, и така отстъпката ще важи само за едно жилище. Такива промени  бяха приети и на първо четене  от парламента.", "date": "2018.10.22", "title": "В услуга на общините финансовото министерство вкара в регистър всички имоти"}
{"url": "https://www.dnevnik.bg/sviat/2018/10/22/3331269_trump_i_kim_chen-un_moje_da_se_sreshtnat_prez_ianuari/", "text": "Нова среща между президента на САЩ Доналд Тръмп и севернокорейския лидер Ким Чен-ун може да се състои през януари 2019 г., съобщи днес южнокорейския вестник \"Чосон илбо\", като се позовава на дипломатически източник във Вашингтон, предаде ТАСС. Американското правителство иска да проведе срещата на върха до 10 януари, мястото ѝ още не е определено, посочва вестникът. По-рано съветникът на американския президент по въпросите на националната сигурност Джон Болтън заяви, че Ким и Тръмп може да се срещнат през следващите няколко месеца. На 7 октомври държавният секретар на САЩ Майк Помпео посети Пхенян и Пекин. Американският дипломат успя да постигне споразумение с Ким Чен-ун за създаване на работна група по въпросите на ядреното разоръжаване и обсъди възможността за втора среща на върха САЩ-КНДР. На 12 юни в Сингапур се състоя първата в историята среща на лидерите на двете държави. След срещата Тръмп и Ким подписаха съвместно изявление, в което Пхенян обяви готовност да работи за освобождаване на Корейския полуостров от ядрени оръжия, а Вашингтон се задължи да предостави на Северна Корея гаранции за сигурност, припомня агенцията. /БТА", "date": "2018.10.22", "title": "Тръмп и Ким Чен-ун може да се срещнат през януари, пише южнокорейски вестник"}
{"url": "https://www.dnevnik.bg/analizi/2018/10/22/3331279_zashto_valeri_simeonov_triabva_da_si_hodi/", "text": "Скандалът, забъркан от вицепремиера Валери Симеонов, който нарече протестиращите пред портите на властта майки \"група кресливи жени\", които спекулират с \"уж болните си деца\", не е нищо повече от нов ред в неговата колоритна биография. Просто бележка под линия в амплоато на професионален политически шут, който е изградил кариера от това да се прави на луд. Пиша това по повод на коментарите, че лидерът на НФСБ \"този път бил прекалил\" и, видите ли, затова трябвало да си стяга багажа.  Господин Симеонов играе по струната на общественото търпение от години. Няма абсолютно никакъв смисъл да припомням, да цитирам подвизите му, заключаващи се в спрямо журналисти, природозащитници, евродепутати, представители на други етноси и т.н.  Всеки, който е в политиката, има опоненти, сблъсква се с хора, групи, партии и т.н. с възгледи, идеи, програми, които са различни от неговите. Но разликата между нормалния, що-годе възпитан политик и самозабравилия се хъшлак, мнимият болен, който залива националния ефир с набиващ се в ушите провинциален акцент, е в това, че първият знае кога да замълчи (поне от хитрост, ако не е воден от остарелия принцип noblesse oblige), познава стойността на добрия тон, а вторият \"титан\" произвежда без почивен ден безкрайни вербални полюции.  Той е карикатура от плът кръв на един от любимите герои на нашето време – наглеца. Наглецът не признава никакви правила, никакви стандарти. Той е движен непрекъснато напред от две неща: безкрайната увереност в собствената си непогрешимост (тук изобщо не става дума за прочутата сила на волята, за която пише Шопенхауер) и овчето спокойствие на едно племенно общество, което предпочита да люпи семки, докато гледа поредния сеир, вместо да бие шута на нахалника. Защото Симеонов и другите подобни на него много добре знаят, че струната на общественото търпение, спомената по-горе, всъщност е много дебела. Тя е като тези на бароково виолончело, изработени от яки животински черва. Тя е и безкрайно еластична. А в нашето полудържавно образувание – България – твърде често изглежда, че няма партии, които се борят за властта в демократична политическа система, а има племена, които драпат с всички сили към кокала, прецаквайки всичко и всички по пътя си.  Наглецът, отвързаният тарикат, е особено вреден, когато е на власт (за това пише още великият Платон в \"Държавата\"). Защото простосмъртният, обикновеният човечец, съзерцава със зяпнала уста този управник с разпасан пояс, почесва се по главата и решава, че щом това \"минава\", значи \"така трябва, за да успяваш в живота\", и следователно \" абе, и аз мога така\". А, както е казал шопът-философ, \"това което требе, то си се налага\". Разбира се, Но както показаха действията на Брюксел срещу Орбанова Унгария, идва времето да им се потърси сметката; не може да си член на един елитен клуб, да ползваш всички привилегии от това членство (80% от инвестициите в публичния сектор в Унгария произтичат от кохезионните фондове на ЕС) и да не спазваш фундаменталните принципи на това семейство. Приликите с България са очевадни.  И така стигаме до същността. До омагьосания кръг на българската (и не само) политика. Тук въпросът е малко като този за това кое е първо - кокошката или яйцето. Дали наглецът се е мултиплицирал и превзел различните социални слоеве, завладял е всички кохорти и оттам е получил път към властта, или обратно – хората се заразяват от вирулентния му, одиозен пример. Вероятно и двете хипотези са верни. Без значение. Да не забравяме също така, че министър-председателят Борисов, който играе доброто ченге през третия си мандат и се извини от името на Симеонов, в продължение на месеци търпи лидера на НФСБ и подобните нему - в името на \"стабилността\" – т.е., видите ли, да не би случайно да изпаднем някъде далеч от софрата. А и самият Борисов е показал, че безочието и наглостта не са му чужди.  Сега конкретно.  - такива ще видим, но по-късно, може би заедно с европейските през май 2019 г. Има кой да замести НФСБ, ако решат да минат в опозиция – дали ще е резервната гума на \"Воля\", ДПС в сянка или и двете, това все тая. Тази рокада ще означава само едно: дните на това управление са преброени.  Рейтингът на парламента е 20%, но над 50% не искат предсрочен вот, уверяват ни социолозите. Това, дами и господа, е класическата дефиниция за токсична връзка – хем не си доволен от нея, хем стоиш \"вътре\" – защото те е страх, че ако си тръгнеш, няма да намериш нещо по-добро, \"няма да има кой да те обичка така, както милото\". Много хора, а явно и цели поколения, прекарват целия си живот по подобен начин. Стоят на работа, която отдавна им е \"умаляла\"; с шеф, който е тиранин и олигофрен, колеги – посредствени интриганти, но търпят, преживяват ден за ден, вцепенени от шубе, отказват да затръшнат вратата. Въпросът за оставката, за нейната необходимост, е принципен. Най-накрая трябва да се покаже, че наглостта не трябва да се толерира. Особено когато става дума за калкулираната наглост, увенчана от мотото, че няма лош пиар, от принципа – \"с грозни сцени - повече проценти на изборите\". Иначе познайте какво – ще видим отново същите изцепки следващата седмица. При това на още по-висок глас, с още по-драматично кресчендо. Не, благодаря! ", "date": "2018.10.22", "title": "Защо Валери Симеонов трябва да си ходи"}
{"url": "https://www.dnevnik.bg/evropa/2018/10/22/3331302_germaniia_nastoiava_i_drugite_strani_v_es_da_spriat/", "text": "Германия иска и другите държави в Европейския съюз да последват примера й и да спрат да изнасят оръжия за Саудитска Арабия, докато продължава да има неяснота около убийството на журналиста Джамал Хашокжи, заяви министърът на икономиката Петер Алтмайер, цитиран от \"Ройтерс\". В неделя канцлерът Ангела  Меркел обяви , че Германия ще спре износа на оръжия за Саудитска Арабия, докато продължава неяснотата около случая. По-рано днес  Саудитска Арабия смени версията си  и потвърди, че Хашокжи е бил убит в консулството в Истанбул. Алтмайер, който е близък съюзник на Меркел, коментира, че обясненията на Рияд досега не са били задоволителни. \"В правителството има съгласие, че няма да одобряваме никакъв по-нататъшен оръжеен износ, защото искаме да разберем какво се е случило\", заяви той. През тази година германското правителство е одобрило износ на оръжия на стойност над 400 милиона евро за Саудитска Арабия, което я превръща във втория по големина получател на германски оръжия след Алжир. Попитан дали Германия ще отмени одобрени вече сделки със Саудитска Арабия, той отговори, че \"много скоро\" ще бъде взето решение. Министърът каза още, че и други държави от ЕС трябва да спрат износа на оръжия за страната, за да се засили натискът върху Рияд по случая \"Хашокжи\". \"За мен е важно да стигнем до обща европейска позиция\", подчерта Алтмайер. \"Защото само ако всички европейски страни възприемат единна позиция, това ще направи впечатление на правителството в Рияд.\" Той заяви, че няма да има никакви положителни последствия, ако Германия е спряла износа си, а в същото време останалите страни запълват тази празнота.", "date": "2018.10.22", "title": "Германия настоява и другите страни в ЕС да спрат износа на оръжия за Саудитска Арабия"}
{"url": "https://www.dnevnik.bg/bulgaria/2018/10/22/3331151_ochakva_se_dujd_i_zastudiavane/", "text": "Днес ще бъде предимно облачно и на места - главно в Западна и Централна България, ще има валежи от дъжд, съобщи БНТ. Ще духа слаб, в Източна България - умерен североизточен вятър, и с него температурите още малко ще се понижат. Минималните температури ще бъдат между 8 и 13 градуса, а максималните ще са между 14 и 19 градуса. Над Черноморието ще бъде предимно облачно, но само на отделни места слабо ще превали. Ще духа слаб до умерен североизточен вятър. Максималните температури ще са между 17 и 19 градуса, малко по-ниски от температурата на морската вода. Вълнението на морето ще е 2-3 бала. В планините ще бъде предимно облачно и на много места в масивите от Западна и Централна България ще има валежи от дъжд. Над около 2000 метра валежите ще са от сняг. Ще духа умерен, по високите и открити части - до силен вятър от изток-североизток. Максималната температура на височина 1200 метра ще е около 10 градуса, на 2000 метра - около 3 градуса. Във вторник облачността ще бъде променлива, над много райони по-често до слънчево. Североизточният вятър ще отслабне. Минималните температури ще са между 4 и 9 градуса, максимални - между 15 и 20 градуса. В сряда значително ще се усили северозападният вятър и с него през втората половина от деня ще започне да нахлува студен въздух. Облачността над страната ще е променлива, често значителна. На места по преминаващия студен атмосферен фронт ще има превалявания от дъжд, в планините - от сняг. Със застудяването в Предбалкана и по високите полета на Западна България привечер и през нощта срещу четвъртък е възможно да прехвърчи сняг. Минималните температури ще са между 2 и 7 градуса, покрай река Дунав и по Черноморието, където ще духа умерен запад-северозападен вятър - до около 10 градуса, максималните - между 14 и 19 градуса. \"Картината рязко е се промени в петък и през уикенда. Тогава ни очаква сериозно затопляне с температури до 24 градуса\", каза в ефира на \"Нова телевизия\" климатологът Георги Рачев.", "date": "2018.10.22", "title": "Очаква се дъжд и застудяване"}
{"url": "https://www.dnevnik.bg/ot_vas/novini_ot_vas/2018/10/22/3331186_muzei_na_vinoto_v_melnik/", "text": "Мелник е известен с прекрасната си природа и с уникалното червено вино от вида \"Широка мелнишка лоза\". Музеят на виното е eдин от най-новите в страната, открит в края на 2013 г. Векове наред от Мелник са потегляли кервани с вино към Западна Европа, а пътят бил известен като Пътя на виното. Един от инициаторите за създаване на музея е Живко Литов, дълги години събирал историята за лозарството и винопроизводството в региона.", "date": "2018.10.22", "title": "Музей на виното в Мелник"}
{"url": "https://www.dnevnik.bg/politika/2018/10/22/3331313_valeri_simeonov_ne_smiata_da_podava_ostavka/", "text": "Вицепремиерът Валери Симеонов не смята да подава оставка. Това се разбра от думите му пред журналисти след среща с работодателите в Министерския съвет. Няколко неправителствени организации поискаха оставката на вицепремиера, след като преди няколко дни пред партийната си телевизия СКАТ  той обяви , че проектозаконът за хората с увреждания е опит \"да се угоди на кресливи майки с уж болни деца\". За днес пък е  насрочен протест  срещу поведението на вицепремиера с искане за оставката. След като премиерът Бойко Борисов се извини от негово име и от това на правителството, но отказа да обсъжда негова оставка заради коалиционното споразумение с \"патриотите\", днес Симеонов обяви, че оставка се подава по лични или по политически причини. Не виждам причини да подам оставка по лични съображения. Човек не подава оставка за това, че казва истината. Боли, не боли - това е истината, стоя зад своите думи катeгорично, обяви той, цитиран от Би Ти Ви. Допълни, че подаването на оставка по политически причини е решение, което може да вземе политическият съвет на коалиция ГЕРБ – \"Обединени патриоти\". \"Същите те са ме задължили да бъда вицепремиер. Аз съм на тази длъжност не по свое желание, такова беше решението на коалиционния съвет\", коментира Симеонов. \"Става въпрос за мнението основно на трима души – Бойко Борисов, Красимир Каракачанов и Волен Сидеров. Когато те поискат оставката ми, аз ще я подам по политически причини\", подчерта той. Обясни, че протестите на БСП не го притесняват и че е нормална опозицията да иска оставки. Симеонов срещу квотите за хора с увреждания След срещата с работодателите вицепремиерът обяви, че \"категорично сме за отпадането\" на квотите в Закона за хората с увреждания, като не уточни чия позиция изразява. Според него квотите, които задължават назначаването на хора с инвалидност, са абсолютно несъстоятелни, съобщи агенция \"Фокус\". \"Това води до съответни санкции, които са в размер на 30% от минималната работна заплата. В България има остър недостиг на работна ръка – няма работодател, който да не назначи инвалид, стига да му върши работа\", обясни той. Според вицепремиера в тези текстове е заложен популизъм, прикрит под грижата за инвалидите. \"Една такава санкция от минималната работна заплата автоматично се превръща в закон за всички тези предприятия на дребния и средния бизнес – то се превръща в един допълнителен данък\", уточни още Симеонов. Изискването е записано в законопроекта за хората с увреждания и след протести на работодатели се разбра, че квотите ще останат, но за компании с над 49 служители. В първоначалния вариант законопроектът предвиждаше квоти за наемането на определен брой хора с увреждания и санкции за компаниите, които не ги изпълняват. Изискванията засягаха всички фирми с персонал над 20 души. Сега текстовете предвиждат всеки работодател, който има от 50 до 99 служители, да назначи двама с трайно увреждане, а ако служителите са 100 или над 100 - 2% от средносписъчния им състав. Глобата, ако това изискване не се спази обаче, остава. Тя ще е в размер на 30% от минималната работна заплата за страната за всяко незаето работно място за човек с увреждане. Максималният осигурителен праг да не се вдига Симеонов подкрепи и несъгласието на бизнеса от догодина да се повиши максималният осигурителен доход от 2600 на 3 хил. лв. \"Както съм изразил своята позиция в Министерския съвет, ние, обединени, сме категорично против повишаването на максималния осигурителен праг. Смятаме, че това е много сериозно нарушение на предизборната програма на коалиция ГЕРБ – \"Обединени патриоти\", под която сме се разписали да не се променят данъците в 4-годишния период на управление\", обясни Симеонов. Той определи това като увеличаване на данъците, което ще бъде удар върху печелившия бизнес в България и може да предизвика пререгистрация на фирми в държави извън България. Той уточни, че с представителите на работодателските организации са на обща позиция, че е крайно време вече да се отмени плащането на първите 3 болнични дни от работодателя. \"Това беше една кризисна мярка от 2008 година в условия на световна финансова криза. Беше обявена като временна, но продължава и в момента. Не виждам защо при тези ръстови показатели на развитие на държавата и икономиката бизнесът трябва да продължава да изплаща първите 3 дни\", заяви вицепремиерът Валери Симеонов. Спешни мерки за внос на работници Симеонов обяви още след срещата, че с работодателите се обединяват около законодателна инициатива, с която да се дава възможност на хора от трети страни да работят в България. Тя предвижда в Народното събрание спешно да бъдат внесени текстове, които да дадат възможност на хора от трети държави да получават право за работа в България със съответно зелена карта или да бъде по аналогия с т.нар. карта на поляка, която потвърждава принадлежността към Полша, като дава право на привличане на трудови мигранти в страната. Идеята била хора с такива карти да могат да работят в България за около 5 години, да получават права на граждани, но да не могат да напускат държавата и да ходят в други държави в ЕС. По думите му в случая не става въпрос за гражданство, а за даване възможност за достъп до пазара на работната ръка на граждани от трети страни, основно от български произход. \"Както знаете, наскоро бяхме в Украйна, където живеят 300–400 хил. наши сънародници. Около 60 хил. има в Молдова. Всички тези хора са потенциал за облекчаване на тежкото положение с недостиг на работна ръка\", допълни вицепремиерът, цитиран от агенция \"Фокус\".", "date": "2018.10.22", "title": "Валери Симеонов не смята да подава оставка, коалицията го задължила да е вицепремиер"}
{"url": "https://www.dnevnik.bg/bulgaria/2018/10/22/3331311_cacarov_dade_ukazaniia_kak_da_se_razsledva_nasilieto/", "text": "Главният прокурор Сотир Цацаров издаде методически насоки как се разследват насилието над животни и унищожаването на защитени видове от флората и фауната, информира  news.lex.bg . В насоките той прави анализ на пет разпоредби от Наказателния кодекс. \"Изпълнителното деяние по чл. 325в НК (\"не положи достатъчно грижи за гръбначно животно, което се намира под негов надзор\") се осъществява с несъответно на дължимото действие/бездействие на лицето, под чийто надзор е животното. Ориентир при преценката на дължимото поведение е нормативната уредба, която предвижда общи и специфични (относно диви животни; при използване на животни за определени дейности и пр.) изисквания към отглеждането и грижата за животните\", посочва Цацаров. Той допълва, че престъплението по чл. 325в НК е със сложна правна конструкция и засяга два обекта - освен обществените отношения, осигуряващи хуманното отношение и полагане на грижи за животните, засяга и обществените отношения, осигуряващи живота и здравето на хората. \"Въздействието, което причинява вредоносния резултат, се постига чрез усложнен причинно-следствен механизъм - вследствие неполагане на достатъчно грижи от извършителя гръбначното животно, намиращо се под негов надзор, уврежда човек. Обективната страна изисква причинна връзка между несъответните грижи и резултата - телесна повреда (по ал. 1) или смърт (по ал. 2). Субективната страна по отношение на резултата предполага непредпазлива форма на вина\", пише още главният прокурор. Той указва на прокурорите, че при смърт или увреждане на човек досъдебното производство се провежда приоритетно, съобразно методиката и тактиката на разследване на съответните видове престъпления от общ характер. \"При смърт или увреждане на животно в огледа участва и ветеринарен лекар, като се вземат мерки за своевременно оказване на необходимата ветеринарномедицинска помощ. Съобразно конкретния случай животното се изземва по реда на НПК и със съдействието на съответните контролни органи (с оглед вида на животното) или ЮЛ с нестопанска цел, като се настанява в приют или друго специализирано заведение\", пише още в методическите насоки. В тях е разяснено и кога се назначават ветеринарномедицинска, зоологическата и ботаническа експертиза и какво може да се установи чрез тях.", "date": "2018.10.22", "title": "Цацаров даде указания как да се разследва насилието над животни"}
{"url": "https://www.dnevnik.bg/zelen/2018/10/22/3331321_za_predstoiashtiia_ski_sezon_v_borovec_shte_bude/", "text": "За предстоящия ски сезон в Боровец ще бъде пуснат нов 6-седалков лифт \"Мартинови бараки експрес\", става известно от съобщение до медиите. Съоръжението заменя предишния 4-седалков по съществуващата линия с иновативна технология и със значително увеличение на скоростта и капацитета. Лифтът ще достига до 3 хил. души на час – над три пъти повече от стария лифт. Изкачването от долна до горна станция ще отнема само 3 мин. и половина, което е повече от два пъти по-бързо отпреди.  Лифтът \"Мартинови бараки експрес\" ще свързва учебния плац пред хотел \"Рила\" със синята писта \"Мартинови бараки 1\", червените \"Мартинови бараки 2 и 3\" и черните \"Мартинови бараки 4\" и \"Червено знаме\", както и фрийстайл терейн парка \"Сноу парк Бороспорт\", също така и нощното каране.  \"Бороспорт\" АД добавят, че \"Мартинови бараки експрес\" притежава иновативната в световен мащаб технология на задвижване на линията Direct Drive. Тя елиминира необходимостта от елемент в задвижването, наречен редуктор, което има следните предимства: повишена надеждност, понижени шум и вибрации, екологичен ефект и по-ниски експлоатационни разходи. Седалките имат индивидуална степенка между краката, която осигурява по-висока степен на безопасност при деца и по-дребни на ръст хора. Ще има подобрения и към комфорта на пътниците. Производител на лифта е LEITNER ROPEWAYS, които имат над 130-годишeн опит. Инвестицията за новия лифт е в размер на 12 млн. лв. и е част от дългосрочния мастер план на \"Бороспорт\" АД за развитие на ски зоната в Боровец, както и доказва амбицията на концесионера да развива снежните спортове у нас на световно ниво, пише в съобщението. От курорта добавят, че проектът е част от 5-годишна стратегия, включваща и реконструкция на кабинковия лифт и разширяване на заснежената с технически сняг ски зона до 85% от общата част на пистите. ", "date": "2018.10.22", "title": "За предстоящия ски сезон в Боровец ще бъде пуснат нов 6-седалков лифт"}
{"url": "https://www.dnevnik.bg/sport/2018/10/22/3331301_trima_igrachi_biaha_nakazani_za_meleto_na_leikurs_-/", "text": "Трима играчи бяха наказани за мелето в  двубоя между \"Лос Анджелис лейкърс\" и \"Хюстън рокетс\"  в Националната баскетболна асоциация (НБА). Брандън Инграм и Раджон Рондо от \"езерняците\" са със спрени права за съответно четири и три мача, а плеймейкърът на \"ракетите\" Крис Пол - за два. Тримата няма да получат и възнагражденията си за периода на наказанията. До инцидента се стигна след нарушение на Инграм четири минути и половина преди края на мача. Докато играчите успокояваха крилото на \"езерняците\", се стигна до конфликт между Пол и Рондо. Пол хвана Рондо за носа, а последният отвърна с удар с юмрук в лицето на съперника. Инграм притича и също удари Пол с юмрук. Тримата бяха изгонени, а мачът беше подновен след повече от шест минути прекъсване. Инграм получава най-тежката санкция, защото \"с агресивното си поведение\" е предизвикал \"ескалиране на ситуацията, като нанесе удар по посока Пол, конфронтира се с официалните лица по враждебен начин и подбуди целия инцидент, изблъсквайки Хардън в гръб\", обясниха от лигата. От \"Хюстън\" изразиха разочарование от наказанието на Пол. Старши треньорът на \"ракетите\" Майк Д'Антъни го определи като несправедливо, защото заради по-високата си заплата плеймейкърът ще плати по-голяма глоба. \"Ако искат да го накажат за един мач, за да дадат пример, го разбирам. Но ако говорим за финансовото изражение на наказанието, той трябва да плати три пъти повече, отколкото ще платят другите момчета. Това не ми изглежда редно\", каза Д'Антъни. Пол вече изтърпя първия мач от наказанието си. В негово отсъствие \"Хюстън\" загуби като гост на \"Лос Анджелис клипърс\" със 112:115. \"Ракетите\", които миналия сезон бяха много близо да детронират \"Голдън стейт уориърс\", допуснаха второ поражение от три мача. В същото време \"Уориърс\" загуби за пръв път от началото на новия сезон. Шампионите, които стартираха с две победи в два мача, отстъпиха с 98:100 при гостуването си на \"Денвър нъгетс\".", "date": "2018.10.22", "title": "Трима играчи бяха наказани за мелето на \"Лейкърс\" - \"Хюстън\""}
{"url": "https://www.dnevnik.bg/evropa/2018/10/22/3331319_velikobritaniia_obiavi_plan_sreshtu_suvremennoto/", "text": "Британското правителство обяви днес план за борба със съвременното робство и злоупотребата с работници в автомивките. Инициативата е свързана с притесненията, че източноевропейци са експлоатирани и превръщани в роби на тези обекти, предаде \"Ройтерс\". Програмата е разработена от полицията, представители на сектора и правителствени агенции. Тя ще определя кои компании работят законно, наемат и се отнасят честно със служителите си, а също така опазват околната среда. Смята се, че хиляди работници в британски автомивки са съвременни роби. Те са предимно мъже от Източна Европа, заробени с дългове, принудени да работят при незадоволителни условия, с отнети документи, които стават също така обект на заплахи, злоупотреби и насилие. По думите на шефа на отдела за стратегии в британската агенция за борба с модерното робство Дарил Диксън в този сектор има много проблеми. Работниците в повечето от общо 20 хил. автомивки във Великобритания са жертва на експлоатация според доклад от миналата седмица на експерти по съвременно робство от Университета на Нотингам и Службата на независимия комисар за борба със съвременното робство. Липсата на система за регистриране и лицензиране на такива компании им позволява да процъфтяват според доклада. Полицията и държавните представители разследват усилено, но посочват, че е трудно да се справят с това престъпление. За изключително много автомивки се смята, че нарушават закона, но повечето жертви се страхуват да говорят, а финансово притиснатите британци търсят все по-евтини услуги. Автомивките са най-честите места, за които се получават сигнали от граждани на линията за помощ в случаи на съвременно робство, като за почти две години са идентифицирани най-малко 2 хил. предполагаеми жертви. Инициатива за автомивките ще бъде изпробвана идния месец, като обхванатите компании ще бъдат одитирани и проверявани на място. Най-малко 136 хил. съвременни роби  живеят във Великобритания  според Световния индекс за робството на правозащитната фондация Walk Free. Това е с 10 пъти повече от последните оценки на правителството, обявени през 2013 година.", "date": "2018.10.22", "title": "Великобритания обяви план срещу съвременното робство в автомивките"}
{"url": "https://www.dnevnik.bg/sport/2018/10/22/3331330_stefka_kostadinova_triabva_da_se_pomisli_kak_mladite/", "text": "Председателят на БОК Стефка Костадинова заяви, че е необходимо да се намери начин младите спортисти да бъдат стимулирани. Думите ѝ дойдоха при посрещането на българите, участвали в младежките олимпийски игри. В Буенос Айрес  българите спечелиха два златни, два сребърни и два бронзови медала . Към тях добавиха и още три златни и едно сребърно отличие от състезанията за международни отбори. \"Спортът е лице на държавата. Затова трябва да се помисли за тези млади хора как да бъдат стимулирани\", каза Костадинова. Тя поздрави българските спортисти за успехите им. Министърът на спорта Красен Кралев заяви, че медалистите ще получат премии за успехите си. Такива са предвидени и за тези, които са взели медал в международните отбори. Александра Начева, която спечели злато в тройния скок, заяви, че очакванията към нея ѝ тежат, но ѝ носят и мотивация да побеждава. \"Тренираме много и вярвам, че това ще ни се отплати\", каза тя.", "date": "2018.10.22", "title": "Стефка Костадинова: Трябва да се помисли как младите спортисти да бъдат стимулирани"}
{"url": "https://www.dnevnik.bg/bulgaria/2018/10/22/3331292_prokuraturata_chaka_otovor_ot_franciia_dali/", "text": "Спас Василев, който се представяше под името Александър Николов в интернет и изтърпя наказанието си от 7 месеца за измама, отново е в ареста заради друго дело по стара жалба. Прокуратурата е изпратила съдебна поръчка до Франция, за да пита истинския Александър дали ще подаде жалба срещу Василев, и чака отговор, информира в.\"Сега\". В края на 2017 г. много хора се оплакаха, че били измамени с оферти в интернет за евтини самолетни билети от мъж, представящ се като Александър Николов, зад което име се е подвизавал Спас Василев в социалните мрежи. Василев се предаде сам в ГДБОП, като междувременно се оказа, че срещу него е имало и стари жалби. Едва след ареста му през 2018 г. се разбра, че снимката в интернет е на Александър Мартинез, чийто отговор сега се чака от съдебната поръчка до Франция. Според адвоката на Спас Василев - Георги Ценев, цитиран от в. \"Сега\", Александър Мартинез едва ли ще подаде жалба, тъй като за него нямало щети. А ако нямало жалба, няма да има разследване. Авокатът допълва, че ще поиска от съда да промени мярката за неотклонение на Василев, тъй като вече няколко месеца е задържан, докато чака делото му да влезе в съда. От районната прокуратура в София заявили, че делото по което се чака съдебната поръчка от Франция, е само едно от делата по стари жалби срещу Спас Василев. ,", "date": "2018.10.22", "title": "Прокуратурата чака отовор от Франция дали истинският Александър ще подаде жалба срещу Спас Василев"}
{"url": "https://www.dnevnik.bg/kultura/2018/10/22/3331316_predstoi_nova_sreshta_s_piesite_na_iordan_radichkov_i/", "text": "На 7 ноември почитателите на творчеството на Йордан Радичков ще могат да се срещнат с пиесите на автора, оставили траен белег в историята на българския театър. От 19 часа на сцената на Театрална работилница \"Сфумато\" ще бъде представен  девети том от \"Йордан Радичков. Събрани съчинения\" . В него са събрани първите опити на автора за сцена \"Желязното момче\" и \"Нова библия\" и поставяните в цял свят пиеси \"Суматоха\", \"Януари\", \"Опит за летене\" и \"Лазарица\". Освен добре познатите текстове том номер девет от събраните съчинения ще представи на почитателите на Радичков и някои добре забравени пиеси, сред които \"Кошници\", радиопиесата \"Добродушните смокове\" и нецензурираният вариант на смятаната за опасна преди 1989 година пиеса \"Образ и подобие\". Домакини на вечерта ще бъдат проф. Маргарита Младенова, проф. Иван Добчев и проф. Георги Каприев. Заедно те ще представят своя личен опит с драматурга Радичков, впечатленията си от театралните текстове на автора и истории от работния процес през годините.  \"Нова библия\" е първият опит на Йордан Радичков за сцена, когато през 1966 година авторът е въведен в театъра от режисьора Методи Андонов. Построена върху разказа \"Суматоха\" от сборника \"Водолей\", пиесата се заиграва с притчата за лисицата, която се преструва на умряла, за да достигне своята кулминация в един от най-интересните метафорични образи в българския театър – този на суматохата.  За преживяванията си в театъра Радичков говори с голямо вълнение и вдъхновение. Работата му за сцена се превръща в едно от най-важните събития в творческия път на автора. Това събитие се превръща и в изключително плодотворно.  В годините след \"Нова библия\" Радичков продължава своята работа върху останалите пиеси като скоро след това се появява и финалният вариант на \"Суматоха\".  Със следващите си пиеси Йордан Радичков завладява въображението на някои от най-интересните български театрални режисьори, сред които Методи Андонов, Младен Киселов, Крикор Азарян, Юлия Огнянова, Рангел Вълчанов, Иван Добчев, Маргарита Младенова и още много други.  В театралните постановки, които произвеждат невероятен заряд на сцената преди 1989 година, взимат участие някои от най-обичаните български актьори като Григор Вачков, Георги Парцалев, Стоянка Мутафова, Велко Кънев, Антон Радичев и още една неизброима плеяда от безспорни таланти.  Междувременно пиесите на Радичков и историите му за вълците от Турну Мъгуреле, безкрайният човешки опит за летене, лисицата, която се преструва на умряла, и Лазар, който е заседнал на едно дърво за цяла година, започват своята обиколка в европейския и световния театър.  Една от най-любопитните истории за живота на пиесите на Радичков отвъд граница идва от Прага. Скоро след завършването на финалния вариант на \"Суматоха\" пиесата попада на сцената на пражкия театър веднага след събитията от 1968 година. Суматохата в пиесата е представена със зловещите звуци на танковите вериги, а постановката веднага след това е свалена от сцената.  Заедно с това все повече режисьори се изкушават да посегнат към прозата на Радичков и да я преоблекат в подобаващ костюм за сцена. Появяват се всевъзможни опити върху творчеството на автора, което събужда и интереса на множество самодейни трупи, които експериментират с текстовете му и се влюбват в героите на автора.  Малко преди 1989 година се появява и един от последните театрални текстове на автора \"Образ и подобие\". Историята за крал Ричард, който успява да замени кралството си срещу коня на един прост селянин, привлича вниманието на все още действащата цензура в страната. Опасенията, че Радичковият прост селянин, който много обича да се \"фотографирва\", изключително прилича на държавния глава по това време, задействат машината и пиесата излиза от печат с множество изрязани пасажи.  В настоящия девети том \"Образ и подобие\" се появява пред българския читател за първи път в своя нецензуриран вид.  С днешна дата пиесите на Йордан Радичков продължават да обикалят българската театрална сцена. В средата на октомври се появи постановката на Маргарита Младенова \"Луда трева\", в средата на ноември месец Иван Добчев ще представи своя прочит на първия вариант на \"Суматоха\" – \"Нова библия\", а Народният театър ще покани публиката си на \"Опит за летене\" с постановка Стоян Радев. Междувременно в театралните салони все още препускат вълците от \"Януари\" с постановката на Ованес Торосян, а самодейната трупа на село Антон продължава да търси отговора на въпроса умряла ли е тая лисица, или не е умряла, с тяхната \"Суматоха\". Представянето на том девети от поредицата \"Йордан Радичков. Събрани съчинения\" ще се състои на 7 ноември от 19.00 часа в Театрална работилница \"Сфумато\".", "date": "2018.10.22", "title": "Предстои нова среща с пиесите на Йордан Радичков и неговия път в театъра"}
{"url": "https://www.dnevnik.bg/sviat/2018/10/22/3330458_kak_makedoniia_shte_promeni_konstituciiata_si_i_shte/", "text": "Македония започна в края на миналата седмица  промяна в конституцията си, с която ще се стигне  до смяна на името заради договора с Гърция от 17 юни. Решението ще ѝ даде възможност за интеграция в НАТО и преговори с Европейския съюз. Въпреки споровете между управляващи и опозиция, заради които можеше да се стигне до извънредни избори, бе осигурено мнозинството от две трети от депутатите 80 (от общо 120) души гласуваха \"за\", а 39 \"против\". Докато поправките станат факт, предстоят още стъпки, а подкрепата за договора в Гърция не е известна - наближават европейски и редовни (а може би дори предсрочни) парламентарни избори. Какво се промени В петък депутатите в Скопие отвориха пътя за промени в основния закон, като задействаха процедурата. Решението дойде след пет дни обсъждане, в които управляващият Социалдемократичен съюз на Македония (СДСМ) и опозиционната ВМРО-ДПМНЕ обявиха, че не постигнаха консенсус. Опозицията отхвърля договора с Гърция като \"вреден\" и \"капитулация\" и твърдата ѝ позиция бе, че трябва да се гласува \"против\". В почивката обаче македонското електронно издание  НОВА ТВ  съобщи, че лидерът на опозицията Християн Мицкоски е загубил контрол върху депутатите си, тъй като някои са се договорили да подкрепят промените в конституцията. Въпреки това бившият външен министър Антонио Милошоски от ВМРО-ДПМНЕ каза на пресконференция, че позицията на партията остава твърдо против конституционните промени, но настоя гласуването да се състои още същия ден. Депутатите, гласували \"за\" промените, междувременно бяха изключени. Сигурният резултат от вота е, че от днес в парламента ще започне създаването на \"комисия за помирение\" - едно от четирите искания, отправени от депутатите от ВМРО-ДПМНЕ, подкрепили промените в конституцията. Едва началото Процедурата изисква мнозинство от две трети (най-малко 80 от 120 души) за две от стъпките в парламента. То най-напред бе необходимо, за   - да решат депутатите, че са необходими поправки в конституцията. За приемането на всяка отделна промяна се изисква одобрението единствено на половината народни представители ( ). Списъкът с тях ще бъде  формулиран като предложение към парламента  до 15 дни, но вероятно няма да се чака крайният срок, обясни премиерът Заев в края на седмицата. Този срок започна да тече от момента на гласуването късно в петък. От внасянето до гласуването им обаче по закон трябва да минат най-малко 30 дни според правилника за дейността на парламента. След това пакетът се гласува отново наведнъж ( ) и тогава отново са нужни две трети от гласовете в законодателния орган (а за изменения в преамбюла, които също са на дневен ред, ще трябва и Бадентерово мнозинство - над половината представители от двете големи етнически групи, македонци и албанци). Според правилника на събранието между втората и третата фаза също са нужни най-малко 30 дни. Лекотата, с която ще се приемат отделните текстове, е измамна. Депутати от две от албанските партии - Алианс за албанците и \"Беса\" - иначе подкрепящи промените, например искат и други конкретни поправки, които внасят несигурност в крайния резултат. Една от тях е албанската общност да бъде записана като държавнотворен народ на Македония, а не е известно дали депутатите от ВМРО-ДПМНЕ биха подкрепили подобно искане по време на последното гласуване. Коалиционният партньор на Заев, Демократичен съюз за интеграция (ДУИ), обаче засега гледа на промяната на името като \"абсолютен приоритет\" и уверява, че няма да позволи други партии (в случая негови конкуренти\" да получават злободневни ползи, а да \"застрашават интеграцията на Македония в НАТО и ЕС\". Въпросът за сроковете Последната дума за това кога ще е вотът е на председателя, но предвидените срокове означават, че последното пленарно заседание за поправките може да е около Коледа или в началото на януари. Опасността гласуването в македонския парламент да дойде твърде късно притеснява управляващите и след референдума на 30 септември - завършил с недостатъчна активност и дал сили на опозицията да оспорва промените - Заев настояваше заседанието за конституцията да се състои по-скоро. Проблемът идва от неяснотата как ще се гласува в гръцкия парламент - вотът там ще последва ратификацията на Преспанския договор, която не би могла да завърши преди поправките в основния закон. В Гърция политическият климат се изостри (и  довете до оставката на външния министър  Никос Коциас) с наближаването на европейските избори през пролетта. Лидерът на националистите от \"Независими гърци\" Панос Каменос заплаши, че ще напусне коалицията с левия премиер Алексис Ципрас, ако се стигне до гласуване (партията му отхвърля Преспанския договор, защото новото име съдържа думата Македония). Впоследствие Каменос се отказа от идеята да напусне незабавно и каза, че ще темата за договора между Скопие и Атина може да бъде засегната в коалицията през март. Връзка между гласуването и \"помирението\" Електронното издание МКД  съобщи  в деня на гласуването, че Апелативният съд в Скопие днес се е съгласил да пусне от домашен арест още един от обвиняемите за събитията в македонския парламент на 27 април миналата година. Крсто Мукоски е депутат от ВМРО-ДПМНЕ и стана третият участник в събитията с подобна мярка след колегите си Сашо Василевски и Любен Арнаудов от същата партия. Решението на съдебните власти последва призив на премиера Зоран Заев за помирение с опозицията, което по думите му трябва да \"започне от 27 април\". След коментари на македонски политици, че това може да е знак за амнистия (както  заради \"кървавия четвъртък\"  пред парламента, така и заради  делата на Специалната прокуратура ) кабинетът на Заев отрече да има подобни планове, тъй като инициативата за помилването е само на президента, а правосъдните решения са в ръцете на съдебната власт, а не на изпълнителната. От ВМРО-ДПМНЕ настояваха за амнистията като условие за диалог със социалдемократите. Решенията на съда обаче няма да се отнасят за бившия премиер Никола Груевски, който бе и лидер на ВМРО-ДПМНЕ и чиято присъда от две години затвор  бе потвърдена този месец  от Апелативния съд в Скопие. Какво мисли Русия Гласуването в парламента в Скопие следва остра позиция на Русия. Вчера външното ѝ министерство публикува позиция, в която  осъди предстоящия вот  като намеса на САЩ и ЕС във вътрешните работи на Македония. Два дни след вота, но този път само в профила в \"Туитър\", посолството отбеляза: \"Русия призна Македония под конституционното ѝ име преди повече от 26 г. и не променя позицията си.\" Все пак Русия не е давала сигнал, че би могла да предприеме нещо, ако всички процедури бъдат спазени и Македония се преименува на \"Северна Македония\" с поправки в конституцията.", "date": "2018.10.22", "title": "Как Македония ще промени конституцията си и ще спаси ли това договора с Гърция"}
{"url": "https://www.dnevnik.bg/sport/2018/10/22/3331334_levski_obiavi_bileti_po_1_lev_za_macha_s_vereia_v_znak/", "text": "Левски пуска билети по 1 лев за домакинството срещу \"Верея\". От клуба обясниха, че ходът е знак на благодарност към привържениците за оказаната подкрепа. Сините приемат последния в класирането в петък от 19.45 ч., като евтините пропуски няма да важат единствено за ВИП зоната в сектор А. \"Левскари, в последните месеци около клуба се възражда една позабравена енергия. Връща се вярата в левскарския дух. В онзи неукротим устрем към върха, до който може да достигнеш само постигайки хармоничната спойка между отбор и привърженици. Именно този импулс ни вдъхнови и помогна да замечтаем за нови незабравими \"сини\" мигове. Знаем, че те предстоят, и знаем, че ще ги постигнем заедно. Имало ги е и пак ще ги има\", започват обръщението си от клуба. \"Видяхме, повярвахме и разбрахме, че \"Левски\" е нещо различно. \"Левски\" е семейство\", посочват сините, като акцентират върху подкрепата, получена при гостуванията на \"Етър\" и \"Лудогорец\". \"Левски\" обяви, че отваря широко вратите на стадиона и кани привържениците си на празник. \"Защото \"Левски\" играе и защото всички трябва да сме заедно. Да се обединим и да продължим борбата. Бъдете до нас. Доведете приятел. Елате със своето семейство. За да застанем рамо до рамо в името на \"Левски\", допълват от клуба. Сините  загубиха с 1:2 от \"Лудогорец\" и бяха свалени от върха . Шампионите са начело с 29 точки, \"Левски\" и ЦСКА са с по 28.", "date": "2018.10.22", "title": "\"Левски\" обяви билети по 1 лев за мача с \"Верея\" в знак на благодарност"}
{"url": "https://www.dnevnik.bg/zelen/2018/10/22/3331350_prirodozashtitnici_zapochvat_informacionna_kampaniia/", "text": "Експерти на коалицията от неправителствени организации и граждански групи \"За да остане природа в България\" започват информационна кампания в защита на Национален парк \"Пирин\" в 9 града на България между 23-и и 25 октомври, съобщава организацията в писмо до медиите. \"Срещите се организират с подкрепата на гражданите, които  протестираха през цялата първа половина  на годината срещу планираното застрояване на световното наследство на ЮНЕСКО и опитите на практика да се унищожи защитеният му статут\", добавят организаторите. Конкретният повод за акцията е, че до края на месец октомври предстои да излезе  окончателното решение на Върховния административен съд  (ВАС) във връзка с делото за липса на екологична оценка на проекта за нов план за управление на Национален парк \"Пирин\". \"През последните месеци протестите на открито затихнаха, но това не означава, че битката е приключила. На срещите ще обсъдим с гражданите, които протестираха, как продължаваме кампанията и какви са екологичните проблеми в техния град, които ги вълнуват. Продължаваме да се борим с пълна сила ден след ден, дело след дело\", пишат от \"За да остане природа в България\" и акцентират, че  липсва прозрачност за избора на съдии  по делото. Програмата на срещите: - Пловдив, 17.45 ч, Народна библиотека \"Иван Вазов\", ул. \"Авксентий Велешки\" 17, конферентна зала - партер, вход откъм ул. \"Иван Вазов\" - Стара Загора, 19 ч, Къщата на архитекта, ул. \"Сава Силов\" 37 - Хасково, 18 ч, площад \"Свобода\", пред областната управа - Русе, 18 ч, в туристическо дружество \"Приста\", ул. \"Княжеска\" 1 - Пазарджик, 18.30 ч, зала на бул. \"Стамболийски\" 43А - Казанлък, 18 ч, Хексагон на Алианс франсез, ул. \"23-ти Пехотен Шипченски полк\" 29 - Бургас, 18 ч, залата на градската библиотека - Благоевград, 18.30 ч, БГ кафе, ул. \"Иван Михайлов\" 58, над спортния интернат - Сливен, 18 ч, на Стария бряст В следващите седмици в още български градове ще се проведе и втора вълна на информационното турне за Национален парк \"Пирин\". Специално събитие е планирано за София и протестиращите градове в чужбина.", "date": "2018.10.22", "title": "Природозащитници започват информационна кампания по казуса \"Пирин\" в 9 града"}
{"url": "https://www.dnevnik.bg/zdrave/2018/10/22/3331333_nadzorut_na_kasata_odobri_seriozni_promeni_v_zdravniia/", "text": "След около три часа заседание и с шест на три гласа надзорният съвет на Националната здравноосигурителна каса  одобри проекта за бюджет на касата  за догодина. Това научи \"Дневник\" от участници в заседанието. Документът предстои да мине през обсъждане в правителството и да бъде внесен в Народното събрание. С преходните и заключителни разпоредби на одобрения днес проект се правят над 40 страници промени в основните закони в сектора на здравеопазването, които ще изменят изцяло много ключови взаимотношения в системата. \"За\" са били всички представители на държавата в надзорния съвет, представителят на КНСБ и на пациентските организации Пламен Таушанов от Българската асоциация за закрила на пациентите. Само Оля Василева от КРИБ е била против, а представителите на Българската стопанска камара и на КТ \"Подкрепа\" са се въздържали. Единственото положително на този проект е, че ще има допълнителни 490 милиона за здравеопазване, дотук свършват добрите неща, които могат да се кажат, коментира пред \"Дневник\" Оля Василева. Тя е заявила категоричната си позиция, че не може с преходни и заключителни разпоредби да се правят толкова генерални реформи и промени, като така се отнема възможността за обществен дебат и мнение на всички засегнати от предвижданите изменения. В конкретика по отделните промени не било навлизано по време на споровете, тъй като работодателските организации оспорили изцяло начина за прокарване на съществените промени в ключовите за сектора закони. Представителите на държавата отговорили, че се пристъпва към подобна крачка, тъй като нямало административно и технологично време да се направят отделните промени във всеки един от законите. А за да се изпълни заложеният бюджет с новите правомощия на касата, се налагали измененията, разказа Василева. Не съм против повече контрол, който се залага например, но не това е начинът, заяви тя. И отбеляза, че по закон е задължително обществено обсъждане, което в момента се финтира. Това не е коректно за всички, не е коректно и за пациентите, каквито сме всички ние, допълни тя. Останалите представители в надзора извън членовете на държавните органи не взели съществено участие в дискусията с изключение на другия член на работодателите и този на единия синдикат. След измененията държавата и здравните институции ще концентрират повече власт и контрол над здравната система - създава се мегаагенция за медицински надзор, която ще изземе правомощия на регионални и други контролни органи, разширяват се и контролните правомощия на НЗОК. Ще се ограничи разкриването на нови болници и възможността лекарите да практикуват на няколко места. Ще бъдат наложени строги рестрикции за начините на лечение и плащане за лекарства и медицински дейности  \"Нашето желание е с промените да се гарантира ефективно разпределение и усвояване на средствата през 2019 г. Всички промени са насочени към по-оптимално, справедливо използване на разходите\", коментира след заседанието зам.-министърът на здравеопазването Жени Начева. Тя коментира и някои от промените, като посочи например, че \"разходноефективна терапия\" не означава най-евтината, а това е \"принцип на наблюдение\", не е задължителен принцип на плащане. С конкретна наредба с участие на притежателите на разрешение за употреба ще дефинираме за кои медикаменти може да се приложи този принцип, допълни Начева. И допълни, че при всички положения това няма да е обвързано с най-ниския разход.", "date": "2018.10.22", "title": "Надзорът на касата одобри сериозни промени в здравния сектор през задната врата"}
{"url": "https://www.dnevnik.bg/ot_vas/chitatelski_dnevnik/2018/10/22/3331366_chitatelski_dnevnik_treska_za_zlato_v_makocevo/", "text": "Помните ли  дупката в Макоцево  преди два месеца? Не беше пропадане на земни пластове. Някой беше започнал да копае дупка и не е беше я затрупал след това. Сега, седмици по-късно, на пътя има нови дупки. На три различни места, но все близо до първото копане. Хора, които са видели какво се случва, разказват, че дошли двама и изкопали дупка. Нищо не намерили, започнали да се ругаят един друг, изкопали нова дупка. И все още не намерили това, което търсят. После идва друг, който нещо измерва. Ново копане, още ругатни. После и тези си тръгнали. Дупките са само позапълнени, улицата е разбита, пръстта се стеле навсякъде. И вода продължава да избива. Ясно ми е, че не всичко става, както го искаме. За какво са копали? Търсят повредени тръби на водоснабдяването? Или гърне със злато? Нищо не е било обяснено на съседите ми. Но ако търсиш, все някога намираш. Може и да намериш нещо, което ти трябва. Сигурно са търсели дипломата на директора си.", "date": "2018.10.22", "title": "Читателски дневник: Треска за злато в Макоцево?"}
{"url": "https://www.dnevnik.bg/biznes/2018/10/22/3331342_bjudjetut_za_2019_g_predvijda_niska_bezrabotica/", "text": "България може да поеме нов дълг до 1 млрд. лв. като общият размер на държавния дълг е до 22 млрд. лв., предвижда проектозаконът за държавния бюджет през 2019 г., публикуван от Министерството на финансите за обществено обсъждане. Максималният размер на новите държавни гаранции, които ще може да бъдат издадени през 2019 г., се предвижда да е до 215 млн. лв. За същата сума се предвижда Народното събрание да одобри гаранция за заем за строителството на газова връзка с Гърция. Бюджетът за 2019 г. е разчетен при реален ръст на БВП от 3.7%, средногодишна инфлация от 3 на сто, безработица от 4.8%. Прогнозите на кабинета са безработицата да продължи да намалява като достигне 4 на сто през 2021 г. Минималната работна заплата ще се увеличи от 510 на 560 лв. В проектобюджета за догодина министерството е предвидило приходи от 43.9 млрд. лв. (38.2% от БВП) при 39.2 млрд. (36.2%) за тази. Разходите нарастват от 38.6 млрд. лв. (35.7% от БВП) на 44.5 млрд. лв. (37.7%) През 2020 и 2021 г. се предвижда делът на приходите и разходите в БВП да намалява, но да нараства номинално, достигайки 47.6 млрд. лв. през 2021 г. Правителството е записало през следващата година да похарчи със 150 млн. лв. повече за хора с увреждания, 40.4 млн. лв. допълнително за помощи за отопление, 7 млн. лв. допълнително за деца - сираци, които нямат право на наследствена пенсия. Предвидено е увеличение на заплатите в бюджетния сектор средно с 10% с уговорката, че ще се отчита приносът на всеки конкретен служител. Увеличението на възнагражденията на педагогическия персонал ще е средно с 20 на сто. За отбрана са предвидени близо 1.6 млрд. лв. или 1.58% от БВП. Планира се също финансирането на сектора да достигне 2 на сто от БВП през 2024 г.", "date": "2018.10.22", "title": "Бюджетът за 2019 г. предвижда ниска безработица, инфлация и дефицит"}
{"url": "https://www.dnevnik.bg/evropa/2018/10/22/3331384_mestnite_izbori_v_polsha_zatvurdiha_razdelenieto_mejdu/", "text": "Управляващата в Полша консервативна партия \"Право и справедливост\" отбеляза скромен напредък след регионалните избори, но се представи по-зле в надпреварата за редица важни кметски постове, пише \"Файненшъл таймс\". Изборите в неделя  бяха първият общонационален тест  за подкрепата за партията, откакто тя дойде на власт преди три години. \"Право и справедливост\" (ПиС)  спечели 32.2%  от гласовете на изборите в 16-те региона, което е повече от получените през 2014 г. 26.9%. Коалицията на центристки и леви опозиционни партии, включваща основната опозиционна група \"Гражданска платформа\", взе 24.7% от гласовете. Официалните резултати ще бъдат обявени до сряда. В знак на задълбочаващото се разделение между по-консервативната полска провинция и малките градове, от една страна, и по-либералните градски райони, от друга, коалицията на опозиционните сили получи подкрепа в повечето големи градове в страната, включително и в столицата Варшава, където нейният кандидат неочаквано спечели още на първия тур. Вотът в неделя поставя началото на маратон от избори в Полша, където догодина ще се гласува за Европейски и за национален парламент, а през 2020 г. - за президент. Според основателя на \"Право и справедливост\" Ярослав Качински резултатите са добър знак за партията му предвид предстоящите парламентарни избори. Той обаче призна, че \"Прави и справедливост\" ще трябва да \"работи здраво\", за да затвърди позицията си. Според анализатори резултатите отправят по-смесено послание за ПиС. \"Това е пирова победа за тях. От една страна, те спечелиха, получиха с 6% повече, отколкото през 2014 г., и спечелиха една трета от гласовете\", коментира Михал Шулджински, зам.-издател на \"Жечпосполита\". \"От друга страна обаче, те направиха всичко възможно през последните три години, за да мобилизират избирателите – отпуснаха огромни социални помощи, превърнаха държавната телевизия в чиста пропаганда и в крайна сметка това им даде само 33%.\" Ако екзит половете се окажат верни, ПиС ще бъде печелившата партия в девет от общо 16 региона, а опозиционната \"Гражданска платформа\" е спечелила в седем. Но макар \"Право и справедливост\" да взима повече региони, отколкото в момента (само един), в крайна сметка по всяка вероятност ще управлява в далеч по-малко от девет заради липсата на силни коалиционни партньори. Селската партия ПСЛ, която вероятно ще се съюзи с опозиционната коалиция, спечели 16.6%. В най-големите градове \"Гражданска коалиция\" бе първа, като нейни кандидати спечелиха на първия тур в градове като Познан и Варшава. В столицата  проевропеецът Рафал Тшасковски  победи кандидата на \"Право и справедливост\" Патрик Яки в най-забележителния успех за опозицията. През по-голямата част от кампанията ПиС хвалеше разходите за инфраструктура и социални програми, които й помогнаха да укрепи позициите си в малките градове и в селата. В последните дни от кампанията обаче тя опита да се възползва от страховете от мигрантите, като започна мащабна кампания, твърдейки, че опозицията ще наводни страната с бежанци. Лукаш Липински, анализатор в Polityka Insight, смята, че това, както и  сериозният сблъсък с Брюксел  заради върховенството на закона може да са навредили на партията в големите градове. \"Право и справедливост\" избра битка във Варшава и я загуби, това е много символично. Те не очакваха да победят, но се надяваха поне да стигнат до втори тур. Мисля, че това е резултатът от грешките, които направиха в последните дни от кампанията, които мобилизираха опозиционните гласове\", отбелязва Липински.", "date": "2018.10.22", "title": "Местните избори в Полша затвърдиха разделението между големите градове и провинцията"}
{"url": "https://www.dnevnik.bg/sport/2018/10/22/3331395_raikonen_podobri_rekorda_za_nai-goliama_pauza_mejdu/", "text": "Победата на Кими Райконен в  Гран при на САЩ  предизвика много коментари заради начина, по който финландецът се справи с конкурентите си. Пилотът на \"Ферари\" трябваше да чака повече от пет години, за да се качи отново на най-високото стъпало. Финландецът спечели на пистата в Остин в неделя, а това се оказа и рекордно постижение във Формула 1. Успехът дойде точно 113 старта след последния му успех, който беше в Гран при на Австралия през 2013 г., или преди 2044 дни. По този начин той подобри рекорда на Рикардо Патрезе за най-голяма пауза между победите си. Италианецът трябваше да чака между Гран при на Южна Африка 1983 и Гран при на Сан Марино 1990. Паузата беше по-малка по отношение на стартовете, но по-голяма като времево измерение (2402 дни). За последно Райконен беше печелил като пилот на \"Ферари\" в Гран при на Белгия през 2009 г. Сякаш за да направи деня още по-паметен, победата на финландеца дойде на 11-ата годишнина от спечелването на първата му световна титла. Освен това толкова възрастен пилот не беше триумфирал в старт от Формула 1 от Австралия 1994. Тогава 41-годишният Найджъл Менсъл спечели, а Райконен постигна успеха си на 39 години и 4 дни. Той е и 13-ият най-възрастен победител в старт от Формула 1. \"Щастлив съм, но животът ми не се променя по никакъв начин. Чаках много дълго за тази победа и се радвам, щастлив съм и за отбора, който имаше труден период напоследък. Не знам колко дълго ще чакам за следващата победа, може да се случи още следващата седмица\", каза финландецът. Райконен обяви, че е доказал на много хора, че грешат, но след това уточни, че не говори за сегашните си работодатели във \"Ферари\". Финландецът напуска тима след края на сезона, а  през 2019 и 2020 г. ще кара за \"Заубер\" . \"Не съм доказвал нищо на никого във \"Ферари\". Имах много добри години с отбора, станах шампион, спечелих много победи и съм щастлив. Сега пред мен стои ново предизвикателство и гледам към него. Отдавна съм във Формула 1 и знам как стават нещата. Единственото, което исках, е да знам по-рано за плановете на \"Ферари\", каза още Райконен.", "date": "2018.10.22", "title": "Райконен подобри рекорда за най-голяма пауза между победи във Формула 1"}
{"url": "https://www.dnevnik.bg/bulgaria/2018/10/22/3331359_merkite_sreshtu_terorizma_se_otlagat_s_pone_godina/", "text": "Едва половината от мерките за противодействие на тероризма са изпълнени. Отчетът бе приет от Министерския съвет на последното му заседание в сряда. След него правителствената пресслужба изпраща кратки съобщения за взетите решения. Целите решения обаче се публикуват по-късно на сайта на кабинета. Без дебати министрите приеха отчета за изпълнението на плана за противодействие на тероризма и радикализацията за 2017 г., като в същото време приеха и плана за изтичащата 2018 г. От отчета за миналата година се вижда, че голяма част от планираните дейности не са изпълнени - заради липса на пари или лоша организация. От 36 мерки са изпълнени 19, за останалите 16 е записано, че са в процес на изпълнение, а за една мярка се предлага да отпадне. Предвиденият първоначално срок за мерките бе 31 декември 2017 г. Сред неизпълнените мерки е и една от най-съществените - купуване на техническо оборудване, с което Националният контратерористичен център в ДАНС да извършва анализ на радикализацията в България и да обменя информация с останалите институции, информира \"Оффнюз\". В отчета се посочва, че \"мярката е още в процес на изпълнение, като забавянето е в резултат на недостатъчни бюджетни и ресурсни средства\", макар че парите за нея идват от фонд \"Вътрешна сигурност\" - финансиран с евросредства. Все още няма обявена обществена поръчка в изпълнение на мярката, а срокът ѝ е удължен до декември 2019 г. Изпълнението на тази част от плана е важна дотолкова, доколкото в Стратегията за противодействие на радикализацията и тероризма, приета през 2015 г., ясно е посочено, че службите за сигурност трябва да придобият нови способности, с които да противодействат на тези явления. С неизпълнението на тази поръчка са Една от тях е пресичането на радикализацията в интернет пространството, което всъщност е основната среда за разпространение на радикални идеи. Мярката \"Повишаване на капацитета за идентификация, контрол и пресичане на възможностите за комуникация чрез интернет на лица, подозирани в съпричастност към терористична дейност\" се очаква да бъде изпълнена до края на следващата година, което представлява две години и половина над първоначално планирания срок. Неизпълнена остава и мярката, която предвижда провеждане на национално експертно изследване на тема: \"Ранно разпознаване на признаци на радикализация с оглед осъществяване на ранна превенция\". По нея е проведен търг и сключен договор, а срокът на проекта е удължен до изминалия вече септември 2018 г. Мярката, за която се предлага отпадане или да бъде преформулирана, е изграждане и укрепване капацитета на Националния ситуационен център към Съвета по сигурността към Министерския съвет. Причината - създаването на Комисията за противодействие на корупцията и за отнемане на незаконно придобито имущество (КПКОНПИ) и нейното осигуряване с кадрови състав, служебни помещения, техника и други е наложило разработване на нови варианти за формиране на Национален ситуационен център. Не е изпълнена и целта до юни 2017 г. в Областните дирекции на МВР в страната да бъдат създадени регистри на системите за видеонаблюдение в търговски обекти и обществени места, на които се събират много хора. Отново заради проблеми при усвояването на средства от фонда \"Вътрешна сигурност\" и забавянето на проекта е пропаднало изпълнението на мярката, предвиждаща сътрудничество на властите с религиозните общности. Въпреки системното неизпълнение на плана от 2017 г. в сряда правителството прие новите мерки, които трябва да бъдат изпълнени през изтичащата вече година. В тях се предвижда наваксването на пропуснати до момента срокове. До края на 2018 годината трябва да бъде избран национален координатор за противодействие на радикализацията, който на практика ще е отговорен за по-добрия контрол на процесите по стратегията и плана. Такъв координатор е трябвало да бъде определен още през юни 2017 г. Сред изпълнените мерки са посочени промените в Закона за СРС, с които се дава възможност за проследяване и подслушване при извършване на престъпления, свързани с извършване и закана за извършване на терористични действия. Изпълнена е и мярката, която предвижда участие на хора от службите в международни конференции и семинари, както и това, че са въведени правила в мисиите ни зад граница за това как да действат при терористични атаки и да помагат на български граждани. Сред изпълнените мерки фигурират и преглед на съществуващите мерки за сигурност по летищата и в официалните представителства на страната зад граница и военните ни контингенти.", "date": "2018.10.22", "title": "Мерките срещу тероризма се отлагат с поне година"}
{"url": "https://www.dnevnik.bg/evropa/2018/10/22/3331401_na_13_noemvri_evrokomisiiata_shte_predstavi/", "text": "Европейската комисия ще разгледа на 13 ноември докладите за напредъка на България и Румъния по механизма за сътрудничество и проверка. Това съобщи на пресконференция говорител на комисията, цитиран от БТА. Той каза, че Европейската комисия приканва Румъния да вземе предвид препоръките на Венецианската комисия. Преди дни комисията към Съвета на Европа препоръча властите в Букурещ да потърсят широко обществено съгласие по подготвяните промени в Наказателния и Наказателно-процесуалния кодекс. Според Венецианската комисия  предвижданите промени  значително отслабват ефективността на съдебната система в борбата срещу корупцията и организираната престъпност. Говорителят припомни, че неотдавна зам.-председателят на еврокомисията Франс Тимерманс предупреди за готовността докладът за Румъния да съдържа оценки на двата законопроекта. Ще бъдем далтонисти в оценките си, посочи днес говорителят по повод предстоящото румънско председателство на Съвета на ЕС от началото на следващата година и насрочената за Сибиу среща на европейските държавни и правителствени ръководители през май. Попитан дали това ще бъдат последните доклади, след като председателят на Еврокомисията Жан-Клод Юнкер изрази преди години готовност до края на мандата му наблюдението да отпадне, говорителят отговори уклончиво. Това са последните доклади за комисията \"Юнкер\", доколкото мандатът на комисията изтича на 31 октомври догодина, каза той. Не мога да кажа дали календарът за догодина ще постави докладите преди или след тази дата, ще видим, животът ще покаже, добави говорителят.", "date": "2018.10.22", "title": "На 13 ноември еврокомисията ще представи мониторинговите доклади за България и Румъния"}
{"url": "https://www.dnevnik.bg/politika/2018/10/22/3331404_volen_siderov_poiska_ostavkata_na_valeri_simenov_do/", "text": "Председателят на парламентарната група на \"Обединени патриоти\" и лидер на \"Атака\" Волен Сидеров поиска \"незабавно свикване\" на коалиционния съвет, който до края на деня да разгледа въпроса с недопустимото поведение на Валери Симеонов и незабавната му оставка като вицепремиер. Това се казва в съобщение, разпространено от прецсентъра на \"Атака\". Малко по-рано днес  Валери Симеонов даде да се разбере, че не смята да подава оставка . Той каза още, че оставката му е политическо решение, което може да бъде взето от коалиционния съвет. В него участват премиерът Бойко Борисов, съпредседателите на \"Обединени патриоти\" Волен Сидеров, Валери Симеонов, Красимир Каракачанов и председателят на парламентарната група на ГЕРБ Цветан Цветанов. В момента има протест на майките на деца с увреждания пред Министерския съвет. Няколко неправителствени организации поискаха оставката на вицепремиера, след като миналата седмица пред партийната си телевизия СКАТ  той обяви , че проектозаконът за хората с увреждания е опит \"да се угоди на кресливи майки с уж болни деца\". \"В 21 век физическото отсъствие на премиера Бойко Борисов от страната не пречи да бъде осъществена конферентна връзка с него и той да участва в коалиционния съвет, макар и от разстояние\", се казва в позицията на Волен Сидеров. Днес завършва официалното посещение на Бойко Борисов в Обединените арабски емирства. По-късно до медиите бе пратена и декларация от ръководството на \"Атака\", в която се казва, че то сваля политическото си доверие от вицепремиера Валери Симеонов заради недопустимите обиди към хора с увреждания. \"Ще настояваме да бъде предложен друг представител на патриотите за вицепремиер\", се посочва в декларацията.", "date": "2018.10.22", "title": "Волен Сидеров поиска оставката на Валери Симеонов до края на деня"}
{"url": "https://www.dnevnik.bg/bulgaria/2018/10/22/3331399_kak_socialnite_mreji_zastrashavat_rabotata/", "text": "Социалните мрежи не винаги са най-добрият ни приятел, особено по време на работа. Освен че трябва да внимавате по колко време прекарвате там в работно време, определено е нужно да сте бдителни каква информация и какви снимки споделяте. Не само  приятелите ви \"скролват\" из  Facebook , Twitter и други. Да, публикуването и разглеждането на неща в социалните мрежи може да изглежда забавно, но може и да носи своите вреди. Вече много HR мениджъри използват социалните мрежи, за да търсят добри служители. Това е доказателство, че личният живот, демонстриран в мрежата, може да окаже ефект върху кариерното ви развитие. Като за начало е добре да внимавате кой точно приемате да вижда публикуваните от вас неща. Всяка  социална мрежа  има настройки за поверителност. Те могат да ви бъдат полезни. Погрижете се личните ви снимки и преживявания да не станат достояние на работодателя ви. Той може да не иска да знае подробно с какво се храните всеки ден, как и кога точно се забавлявате по заведенията или какъв здравословен начин на живот водите. Преди да публикувате нещо в някой от своите профили, помислете си по какъв начин то би ви описало пред хората и най-вече пред вашия шеф. Излишно е да споменаваме, че е абсолютно недопустимо публикуването на снимка от почивка, докато всъщност уж сте \"болни\". Дори вие самите да подбирате информацията, която споделяте за себе си в социалните мрежи, дали вашите приятели го правят? Често дори една неподходящо добавена снимка  може да ви изиграе лоша шега  и да ви представи в светлина, която няма да се хареса на вашия шеф. Най-добре говорете със своите приятели или просто отново филтрирайте информацията, за да не може всичко публикувано да излиза на вашия профил, така че да нямате неприятни изненади. Ако пък все още не сте си набелязали подходящо за вас работно място, разгледайте актуалните предложения на  Karieri.bg . търси  WEB Developer търси: PHP програмист Журналист с ресор \"Лични финанси\" за в. \"Капитал\"  търси: Administration & Benefits Specialist Human Resources Generalist  търси  Head of Project Management Department  търси  Brand Manager  търси: Мениджър на финансов център Директор дирекция \"Бизнес анализ и функционални спецификации\"  търси  Communication for Partnerships Officer (NO-1), Sofia, Bulgaria  търси  Експерти в отдел \"Финансово счетоводство и операции с финансови институции\"", "date": "2018.10.22", "title": "Как социалните мрежи застрашават работата"}
{"url": "https://www.dnevnik.bg/dnevnik_na_liatoto/galerii/2018/10/22/3331409_fotogaleriia_la_katrina_-_paradut_na_elegantnata_smurt/", "text": "Парадът Катрина (Catrinas), се провежда преди самия Ден на мъртвите в Мексико. Събитието чества Ла Катрина (La Catrina) - фигурка на елегантна жена скелет, която въплъщава смъртта.", "date": "2018.10.22", "title": "Фотогалерия: Ла Катрина - парадът на \"елегантната смърт\" в Мексико"}
{"url": "https://www.dnevnik.bg/razvlechenie/2018/10/22/3331431_video_nastolni_i_kosplei_igri_zavladiavat_sofiia_za/", "text": "Съвременният облик на игрите в цялото им разнообразие ще бъдат представени в изложение за видеоигри, изложби, лекции, работилници, косплей   състезание, турнири и артистични изпълнения, които ще бъдат част от първото издание на Софийска нощ на игрите на 3 ноември, съобщиха организаторите от \"Гьоте институт\" и Game Dev Summit. Програмата обхваща общо 30 събития, разположени на 20 локации в целия град, и започва в 18 ч., а краят остава отворен до сутринта. Един от специалните акценти в Софийска нощ на игрите ще бъде второто издание на изложението Games Made in BG, което ще се проведе в \"Гьоте институт\". В него ще участват повече от 20 разработчици и създатели на видео- и настолни игри от България. Посетителите ще могат да играят и на някои от най-интересните проекти, създадени в рамките на Sofia Game Jam и Hardcore Game Jam, част от световната инициатива за създаване на игри - Game Jam. На същото място посетителите ще могат да чуят и Vague Voices - експерименталния музикален пърформънс на Стефан Бъчваров и Ангел Симитчиев, вдъхновен от музиката и звуците в ранните видео- и аркадни игри от 90-те години до днес.  Интерактивната изложба \"Игри и политика\" в сътрудничество със ZKM - Център за изкуство и медии, Карлсруе, ще бъде представена в галерия Credo Bonum между 2 и 22 ноември 2018 г. В нея са включени 18 видеоигри, които могат да се играят на място. По художествен и игрови начин те се занимават с теми като медийна критика, миграция, властови отношения, полови роли и милитаризъм.  За любителите на видеоигрите в бар \"Петък\" пък ще има и турнир по FIFA 19, а веднага след него стендъп комедийно шоу на Inside joke Stand Up Comedy на тема компютърни игри и живота на геймърите.  В бар FlipFlop на разположение ще са няколко ретро компютъра с дисково флопи, които да напомнят, че \"Геймингът не е от вчера\" (по заглавието на събитието там). Някъде по същото време в Chucky's Coffee & Ride ще прожектират филма Free To Play, който проследява живота на трима професионални геймъри. В пространството на Play Hub: Next Level желаещите ще могат да изследват света на виртуалната реалност с последно поколение VR очила.  Много от клубовете за настолни игри и стаи-загадки също ще се включат в Софийска нощ на игрите. Клубовете \"Другият замък\", \"DaПлейс\", \"Mulligan Board Games Club\", \"Каркасон\", \"Level Up Sofia\", \"DiceWideOpen\" и \"Абордаж\" ще предложат разнообразни събития – от турнири и състезания до уъркшопове и лекции за това как всъщност се създава една настолна игра. Специално за събитието на 3 ноември една от първите и доста популярни в последно време стаи-загадки Dextrophobia Rooms ще отвори две от своите стаи - \"Vol. 2\" и \"Мъглите на Авалон\" - безплатно за посетителите.  Освен това те заедно с DiceWideOpen ще представят интерактивно екшън преживяване на живо, създадено специално за Софийска нощ на игрите. В Wild Game Hunt участниците ще могат да се впуснат в градско приключение, в което трябва да разрешат загадки, за да се придвижат напред по непознат маршрут до края, където могат да спечелят и награди.  За феновете на косплей издателство Locus ще предложи косплей надпревара на тема \"Играч първи, приготви се\" по бестселъра на Ърнест Клайн, пренесен на голям екран от режисьора Стивън Спилбърг по-рано тази година. Домакин на събитието ще бъде Sofia Youth Innovation Lab на Асоциацията за развитие на София.  След толкова много игри всички ще могат да отпразнуват края на нощта с парти в бар Switch под музикалната селекция на MR Endless и DJ Buckshot.  Подробности за програмата и събитието може да откриете  тук .", "date": "2018.10.22", "title": "Видео, настолни и косплей игри завладяват София за една нощ"}
{"url": "https://www.dnevnik.bg/bulgaria/2018/10/22/3331423_zatvor_ot_6_godini_i_8_meseca_poluchi_shofyora_na_tir/", "text": "Софийският градски съд призна Гьокхан Кахриман - шофьор на тир, за виновен за катастрофа през май, при която загина един човек, а шестима бяха ранени. Наказанието му е затвор шест години и осем месеца. Той е лишен и от право да шофира за срок от осем години. Присъдата не е окончателна и подлежи на обжалване и протест. Кахриман се възползва от правото на съкратена процедура, при която признава всички факти в обвинителния акт и при определяне на наказанието съдът е длъжен да го намали с 1/3. Така съставът на съда с председател Вера Чочкова го осъди на 10 години затвор при първоначален строг режим, които след това намали на 6 години и 8 месеца. Катастрофата стана на  23 май сутринта на магистрала \"Тракия\"  в отсечката от село Лозен към София. Редовният автобус от селото към столицата се движел в дясната лента с около 50 км/ч, когато бил ударен в задната част от камиона, управляван от Кахриман. От удара шофьорът на автобуса загубил управлението и паднал в канавката. Шестима пътници бяха ранени по-тежко, а по-късно друг почина в болница. Шофьорът на камиона е карал с 92 км/ч и сам призна в хода на разследването, че вероятно е заспал зад волана.", "date": "2018.10.22", "title": "Затвор 6 години и 8 месеца получи шофьорът на тир, блъснал автобус на \"Тракия\""}
{"url": "https://www.dnevnik.bg/sport/2018/10/22/3331430_bjudjetut_na_ministerstvoto_na_sporta_shte_dobliji_80/", "text": "Бюджетът, с който Министерството на младежта и спорта (ММС) ще разполага догодина, ще доближи 80 млн. лева. Това показва представеният от финансовото министерство  проект за държавен бюджет за 2019 г . Предвидените разходи за догодина са 79.7 милиона лева  спрямо  75.7 млн. лева за тази година . Увеличението е повече от предварително планирания преди година таван на разходите за 2019 г. от 77.5 млн. лева. За трета поредна година има ръст в парите за масовия спорт. ММС предвижда да отдели 17.533,6 млн. лева за политиките в областта на спорта за учещи и спорта в свободното време, което е с 1.179 милиона повече. Има ръст и в парите за елитен спорт, които стават 52.699 милиона лева, или с 2.22 млн. лева повече. В актуализираната средносрочна бюджетна прогноза за периода 2019-2021 г. е заложено догодина България да има 182 медала, спечелени от олимпийски и европейски игри, световни и европейски първенства. За следващите две години посоченият брой е по 185. \"Основните приоритети в областта на спорта са укрепването на здравето и физическата активност, практикуването на спорт от всички и развитие на спорта за високи постижения\", се казва в стратегията. За всяка от следващите три години се планира да има по шест ремонтирани и реконструирани съоръжения. Парите в графата за \"текущи трансфери, обезщетения и помощи за домакинствата\" се увеличават до 9.073 млн. лева, а тези \"за персонал\" стигнат 13.072 милиона, което е с 1.5 милиона повече от тази година.", "date": "2018.10.22", "title": "Бюджетът на министерството на спорта ще доближи 80 млн. лева през 2019 г."}
{"url": "https://www.dnevnik.bg/razvlechenie/2018/10/22/3331449_koi_sa_pechelivshite_v_igrata_purviiat_chovek/", "text": "Играта \"Първият човек\"  приключи. Днес беше изтеглен жребият за печелившите. В двете нива на играта \"Мисията\" и \"Семейството\" участваха общо 178 регистрирани потребители. Те са дали общо 253 верни отговора. В първото ниво правилно са отговорили 133 участници, а във второ - 120. Ето и имената на късметлиите в жребия, които ще получат по един двоен билет за филма: s.karastoyanov ozd05563707 ivan....... bird_song georgi199300 katie83 ifd1511363341540824 baobab jhgoodman dobito90 Честито на спечелилите читатели. Филмът \"Първият човек\" на режисьора Деймиън Шазел с участието на Райън Гослинг в ролята на Нийл Армстронг е в кината от 12 октомври, а подробности за него може да откриете на  страницата на играта в \"Дневник\" .", "date": "2018.10.22", "title": "Кои са печелившите в играта \"Първият човек\""}
{"url": "https://www.dnevnik.bg/bulgaria/2018/10/22/3331439_razkrita_e_pechatnica_proizvela_12_mln_falshivi_evro_i/", "text": "Над 11 млн. евро и над 1,8 млн. щатски долара в различна степен на довършеност е произвела тайна печатница за фалшиви пари, съобщи зам. главният прокурор Иван Гешев на извънреден брифинг. По думите му разкрита е най-голямата печатница за неистински парични знаци в последните 11 години, като той не изключи да е и най-голямата за последните 20 - 30 години. Печатницата се е помещавала в хотел в Слънчев бряг. Фалшивите банкноти са открити на различни места, били са претърсени над 30 адреса. По случая се работело от януари, използвани са специални разузнавателни средства, съобщи директорът на ГДБОП Ивайло Спиридонов. Печатницата не е работела постоянно. Задържани са собственикът на хотела и други лица. Задържаните лица във фабриката в Слънчев бряг са от Пловдив и са едни от най­-известните в този вид престъпност, обясни Иван Гешев. По думите му тази престъпна дейност изисква специфични познания и се практикува от хора, които имат траен интерес в тази \"насока\". \"Тази престъпна дейност е много специфична. Изисква определени знания и технически умения и се практикува от хора, които имат траен опит в тази насока\", коментира Иван Гешев. Според Ивайло Спиридонов лицата, занимаващи се с тази дейност, били \"на много високо ниво в този вид престъпност\".Фалшивите банкноти не се изваждали на пазара веднага, а се складирали на различни места. Нямало данни да са пласирани в обменните бюра в Слънчев бряг. Ще се извършат проверки във всякакви насоки, информира зам.­ главният прокурор и уточни, че фабриката е нова и не е работила преди.", "date": "2018.10.22", "title": "Разкрита е печатница, произвела 12 млн. фалшиви евро и долари"}
{"url": "https://www.dnevnik.bg/sport/2018/10/22/3331422_stoichkov_ochakva_mesi_da_igrae_v_klasiko_vupreki/", "text": "Христо Стоичков вярва, че Лионел Меси може да се възстанови частично, за да вземе участие в предстоящия мач с \"Реал\" (Мадрид). Лидерът на \"Барселона\" се контузи при  съботната победа над \"Севиля\" с 4:2  и от клуба обявиха, че ще бъде извън терена в продължение на около три седмици. Меси се приземи с цялата си тежест  върху своята дясна ръка, а лакътят му се обърна. След направените прегледи стана ясно, че той има фрактура на лъчевата кост. \"Знаейки характера, който Меси притежава, и неговото желание за играе, вярвам, че той може да играе в \"класико\". Той е най-добрият футболист в света и независимо от контузията Меси е играч, който винаги има с какво да помогне на отбора и е много ценен\", каза Стоичков пред \"Мундо депортиво\". Първото \"класико\" за сезона е в неделя от 17.15 часа на \"Камп ноу\". Каталунците влизат като лидер в Ла Лига и имат четири точки повече от  \"Реал\", който пък е в серия от пет мача без победа . \"Докторите ще направят и невъзможното да обездвижат ръката му и той да излезе на терена. Убеден съм, че Меси изгаря от желание да играе точно срещу Мадрид\", каза Стоичков. За последно Меси не участва в \"класико\" през 2007 г., когато лекуваше контузия, а \"Реал\" спечели с 1:0 с гол на бразилеца Жулио Баптиста. Откакто е част от първия тим на \"Барселона\", Меси е пропускал само още един мач с \"Реал\" – през сезон 2005-06, когато отново беше контузен. Срещу мадридчани Меси има 38 мача, в които балансът му е 17 победи, девет равенства и 12 загуби. Аржентинецът има 26 гола и 14 асистенции срещу \"Реал\". Освен темата \"Меси\" Стоичков коментира и представянето на \"Барселона\". Според бившия нападател на каталунците тимът се представя добре и се намира на правилния път, за да постигне целите си през сезона. \"Мисля, че критиките трябва да престанат, защото отборът играе добре. Вярно е, че получават малко повече голове, но важното е, че взимат точки. Освен това влизат в Класико със самочувствие\", каза още Стоичков. По отношение на  кризата в \"Реал\"  Стоичков коментира с усмивка, че не е изненадан: \"Предрекох го\".", "date": "2018.10.22", "title": "Стоичков очаква Меси да играе в \"класико\" въпреки фрактурата на ръката"}
{"url": "https://www.dnevnik.bg/politika/2018/10/22/3331463_borisov_ako_poiskam_ostavkata_na_simeonov_shte_se/", "text": "Аз мога да му поискам оставката (на Валери Симеонов - бел. авт.), но това няма правна стойност. Ако тръгна силово да искам неговата оставка, както настояват майките, това означава, че мигновено ще се счупи цялата конструкция\", това заяви премиерът Бойко Борисов, който е на посещение в Обединените арабски емирства, като изявлението му беше излъчване на живо през фейсбук профила му. Борисов каза, че оставката на Симеонов е \"малко по-сложно, отколкото си го представяте\". \"Нашите партньори са в по-сложна ситуация. Те са три партии, после сме подписали с тях коалиционно споразумение, знаейки колко различни, колко нееднакви сме в своите програми и разбирания. На пръв поглед поискването на оставка на Валери Симеонов от моя страна нарушава споразумението по причина, че \"Обединените патриоти\" взимат решения и ги изпращат, и по такъв начин се разбираме, тоест без решение на \"Обединени патриоти\" не мога да го направя\", обясни коалиционната ситуация Борисов. Според Борисов, въпреки че майките казват, че нямат политически искания, с оставката на Симеонов правителството ще падне, \"защото в никаква друга конфигурация аз не виждам как ще се развие\". \"Надявам се колегите в \"Обединени патриоти\" да решат отношенията си. Те са си сложили подписите. Всичко друго би било дезертиране\", каза Борисов. Той добави, че той си е изпълнил моралния акт с несъгласието и извинението в петък. \"Ми да подам аз и да хвърля държавата в хаос, преди да приемем бюджета\", е другата алтернатива според Бойко Борисов. Борисов се опита да успокои протестиращите майки, като каза, че двата закона в сряда ще влязат в парламента, а в бюджета за следващата година са заложени 150 млн. лв. По-рано днес председателят на парламентарната група на \"Обединени патриоти\" и лидер на \"Атака\" Волен Сидеров  поиска \"незабавно свикване\"  на коалиционния съвет, който до края на деня да разгледа въпроса с недопустимото поведение на Валери Симеонов и незабавната му оставка като вицепремиер. Малко по-рано  Валери Симеонов даде да се разбере, че не смята да подава оставка . Той каза още, че оставката му е политическо решение, което може да бъде взето от коалиционния съвет. В него участват премиерът Бойко Борисов, съпредседателите на \"Обединени патриоти\" Волен Сидеров, Валери Симеонов, Красимир Каракачанов и председателят на парламентарната група на ГЕРБ Цветан Цветанов. Днес имаше протест на майките на деца с увреждания пред Министерския съвет. Няколко неправителствени организации поискаха оставката на вицепремиера, след като миналата седмица пред партийната си телевизия СКАТ  той обяви , че проектозаконът за хората с увреждания е опит \"да се угоди на кресливи майки с уж болни деца\".", "date": "2018.10.22", "title": "Борисов: Ако поискам оставката на Симеонов, ще се счупи конструкцията"}
{"url": "https://www.dnevnik.bg/sport/2018/10/22/3331427_tretiiat_sporten_kanal_na_a1_zapochva_s_machove_ot/", "text": "А1 започва излъчването на нов спортен канал от 23 октомври. \"Макс спорт 3\" ще бъде част от платения пакет MAX Sport Plus, който досега включваше каналите \"Макс спорт 1\" и \"Макс спорт 2\". Цената на пакета остава 3.99 лева на месец при двегодишен абонамент, съобщиха от компанията. Първите преки предавания, които ще бъдат излъчени по \"Макс спорт 3\", са от Шампионската лига. Във вторник от 19.55 ч. АЕК приема \"Байерн\" (Мюнхен), а в късния мач от 22.00 ч. \"Манчестър юнайтед\" посреща \"Ювентус\". \"Стартът на канала е част от стратегията на А1 да осигури най-доброто спортно съдържание на българския пазар\", се казва в изявлението до медиите.  От този сезон в ефира на А1 се излъчват футболни срещи от Шампионската лига и италианската Серия А, а наскоро  компанията придоби правата за испанската Ла лига . В програмата попадат още тенис турнири от сериите \"Мастърс\", АТП 500 и АТП 250, волейболната Лига на нациите, най-големият шампионат за смесени бойни изкуства в света UFC, баскетболните Евролига и Еврокупа, лекоатлетическата Диaмантена лига, Световният шампионат по мотоциклетизъм, стартовете от НАСКАР, както и мачове от НФЛ.", "date": "2018.10.22", "title": "Третият спортен канал на А1 започва с мачове от Шампионската лига"}
{"url": "https://www.dnevnik.bg/politika/2018/10/22/3331481_sds_tursi_podkrepa_ot_drugi_formacii_za_udvoiavane_na/", "text": "СДС е заявила желание и търси подкрепа от други политически формации за обединение около идеята за удвояване на БВП на страната за следващите 10 години. Това каза председателят на Съюза на демократичните сили Румен Христов по време на конференция \"Българите - европейски граждани с европейски доходи - десният път за постигането на тази цел\". \"Демократична България\"  също предложи мерки за удвояване на растежа, както и  ДБГ . \"Не се учудвайте, че една дясна формация като Съюза на демократичните сили говори за доходите, защото ние смятаме, че покрихме всички политически изисквания от страна на Европейския съюз - и за развита пазарна икономика, и за условията за членството ни в ЕС и НАТО, и трябва да преминем към следващия етап, а именно повишаване на жизненото равнище на българските граждани\", каза Христов. Той добави, че за разлика от БСП в СДС смятат, че \"пътят, който трябва да се ползва за повишаването на тези доходи, не е елементарното раздаване на средства през държавния бюджет, за нас най-важното е да създадем условия и икономиката да има по-ускорен растеж.\" Веселин Митов от КТ \"Подкрепа\" каза, че пред България няма алтернатива, освен доходите да растат по-бързо. \"Разликите в ЕС са толкова големи, че гражданите не усещат справедливост и това подкопава легитимността на европейския проект. Според данни, изнесени от него, 20% от гражданите с най-висок доход в ЕС получават 5.3 пъти повече от 20% от европейците, които са на дъното на социалната стълбица. Според Митов на европейските избори ще има рекорд по малко гласуващи. \"Неравенствата у нас са фабрика за бедност и миграция. 23% от населението се е стопило за 30 г.\" каза още Митов. Според Димитър Делчев (ДБГ) след присъединяването към ЕС и НАТО България \"няма посока и трябва да започнем да говорим за важната цел – повишаване на нивото на живота\".", "date": "2018.10.22", "title": "СДС търси подкрепа от други формации за удвояване на БВП на страната за 10 г."}
{"url": "https://www.dnevnik.bg/gradska_sreda/2018/10/22/3331510_bronzovata_kushta_be_otkrita_dva_meseca_predi_da_bude/", "text": "Два месеца преди да бъде демонтирана, т. нар. Бронзова къща на мястото на бившия мавзолей в София бе открита днес. Проектът, който трябваше да символизира българското председателство на Съвета на Европейския съюз, бе завършен в края на юни т.г. след забавяне от няколко месеца. Предвижда се конструкцията да бъде демонтирана в първите дни на 2019 г. Автор на \"Бронзовата къща\" е живеещият в Австрия български творец Пламен Деянофф, който присъства на откриването. Пред БНТ той заяви, че произведението му струва 2 млн. евро. Финансирането е от спонсори на Деянофф и от австрийската страна. Столична община, чиито представители не присъстваха на откриването, е осигурила средства за осветление и охрана. По предложение на австрийското посолство  Столичният общински съвет одобри поставянето й на мястото  на мавзолея за една година през ноември м.г.  след серия от обществени обсъждания  и тежък дебат. По план кулата трябваше да бъде изградена за началото на българското председателство на Съвета на Европейския съюз през януари и да остане до декември. Скулптурата има и символно значение за връзката между България и Австрия, която поема председателството след това.", "date": "2018.10.22", "title": "\"Бронзовата къща\" беше открита два месеца преди да бъде демонтирана"}
{"url": "https://www.dnevnik.bg/sport/2018/10/22/3331511_snimka_na_denia_s_glavata_nadolu_-_v_podgotovka_za/", "text": "Тервел Пулев се подготвя усилено за мача си с италианеца Леонардо Бруцезе, с когото ще спорят за европейската титла в полутежка категория. Двамата ще се срещнат на ринга в събота в \"Арена Армеец\".", "date": "2018.10.22", "title": "Снимка на деня: С главата надолу в подготовка за големия боксов мач"}
{"url": "https://www.dnevnik.bg/bulgaria/2018/10/22/3331465_sus_zadna_data_goranov_uvelichava_sus_100_mln_lv/", "text": "С проектобюджета за 2019 г. финансовият министър Владислав Горанов предлага бюджетът на МВР за тази година да бъде увеличен със 100 млн. лв. Причината е, че в началото на януари премиерът Бойко Борисов обеща увеличение на полицейските заплати, след като бюджетът за 2018 г. вече беше приет. Увеличението стана факт от март, а сега предстои да бъде узаконено от депутатите. С преходните и заключителните разпоредби на проектобюджета за 2019 г. се предлага да се увеличат със 100 млн. лв. средствата на вътрешното ведомство за персонал през тази година. Разпределението по политики на 100-те млн. лв. изглежда така: с 62 млн. лв. повече ще отидат за противодействие на престъпността и опазването на обществения ред. С близо 19 млн лв. ще се увеличат средствата за охраната на границата и с малко над 15 млн. лв. за пожарната. С близо 5 млн. лв. ще нараснат средствата за управление и развитие на системата на МВР. Всички пари ще отидат за заплати, се разбира от законопроекта.  В средата на януари премиерът Бойко Борисов беше обещал още, че при добра събираемост през настоящата година има възможност за ново увеличение на полицейските заплати - с 10% от началото на 2019 г. Тогава той обясни промяната на предизборните обещания на ГЕРБ за приоритетно финансиране на образованието, инфраструктурата и здравеопазването с това, че \"светът става лош и още по-лош ще става\". Думите му намират отражение и в бюджета за следващата година, тъй като парите за МВР са увеличени с над 200 млн. лв. и от 1.2 млрд. лв. е заложено да бъдат 1.4 млрд. лв.  Впечатление прави, че правителството смята да задели повече пари за подслушване. Държавна агенция \"Технически операции\", която получи 2 млн. лв. отгоре за подслушване, плавно ще увеличава бюджета си от 52.131 млн. лв. през 2019 г. с по 100 хил. лв. през следващите две. В същото време се прави плавно свиване на парите за органа, който контролира употребата на специални разузнавателни средства (СРС) - Националното бюро за контрол на СРС. От 1.6 млн. лв. за следващата година до края на тригодишната рамка парите трябва да паднат до 1.49 млн. лв.", "date": "2018.10.22", "title": "Със задна дата Горанов увеличава със 100 млн. лв. бюджета на МВР"}
{"url": "https://www.dnevnik.bg/photos/2018/10/22/3331505_fotogaleriia_protestut_koito_poiska_ostavkata_na/", "text": "Протест с искане за оставката на вицепремиера Валери Симеонов се проведе днес по обед пред Министерския съвет. Пред сградата се събраха няколкостотин души.", "date": "2018.10.22", "title": "Фотогалерия: Протестът, който поиска оставката на Валери Симеонов"}
{"url": "https://www.dnevnik.bg/video/novinite_na_bnt/2018/10/22/3331585_video_drugite_novini/", "text": "Откриват най-дългия морски мост в света", "date": "2018.10.22", "title": "Видео: Другите новини"}
{"url": "https://www.dnevnik.bg/evropa/2018/10/22/3331590_bivsh_hurvatski_premier_be_osuden_na_dve_i_polovina/", "text": "Бившият хърватски премиер Иво Санадер бе осъден днес на две и половина години затвор за незаконно обогатяване по време на война, предаде \"Танюг\", цитирана от БТА. Съдът призна Санадер за виновен за вземане на подкуп от австрийската банка \"Хипо Алпе Адриа\" по време на войната през 1995 г. В присъдата е посочено, че Санадер е злоупотребил със служебното си положение, за да получи незаконна печалба. Бившият премиер, който твърди, че делото е политически мотивирано, не бе задържан под стража и напусна съда, без да направи изявление. Неговият адвокат заяви, че той вече е прекарал по-дълъг от този период в ареста и ще обжалва, предаде \"Ройтерс\". При откриването на процеса Иво Санадер пледира невинен. Прокуратурата от своя страна заяви, че високото ниво на корупция по време на войната за независимост през 90-те години е поставила в опасност хърватската държава. Санадер, премиер на Хърватия от 2004 г. до 2009 г., е най-високопоставеният хърватски политик, съден за корупция. Неговата присъда за незаконно обогатяване по време на война е първата по рода си в историята на Хърватия. Срещу Санадер  бяха повдигнати редица обвинения  главно за корупция. След първите обвинения той избяга в Австрия, но бе арестуван от австрийските власти в края на 2010 г. и през юли 2011 г. бе екстрадиран в Хърватия. През 2014 г. той бе осъден за вземане на подкуп от няколко милиона евро от банката и от унгарската петролна компания МОЛ. Върховният съд обаче отмени присъдите по процедурни причини.", "date": "2018.10.22", "title": "Бивш хърватски премиер бе осъден на 30 месеца затвор за подкуп"}
{"url": "https://www.dnevnik.bg/sport/2018/10/22/3331602_cenite_na_biletite_za_macha_na_kubrat_pulev_otnovo_sa/", "text": "Цената на някои от билетите за двубоя на Кубрат Пулев с Хюи Фюри отново беше намалена. След като миналата седмица организаторите намалиха на 50 лева част от пропуските, които струваха по 60 лева, сега са пуснати нови две ценови категории - 35 и 40 лева. Първоначално обявените цени бяха 20, 30, 60, 70, 80, 100, 150, 160, 200 и 300 лева. Двете най-ниски ценови категории са за местата на балкона, като пропуските по 20 лева са изкупени, а от тези по 30 лева са останали по-малко от 20. Най-скъпите билети са за местата около ринга, като от тях са останали 16. На 35 лева са намалени местата на най-горните пет реда в страничните сектор В и сектор D. По 40 лева са билетите за останалите места в горното ниво на двата сектора, както и най-крайните зони от горното ниво на сектор А и сектор С. Към момента са продадени малко над 5000 билета, което е около половината от пуснатите в продажба. Двубоят между Пулев и Фюри е в събота в зала \"Арена Армеец\". Победителят от мача ще стане задължителен претендент за световната титла на Международната боксова федерация (IBF), която в момента се държи от Антъни Джошуа. Пулев ще се боксира за пръв път от 16 месеца. Последният му мач беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г. Българинът ще преследва 26-a победа в 27-ия си двубой на професионалния ринг. Единствената загуба на 37-годишния боксьор дойде в мача за световната титла с Владимир Кличко през есента на 2014 г. Фюри има 21 победи в 22 мача на професионалния ринг. Единствената му загуба дойде срещу  Джоузеф Паркър в двубой за световната титла на WBO . Оттогава британецът има една среща - победа с технически нокаут в петия рунд срещу сънародника си Сам Секстън на 12 май.", "date": "2018.10.22", "title": "Цените на билетите за мача на Кубрат Пулев отново са намалени"}
{"url": "https://www.dnevnik.bg/bulgaria/2018/10/22/3331613_vasil_mruchkov_reshenieto_na_evrosuda_za_roditelskiia/", "text": "Решението на евросъда, свързано с платения годишен отпуск на жените, които са били в майчинство, не засяга българското право. Това становище застъпва професорът по трудово право Васил Мръчков, което е цитирано от defakto. bg. \"Дневник\" го публикува със съкращения. C peшeниe oт 4 oĸтoмвpи 2018 г. Cъдът нa Eвpoпeйcĸия cъюз в oтгoвop нa пpeюдициaлнo зaпитвaнe,oтпpaвeнo oт cтpaнa нa Pyмъния пpиe peшeниe пo пpилaгaнeтo нa чл.7 oт Диpeĸтивa 2003/88 нa Eвpoпeйcĸия cъюз (EC) зa пoлзвaнeтo нa плaтeн гoдишeн oтпycĸ пpи oтглeждaнe нa дeтe oт poдитeли, ĸoитo пoлзвaт poдитeлcĸи oтпycĸ. Πo тoзи пoвoд пpeдceдaтeлят нa Acoциaциятa нa бългapcĸитe paбoтoдaтeли (AOБP) нa  15 октомври 2018 г. oтпpaвя  пиcмo дo вицепремиера и пpeдceдaтeл нa Haциoнaлния cъвeт зa тpиcтpaннo cътpyдничecтвo Валери Симеонов и миниcтъpa нa тpyдa и coциaлнaтa пoлитиĸa Бисер Петков, c ĸoeтo пpиeмa, чe \"Hямa ниĸaĸвa пpичинa тoзи пepиoд дa ce взeмa пpeдвид пpи изчиcлявaнe нa paзмepa нa пoлaгaeмия ce плaтeн гoдишeн oтпycĸ, ĸoйтo имa cъвceм дpyгo пpeднaзнaчeниe, a имeнo-възcтaнoвявaнe нa paбoтниĸa или cлyжитeля oт пoлoжeния пpи paбoтoдaтeля тpyд\". И нa тoвa ocнoвaниe пpeдлaгa дa ce нaпpaвят cъoтвeтни измeнeния в Koдeĸca нa тpyдa, \"зa дa ce oтcтpaни eднo зaĸoнoдaтeлнo peшeниe, ĸoeтo нeoпpaвдaнo пpexвъpля финaнcoвa тeжecт въpxy paбoтoдaтeлитe.\" Според Мръчков тoвa пpeдлoжeниe нe oтчитa дeйcтвиeтo нa бългapcĸaтa Koнcтитyция, cиcтeмaтa нa oтпycĸи пo вътpeшнoтo бългapcĸo тpyдoвo пpaвo, cъдъpжaниeтo нa чл.7 и 15 oт Диpeĸтивa 2003/88 нa EC, ĸaĸтo и cъдъpжaниeтo и cмиcълa нa диcпoзитивa нa peшeниeтo нa Cъдa. Бългapcĸaтa Koнcтитyция oт 1991 г. cъздaвa цял ĸoнcтитyциoнeн ĸoмплeĸc oт пpaвни нopми зa пoдпoмaгaнe нa poдитeлитe oт дъpжaвaтa в oтглeждaнeтo и възпитaниeтo нa дeцaтa, зa ocoбeнa зaĸpилa от държавата на жeнaтa мaйĸa, ĸaтo ѝ ocигypявa плaтeн oтпycĸ пpeди и cлeд paждaнe, oблeĸчaвaнe нa тpyдa и coциaлни пoмoщи (чл.47,aл.1 и 2 ). A в чл.48, aл.5 ocнoвният зaĸoн въздигa oбщoтo пpaвo нa oтпycĸ в ocнoвнo пpaвo нa гpaждaнитe и гo пpaви ĸoнcтитyциoннo пpaвo. B тoвa oбщo пpaвo нa oтпycĸ ca вĸлючeни и вcичĸи poдитeлcĸи oтпycĸи, ĸoитo Koдeĸcът нa тpyдa ypeждa: зa oтглeждaнe нa дeтe дo 2 гoдишнa възpacт, cлeд пoлзвaнeтo нa oтпycĸa зa бpeмeннocт и paждaнe дo нaвъpшвaнe нa 1 гoдишнa възpacт нa дeтeтo ( чл.164, aл.1 и 4 ); пpи ocинoвявaнe нa дeтe дo 5-гoдишнa възpacт ( чл.164б); зa oтглeждaнe нa дeтe дo 8 гoдишнa възpacт ( чл.167a) и дp. Цeлият блoĸ oт плaтeни oтпycĸи, вĸлючитeлнo и poдитeлcĸитe oтпycĸи ce пpизнaвaт зa тpyдoв cтaж. B тaзи идeя нa зaĸoнoдaтeля диcĸpeтнo e влoжeнa eднa гoлямa идeя нa зaĸoнoдaтeля, ĸoятo cъoтвeтcтвa нa пpинципa нa coциaлнaтa и пpaвoвa дъpжaвa: yчacтиeтo нa poдитeлитe в oтглeждaнeтo и възпитaниeтo нa дeцaтa имa виcoĸa coциaлнa цeннocт зa цялoтo oбщecтвo c влaгaнитe в нeгo ycилия, гpижи и eмoциoнaлнa oтдaдeнocт зa oтглeждaнe нa живoтa и я пpизнaвa зa тpyдoв cтaж. Taзи виcoĸo xyмaннa идeя нa Koнcтитyциятa и Koдeĸca нa тpyдa нe дocтигa дo Acoциaциятa нa бългapcĸитe paбoтoдaтeли, ĸoятo cи ocтaвa нa paвнищeтo нa финaнcoвитe тeжecти, ĸoитo дъpжaвaтa пpexвъpля нa paбoтoдaтeлитe. Cтaнoвищeтo, изpaзeнo в пиcмoтo нa асоциацията, нe вниĸвa в cъдъpжaниeтo нa Диpeĸтивa 2003/88. To cяĸaш пpecĸaчa и нe ce cпиpa нa нeyдoбнитe зa нeгoвoтo пpeдлoжeниe paзпopeдби. B чл.7, § 1 диpeĸтивaтa пpeдocтaвя нa дъpжaвитe члeнĸи пpaвoтo дa пpeдпpиeмaт нeoбxoдимитe мepĸи, зa дa гapaнтиpaт, чe вceĸи paбoтниĸ имa пpaвo нa плaтeн гoдишeн oтпycĸ в paзмep нaй-мaлĸo oт 4 ceдмици, пpи ycлoвиятa, пpeдвидeни в нaциoнaлнoтo зaĸoнoдaтeлcтвo. Бългapcĸoтo нaциoнaлнo зaĸoнoдaтeлcтвo в чл.155, aл.2 KT пpиeмa oт дeceтилeтия, чe пpaвoтo нa плaтeн гoдишeн oтпycĸ възниĸвa пpи нaчaлeн тpyдoв cтaж oт 8 мeceцa, a чл.352, aл.1, т.2 Kодекса на труда пpизнaвa зa тpyдoв cтaж и вpeмeтo пo тpyдoвo пpaвooтнoшeниe, пpeз ĸoитo paбoтниĸът или cлyжитeлят нe e paбoтил в cлyчaитe нa пoлзвaнитe oтпycĸи, нeзaвиcимo oт тяxнoтo ocнoвaниe и нaчин нa зaплaщaнeтo им. Toвa paзpeшeниe нa вътpeшнoтo пpaвo e бeзcпopнo пo-блaгoпpиятнo и e в cъoтвeтcтвиe c чл.7, § 1 нa Диpeĸтивaтa. To дaвa възмoжнocт нa вcяĸa дъpжaвa - члeн нa Eвpoпeйcĸия cъюз, ĸaтo ce cъoбpaзявa c нaциoнaлнитe ycлoвия и пpaвнитe cи тpaдиции, дa cъздaдe cвoя cиcтeмa oт oтпycĸи, вĸлючитeлнo и ypeдбaтa нa poдитeлcĸия oтпycĸ, ĸoйтo пpeз пocлeднитe гoдини пpидoби шиpoĸo paзпpocтpaнeниe и paзлични видoвe, в ĸoитo ce пpoявявa. Ho пиcмoтo игнopиpa paзпopeдбитe нa дeйcтвaщия Koдeĸc нa тpyдa, въпpeĸи чe Диpeĸтивa 2003/88 изpичнo пpeпpaщa ĸъм нaциoнaлнoтo зaĸoнoдaтeлcтвo нa дъpжaвитe-члeнĸи. To нe oбpъщa внимaниe и нa чл.15 oт cъщaтa диpeĸтивa, ĸoятo oтнoвo пoвтapя, чe нaциoнaлнoтo зaĸoнoдaтeлcтвo мoжe дa cъздaвa пo-блaгoпpиятни paзpeшeния oт ycтaнoвeнитe в диpeĸтивaтa. Πpи тaзи тpaдициoннa и тpaйнo ycтaнoвeнa зaĸoнoвa ypeдбa, възпpиeмaнeтo нa пpeдлoжeниeтo в пиcмoтo зa нeйнoтo \"пpepaзглeждaнe\" oзнaчaвa oтнeмaнe нa пpидoбити oт дeceтилeтия тpyдoви пpaвa пo чл.164, aл.1 и 4 KT. ĸoятo cъглacнo чл.4, aл.1, изp.2 oт Koнcтитyциятa \"ce yпpaвлявa cпopeд Koнcтитyциятa и зaĸoнитe нa cтpaнaтa.\" Πиcмoтo нa Acoциaциятa нa бългapcĸитe paбoтoдaтeли нe вниĸвa и в диcпoзитивa нa peшeниeтo нa Cъдa oт 4 октомври 2018 г. Toвa peшeниe e пocтaнoвeнo в oтгoвop нa ĸoнĸpeтнoo пpeюдициaлнo зaпитвaнe и oтгoвapя нa това ĸoнĸpeтнo зaпитвaнe oт Pyмънcĸaтa cтpaнa, зaщoтo въпpocът e възниĸнaл в cпop, oт eднa cтpaнa - Oĸpъжeн cъд и Mиниcтepcтвoтo нa пpaвocъдиeтo, и, pyмънcĸa гpaждaнĸa, oт дpyгa. И в дaдeния oтгoвop Cъдът пpиeмa,чe Диpeĸтивa 2003/88 дoпycĸa paзпopeдби нa нaциoнaлнoтo зaĸoнoдaтeлcтвo нa зaпитвaщaтa инcтитyция - Pyмъния, дa нe взeмa пoд внимaниe пoлзвaнeтo нa poдитeлcĸия oтпycĸ ĸaтo вpeмe, пpeз ĸoeтo нe ce пoлaгa плaтeн гoдишeн oтпycĸ. B тoзи cмиcъл e и дeйcтвaщoтo тpyдoвo зaĸoнoдaтeлcтвo в Pyмъния. Toвa peшeниe изoбщo нe ce oтнacя дo бългapcĸoтo нaциoнaлнo зaĸoнoдaтeлcтвo, ocвeн пoтвъpждeниeтo, чe тoвa e въпpoc нa вътpeшнoтo зaĸoнoдaтeлcтвo нa вcяĸa дъpжaвa члeн. Ho тя изиcĸвa зacилвaнe нa пoдĸpeпaтa нa coциaлнaтa дъpжaвa ĸъм poдитeлитe, ĸoитo oтглeждaт и възпитaвaт дeцaтa, ĸaĸтo пoвeлявa чл.47 oт Koнcтитyциятa, зaщoтo caмo тe мoгaт дa ги cъздaвaт. Heoбxoдимo e дeвизът \"Дeцaтa - бъдeщeтo нa Бългapия\" дa cлeзe oт aфишитe c пoлитичecĸи лoзyнги, oт тpибyнитe и миĸpoфoнитe и дa влeзe в eжeднeвнaтa пocтoяннa и нeпpeĸъcнaтa coциaлнa пoлитиĸa нa дъpжaвaтa, пpeди дa e пpeдизвиĸaл cилнo coциaлнo нaпpeжeниe и дa e пoeт oт мaйĸитe c дeтcĸи ĸoличĸи и пaлaтĸи пpeд Πapлaмeнтa.Πpимepът e пpeceн. Oпитът – пoyчитeлeн. Cлeдвa тaвaнът и пpeизчиcлявaнeтo нa пeнcиитe. B зaĸлючeниe: пpeд Бългapия cтoи eдин фyндaмeнтaлeн въпpoc, пo-вaжeн oт вcичĸи ocтaнaли. Cтpaнaтa ни ce тoпи c вceĸи дeн, мeceц и гoдинa. Бeзнaдeжднo нaмaлявa и нeyдъpжимo ocтapявa. Teжĸият дeмoгpaфcĸи cpив, ĸoйтo пpeживявa cтpaнaтa пpeз пocлeднитe 30 гoдини, ocвeн вcичĸo дpyгo пpaви ĸpaйнo нeпoпyляpeн и нeдaлнoвидeн вcяĸaĸъв oпит дa ce oтнeмaт пpидoбити пpaвa нa poдитeли, ĸoитo ca имaли ĸypaжa дa cъздaдaт двe и пoвeчe дeцa. Te зacлyжaвaт oщe и пo-гoлeми нacъpчeния зa тяxнoтo oтглeждaнe и възпитaниe, ĸoитo дъpжaвaтa и oбщecтвoтo им дължaт.", "date": "2018.10.22", "title": "Решението на евросъда не задължавало България да премахне отпуската след майчинство"}
{"url": "https://www.dnevnik.bg/sviat/2018/10/22/3331719_chetiri_durjavi_izvun_es_se_prisuediniha_kum_sankciite/", "text": "Четири страни извън Европейския съюз - Албания, Норвегия, Украйна и Черна гора - се присъединиха към решението на Брюксел за удължаване на действието на санкциите срещу Русия, съобщи външнополитическата служба на ЕС, цитирана от ТАСС. \"Страните кандидати Албания и Черна гора, страната от европейската зона за свободна търговия Норвегия, както и Украйна, се присъединиха към решението на Съвета на ЕС от 12 септември за удължаване на санкциите срещу физически и юридически лица, отговорни за дестабилизирането на ситуацията в Източна Украйна\", се казва в изявлението. На 12 септември ЕС удължи с 6 месеца до 15 март 2019 г. действието на черния си списък срещу Русия, в който са включени над 150 физически и около 40 юридически лица. /БТА", "date": "2018.10.22", "title": "Четири държави извън ЕС се присъединиха към санкциите срещу Русия"}
{"url": "https://www.dnevnik.bg/sviat/2018/10/22/3331722_severna_koreia_e_kupila_luksozni_stoki_za_640_mln/", "text": "Северна Корея миналата година е купила редица луксозни предмети за 640 милиона долара въпреки въведените международни санкции. Това съобщи днес агенция \"Ройтерс\" от Сеул, позовавайки се на южнокорейския депутат Юн Сан-хен. \"Ким Чен-ир (лидерът на Северна Корея) е купил от Китай и други страни такива луксозни стоки като хидросамолет, скъпи музикални инструменти, телевизионни системи от най-новите, автомобили, спиртни напитки, часовници, кожени палта. Всичко това са били подаръци за представителите на севернокорейския елит\", твърди южнокоренският депутат. Той посочва, че през 2017 година луксозните стоки са били 17.8% от общия внос на КНДР от Китай на обща стойност 3.7 млрд. долара. Доставките на луксозни стоки за Северна Корея, наред с други стоки, бяха забранени с резолюция 1718, приета през октомври 2006 година от ООН в отговор на ядрения опит, направен от Пхенян. По-късно списъкът със забранените стоки се е допълвал на няколко пъти и по-специално през март 2016 г., когато в него бяха включени скъпите часовници, изделия от кристал, снегоходи и яхти, припомня \"Ройтерс\". Властите на Китай засега не коментират изнесените данни от Юн Сан-хен. От януари до август т.г. обемът на търговията между Южна Корея и Северна Корея е бил 1.51 млрд. долара. /БТА", "date": "2018.10.22", "title": "Северна Корея е купила луксозни стоки за 640 млн. долара въпреки санкциите"}
{"url": "https://www.dnevnik.bg/sport/2018/10/22/3331442_nositelkata_na_svetovnata_kupa_v_spuskaneto_sofiia/", "text": "Италианската скиорка  София Годжа  ще пропусне стартовете от Световната купа до януари, след като получи контузия. Състезателката от Бергамо падна на тренировка на австрийския глетчет Хинтертрукс в петък. Изследванията на Годжа са показали, че тя има фрактура на десния глезен. Италианката със сигурност отпада за първите стартове от Световната купа по ски алпийски дисциплини, но ще бъде готова за състезанията през януари. Шефът на медицинската комисия към Италианската федерация по зимни спортове (FISI) Андреа Пандзери и друг лекар Херберт Шонхубер са заключили, че Годжа не се нуждае от операция, като ще бъде подложена на консервативно лечение. Тя ще носи ортопедичен ботуш около 4-5 седмици, за да може костите ѝ да зараснат напълно. Годжа тренираше в Австрия за първия старт за сезона, който в събота в Зьолден. Традиционно световната купа се открива с гигантски слалом на глетчера Ретенбах. По всяка вероятност Годжа, чиято специалност са скоростните дисциплини, но се представя добре и в гигантския слалом ще пропусне стартовете в Килингтън, Сен Мориц, Вал д'Изер, Куршевел и Земеринг. През миналия сезон Годжа триумфира с малкия кристален глобус в дисциплината спускане. Тя спечели спусканията в Бад Клайнкирхайм и Кортина д'Ампецо и се качи на подиума в три други случая, с което взе и първото място в крайното класиране.  Годжа завърши с 509 точки, със само три повече от Линдзи Вон . В дисциплината супер-Г спечели на финалите в Оре и два пъти се качи на подиума, като остана пета в крайното подреждане. За Големия кристален глобус италианката завърши четвърта с 958 точки. Силният сезон на Годжа беше допълнен и от  олимпийска титла на игрите в Пьонгчанг . В спускането тя победи норвежката Рагхилд Мовинкел със само девет стотни.", "date": "2018.10.22", "title": "Носителката на Световната купа в спускането София Годжа пропуска старта на сезона"}
{"url": "https://www.dnevnik.bg/bulgaria/2018/10/22/3331725_borisov_izrazi_jelanie_za_vzaimnoizgodni_otnosheniia_s/", "text": "Българската страна има интерес и би желала да види едно действително и трайно активизиране на политическия диалог с Египет. Това заяви премиерът Бойко Борисов в Кайро по време на разговора си с министър-председателя и министър на жилищното строителство и урбанизацията на Арабска република Египет Мустафа Камал Мадбули. Настоящото посещение на българския премиер е втора визита на това равнище в историята на двустранните ни отношения с Египет. Министър-председателят Борисов отбеляза, че българското правителство се стреми да поддържа интензивен политически диалог на всички нива с традиционните партньори на България в Близкия изток и Северна Африка. Премиерът добави, че страната ни е готова да развива пълноценни и взаимно изгодни отношения с Египет във всички области от взаимен интерес – икономика, енергетика, земеделие, сигурност, туризъм, култура, образование и други. Бойко Борисов пристигна на официално посещение в Кайро в късни следобед. Той беше посрещнат с почетен гвардейски шпалир от премиера на страната Мустафа Мадбули. Утре българският премиер ще разговаря с президента на Арабска Република Египет Абдел Фатах Ас Сиси. В продължение на разговорите им по време на 73-та сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес. В делегацията, ръководена от Борисов, са вицепремиерът и министър на външните работи Екатерина Захариева и министърът на финансите Владислав Горанов.", "date": "2018.10.22", "title": "Борисов изрази желание за взаимноизгодни отношения с Египет във всички области"}
{"url": "https://www.dnevnik.bg/sport/2018/10/22/3331728_ronaldo_e_ubeden_v_nevinnostta_si_po_obvineniiata_v/", "text": "Кристиано Роналдо изрази увереност, че казусът с обвиненията в изнасилване ще бъде разрешен бързо и в негова полза. Нападателят на \"Ювентус\" взе участие в пресконференцията преди гостуването на бившия му тим \"Манчестър юнайтед\" в Шампионската лига. Роналдо отхвърли  напълно обвиненията, които 34-годишната американка Катрин Майорга отправи към него . Наскоро  разледването беше подновено , след като американката твърди, че през 2009 г. е била насилена от футболиста в хотелска стая в Лас Вегас. \"Знам, че съм пример за подражание на терена и извън него. Моите адвокати се занимават със случая и истината ще излезе наяве\", отговори Роналдо на въпросите на английските медии дали се притеснява. Нападателят обясни, че няма никаква причина да лъже и е уверен в успеха си в съда. \"Аз съм човек, който се усмихва, щастлив съм. Играят във фантастичен отбор, имам прекрасно семейство, четири деца и съм здрав. Имам всичко, което съм искал, а нищо друго не ме интересува\", добави португалецът. \"Наслаждавам се на футбола и на живота ми. За всичко останало има хора, които се грижат, така че няма какво повече да коментирам\", завърши португалецът. Във вторник той ще се завърне за пръв път на \"Олд Трафорд\" с екипа на \"Ювентус\". Той игра за \"червените дяволи\" шест години, като отбеляза 118 гола в 292 мача.", "date": "2018.10.22", "title": "Роналдо е убеден в невинността си по обвиненията в изнасилване"}
{"url": "https://www.dnevnik.bg/bulgaria/2018/10/22/3331742_protestirashtite_sreshtu_simeonov_se_zakaniha_da/", "text": "Протестиращите, които искат оставката на вицепремиера Валери Симеонов, се заканиха тази вечер, че ще продължат да се събират пред сградата на министерски съвет всеки ден, докато той не бъде освободен от правителството. Официално началото на събиранията е 17 часа, но вероятно хора ще има през целия ден. Протестите започнаха след  изказване на Валери Симеонов  през миналата седмица. В София хората седяха пред министерски съвет от 12.30 на обяд до след 20 часа, като на два пъти се събираха повече протестиращи, които спираха движение по бул. \"Дондуков\". Освен хора с увреждания и техни роднини на протеста имаше и подкрепящи искане за оставка, които смятат, че поведението на Симеонов е недопустимо. Плановете за присъствие пред сградата на правителството и през нощта бяха преразгледани, но утре протестите продължават. Хора, които искат оставката на Валери Симеонов, се събраха още в Пловдив, Варна, Бургас, Стара Загора, Пазарджик и други градове на страната. За момента оставката на Симеонов  поиска само лидерът на \"Атака\" , като според него тя трябва да е факт до края на деня. Вторият съпредседател на \"Обединени патриоти\" Красимир Каракачанов каза, че ще коментира, след като говори с колегите си. Това вероятно ще стане утре, когато е насрочен коалиционен съвет на обединението. Премиерът Бойко Борисов коментира,  че ако поиска вицепремиерът да напусне поста си , коалицията ще се счупи и ще се стигне до предсрочни избори. Неговите думи пък бяха определени от лидера на БСП Корнелия Нинова, като по-цинични и от тези на Валери Симеонов.", "date": "2018.10.22", "title": "Протестите срещу Симеонов продължат до оставката му"}
{"url": "https://www.dnevnik.bg/sport/2018/10/22/3331726_bulgarskata_borba_ostana_bez_medal_v_svobodniia_stil/", "text": "България остана без медал в свободния стил в борбата на второ поредно световно първенство. Българското участие в дисциплината приключи в понеделник със загуба на Михаил Георгиев. Българинът отстъпи с 3:9 от Батир Боржаков още в първия кръг в категория до 70 килограма. Състезателят от Туркменистан не успя да изтегли Георгиев до репешажите, след като още в следващия си мач загуби от Еламан Догдурбек Уулу от Киргизстан (0:10). България участваше с петима състезатели в свободния стил на шампионата в Будапеща. Микяй Наим (57 кг), Владимир Дубов (61 кг) и Димитър Иванов (65 кг) записаха по една победа, преди да отпаднат, а Мирослав Китов загуби в първия си двубой в категория до 74 кг. Нито един от тях не стигна до мач за спечелване на медал. През 2017 г. българските представители в свободния стил бяха шестима. Най-добре се представи Дубов, който стигна до полуфиналите, но не успя да спечели медал. В Будапеща националният отбор по свободна борба е с нов старши треньор - Валентин Ангелов, който през лятото замени на поста Серафим Бързаков. Българското участие на световното продължава с класическия стил при мъжете, където ще участват Недялко Петров (55 кг), Иво Ангелов (60 кг), Николай Вичев (63 кг), Константин Стас (67 кг), Айк Мнацканян (72 кг), Даниел Александров (82 кг), Йоан Димитров (87 кг) и Кирил Митов (97 кг), и надпреварата при жените, в която ще са Биляна Дудова (57 кг), Тайбе Юсейн (62 кг), София Георгиева (65 кг) и Виктория Бобева (68 кг). Миналата година на шампионата в Париж България записа най-слабото си представяне на световното първенство от 56 години. След световното спортният министър Красен  Кралев лично разпореди проверка на федерацията по борба  с цел \"да се установи изпълняват ли се заложените в проекта за финансово подпомагане дейности\". В края на годината той похвали работата на федерацията и  оправда слабите резултати с контузии на основни състезатели. . Българската федерацията по борба (БФБ) е  федерацията с най-голямо държавно финансиране . За 2018 г. БФБ ще получи 2.5 милиона лева от спортното министерство, колкото и през 2016 г. За миналата година борбата беше финансирана с 3 милиона лева. Миналата седмица България получи домакинство  на последната олимпийска квалификация в борбата за Токио 2020 и на световното първенство за кадети през 2019 г. ", "date": "2018.10.22", "title": "Българската борба остана без медал в свободния стил на второ поредно световно"}
{"url": "https://www.dnevnik.bg/photos/2018/10/22/3331693_fotogaleriia_snimkite_na_denia_22_oktomvri_2018g/", "text": "Маскирани участници в зомби-колоездачна обиколка в Кий Уест, Флорида. Събитието привлече над 6500 участници и е сред инициативите, част от десетдневния \"Фестивал на фантастиката\".", "date": "2018.10.22", "title": "Фотогалерия: Снимките на деня 22 октомври 2018г."}
{"url": "https://www.dnevnik.bg/sport/2018/10/22/3331744_domuschiev_otgovori_na_napadkite_na_grisha_ganchev/", "text": "Собственикът на \"Лудогорец\" Кирил Домусчиев отговори на нападките от страна на боса на \"ЦСКА-София\" Гриша Ганчев, който през уикенда заяви, че клубът от Разград си служи с непозволени средства. В интервю  Ганчев загатна, че българският шампион плаща на съдиите . По думите на Ганчев  премиерът на Унгария Виктор Орбан е посетил двубоя между \"Лудогорец\" и \"МОЛ Види \" в Шампионската лига през юли, за да не може унгарският отбор да бъде ощетен от съдиите. Домусчиев използва страницата си във \"Фейсбук\", за да отговори на собственика на червените, както и на този на \"Левски\" Спас Русев. След  двубоя между шампионите и сините в Разград  Русев се оплака от минималното добавено време, назначено от съдията Георги Кабаков. \"Изумяват ме словесните атаки на двамата собственици на грандовете. Г-н Русев, не Ви ли стигнаха 90 минути да вкарате гол, та опряхте до едната минута повече продължение?! Докато гледахте как е направена козирката на \"Лудогорец арена\", явно сте пропуснали да видите как Цветкович едва не откъсна крака на Натанаел. На подобен мач на любимия Ви клуб - Челси, съдията със сигурност щеше да вдигне червен картон. Моля, концентрирайте се върху вашите проблеми - игра, селекция и козирка. Съдиите са удобно оправдание! Оставете реферите на мира, както прави \"Лудогорец\" дори когато е ощетен\", написа Домусчиев. Той дори не назова поименно Ганчев, с когото от години е в обтегнати отношения. \"А за другия - изумява ме наглостта да си признава извършени от него престъпления, за които давността е отминала. Вълкът козината си мени, но нравът - НЕ. Вярва ли му някой, при положение че този човек е разследван за кражба на ДДС и акцизи?! \"Лудогорец\" спазва феърплея и е изряден във финансово отношение. Затова не се притесняваме от каквито и да е проверки. Господа, гледайте си вашите клубове! Не се оправдавайте и не търсете проблемите, където не съществуват.\"", "date": "2018.10.22", "title": "Домусчиев отговори на нападките на Гриша Ганчев и Спас Русев"}
{"url": "https://www.dnevnik.bg/sviat/2018/10/22/3331748_sporazumenieto_za_brekzit_e_gotovo_na_95_uveri_tereza/", "text": "Британският премиер Тереза Мей прикани бунтовните депутати да я подкрепят в последните етапи на подготовката на излизането на Великобритания от ЕС и заяви, че преговорите са в най-тежката си фаза, макар и постигането на споразумение да е близо, предаде \"Ройтерс\", цитирана от БТА. \"Службата на националния ни интерес изисква да запазим самообладание на тези последни етапи на преговорите, които са най-тежката част\", каза Мей. Тя припомни, че през последните три седмици правителството й е постигнало договорености за повечето въпроси, свързани с Брекзит - от статута на Гибралтар до сигурността. \"95 процента от Споразумението за напускане и протоколите му са уредени\", заяви британската министър-председателка. На срещата на върха на ЕС в Брюксел миналата седмица обаче споразумението за Брекзит изглеждаше също толкова далечно, колкото и преди месеци, а дипломати и други официални представители на ЕС казаха, че Мей не е предложила нищо ново за излизане от задънената улица, отбелязва \"Ройтерс\". Споменаването на възможността да се удължи преходният период след Брекзит разгневи евроскептиците в Консервативната партия, които се боят, че Мей ще договори споразумение, което да превърне Великобритания във \"васална държава\", която не може напълно да напусне ЕС, нито да сключва самостоятелно търговски сделки с други държави. Вот на недоверие на британския премиер може да бъде задействан, ако 48 депутати консерватори изпратят писма с такова искане на председателя на парламентарната си група. Според в. \"Сънди таймс\" вече са изпратени 46 такива писма.", "date": "2018.10.22", "title": "Споразумението за Брекзит е готово 95%, увери Тереза Мей"}
