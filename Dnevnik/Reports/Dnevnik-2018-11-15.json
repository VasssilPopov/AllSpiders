{"url": "https://www.dnevnik.bg/sport/2018/11/15/3346762_hurvatiia_nokautira_ispaniia_v_93-ata_minuta_i_zavurza/", "text": "С гол в 93-ата минута Хърватия постигна зрелищна победа с 3:2 срещу Испания и заплете здраво възела в група 4 от елитната дивизия на Лигата на нациите. Световните вицешампиони записаха първи успех в турнира, а испанските футболисти приключиха участието си в груповата фаза с второ поредно поражение. В последния мач от групата Англия посреща Хърватия на 18 октомври от 16.00 часа. Двата отбора имат по четири точки от три срещи, като само победа ще класира един от тях за финалите през 2020 г. Испания има шест точки и трябва да разчита на равенство на \"Уембли\", за да запази първото си място.   Хърватия и Испания изиграха предпазливо първо полувреме, в което се стремяха предимно да не допускат грешки. Това доведе до малко интересни ситуации пред вратарите Давид де Хеа и Лоре Калинич. Двата отбора имаха по една добра възможност да поведат. В шестата минута Иван Перишич проби в наказателното поле на Испания и стреля в близкия ъгъл. Де Хеа успя да отклони топката и тя се отби в страничната греда. В средата на полувремето Иско получи пространство на границата на наказателното и отправи силен удар, но Калинич изби в корнер. През втората част ситуацията на терена коренно се промени и двата отбора сътвориха страхотно зрелище. Те отбелязаха всичките пет попадения след почивката, а освен това създадоха още много положения за гол. Андрей Крамарич даде тон за головото шоу на стадион \"Максимир\" в Загреб в 54-ата минута. Десният бек на Испания Сержи Роберто сбърка при изнасянето на топката, Иван Перишич пресече с глава и продължи към Крамарич, който напредна сам срещу Де Хеа и отбеляза. Испания изравни само минута по-късно при първата си бърза атака с къси подавания в наказателното поле на хърватите. Иско беше изведе вляво от Родриго и подаде по земя към границата на вратарското поле, където Дани Себайос изпревари Симе Вършалко и отбеляза първия си гол с националната фланелка. В следващите минута Испания наложи много силен натиск и топката рядко напускаше наказателното поле на Хърватия. В 62-ата минута Калинич изпусна топката при едно центриране по земя отдясно и Яго Аспас получи шанс да стреля на празна врата, но на пет-шест метра от голлинията уцели гредата. Седем минути по-късно Хърватия нанесе втори удар. Лука Модрич центрира от свободен удар, а защитата на Испания позволи топката да стигне до далечната греда, където левият бек Тим Йедвай отблизо я изпрати в мрежата. Три минути по-късно световните вицешампиони пропиляха страхотна възможност да съкрушат съперника. Анте Ребич беше изведен сам срещу Де Хеа, но не успя да преодолее вратаря на \"Манчестър юнайтед\". В 75-ата минута Вършалко предотврати сигурен гол за Испания, като изчисти топката от голлинията. Минута по-късно обаче бранителят на Хърватия игра два пъти с ръка в рамките на няколко секунди и главният съдия Алексей Кулбаков отсъди дузпа. Капитанът на Испания Серхио Рамос застана зад топката и изравни резултата - 2:2. Двубоят вървеше към равенство, но в третата от четирите минути добавено време Йедвай отново беше изпуснат от бранителите на Испания и направи добавка отблизо след спасяване на Де Хеа, за да донесе победата на своя отбор с втория си гол в мача. Преди този двубой защитникът на \"Байер\" (Леверкузен) нямаше нито едно попадения с националната фланелка. Той е едва трети избор за ляв краен бранител на Хърватия, но започна като титуляр заради контузиите на Иван Стринич и Йосип Пиварич.", "date": "2018.11.15", "title": "Хърватия нокаутира Испания в 93-ата минута и завърза група 4 в Лигата на нациите"}
{"url": "https://www.dnevnik.bg/analizi/2018/11/15/3346592_protesti_niama_nikoga_ne_e_imalo_nikoga_niama_da_ima/", "text": "Имате смартфон, цъкате във Фейса и сте убедени, че сте едни модерни, съвременни хора? Помислете си пак. Колкото по-примитивно е едно общество, толкова повече хората в него се чувстват безпомощни. Убедени са, че всяко нещо, което им се случва, е причинено от сили, върху които те нямат контрол. Богът на ветровете пуска бури, богът на гръмовете – светкавици. Ако не ги омилостивиш – да им се подмажеш качествено, жертвопринасяйки някоя девица например, та точно теб да те подминат следващия път – нямаш шанс за спасение.  Същото е отношението на примитивния човек към властимащите. Те са един вид първи братовчеди на боговете; и са също толкова сърдити, жестоки и непредсказуеми. И тям трябва да се поднасят дарове и покорство, за да (както казват руснаците, а те точно тези работи ги разбират) \"сменят гнева с милост\". Това правят примитивните хора, докато все още вярват в богове и в сродни тям земни владетели. Когато престанат да вярват в такива неща, но си остават примитивни, те правят – какво? Огледайте се около себе си. Да, българското общество демонстрира какво правят примитивните хора, когато вече не вярват в богове. Все същото, но опаковано в други идеологии. Всеки се озърта, да не ядоса местния феодал, партиец, гангстер или присъдружен тям кмет. И, разбира се, за да го оставят вън от адресатите на своя гняв, човечецът им носи дарове под формата на подкуп. Или под формата на подчинение толкова демонстративно, та цялата общност да знае, че той не се бунтува срещу господарите си. В днешните \"кафяви\" медии това е особено видно.  От време на време обаче все пак хората започват да се бунтуват. Тогава се включва рефлексът, който едно време е обяснявал стихиите с лошото настроение на гневни по нрав божества, комуто не може да се противостои. В България това минава през две фази: И двете имат за цел да отрекат, че нещо съществено се случва. Защото не може да се случва. Няма как човеците да се опълчват на богове и на властимащи. Улиците са пълни с гневни човеци? Блокирани от човеци са магистрали, проходи и гранични пунктове? Даже и по телевизора ги дават? Има ги, ама всъщност – няма ги.  Навремето, нейде към 1994 година българското общество беше стигнало до убеждението, че бунтът от 1989-90-а не се е случил. Нямало е такова нещо. Нямало е Град на истината, едногодишен блокаж на София, сваляне на Петър Младенов и на Андрей Луканов. Имало е само подпалване на партийния дом, който обаче \"комунистите сами си го запалиха\". Последва бунтът от 1996-97. Към началото на 21-ви век обаче българското общество беше заличило спомена и за този бунт. Нямало е хиперинфлация, пълна липса на хляб и гориво, режим на тока, огромни демонстрации. Дори щурм на парламента е нямало. Подобно неглижиране е самозащитна реакция на примитивния човек. След като той е убеден, че е безпомощен пред всичко, което му се случва – как така само преди години се е вдигал на бунт и е променял нещата? Не ги е. Инак, ако осмисли бунта си истински, ще вземе да стигне до заключението, че все пак нещата зависят от него. А това е прекалена отговорност за примитивния човек. По-добре да прави жертвоприношения... Днес вече дори българското общество е по-софистицирано и не отрича очевидното: има – емпирично доказуемо е – разбунтували се хора на улицата. Но през новия век, както се софистицираше, Хвана се за конспиративни теории, които вършат същата работа като отричането. Даже по-добра: хем виждаш хора на улицата, хем те не са \"истински\". Един вид – не съществуват. Нищо не се случва. Бунт няма. Защото не може да има. В последните десет години примерите са навсякъде.  Бунтувам се против добива на шистов газ? Няма такова нещо; платили са ми руснаците. В рубли. Доказателства? \"Руснаците имат интерес\"... Е, аз нямам ли интерес моето прекрасно и любезно Отечество да не е дупчено, фракано и отровено от химикали? Не. Аз не съществувам, защото \"това е работа на руснаците\". Има бунт за опазване на Пирин? Има, ама няма. Има шайка зелени, дето им плащат австрийците, та да затрият пистите на Цеко Минев. Доказателства? \"Австрийците имат интерес...\" Аз нямам ли интерес да си пазя Отечеството любезно? Явно не.  Има бунт през февруари 2013 година? Имало е, няма как да се отрече, щом самият Борисов подаде оставка. Да, ама месец-два по-късно дойде и конспиративното отрицание: хората по улиците не са били хора. Били са руски агенти. Руснаците свалиха Бойко. Защо? Защото той е антикомунист и ни пази от комунистите (и респективно руснаците). Доказателства? Само руснаците имали били интерес... Какъв беше интересът на хората, които се запозапалваха? Абе не е имало такива хора, руска постановка... В момента има хора по улици, площади и магистрали, разбунтували се по разни поводи. Но я да видим – има ли ги? Не може да ги има, защото няма как да се случват такива неща. Извод: това не са хора. Това са (по Цветанов) агенти на президента и на БСП. А също така: на руснаците (които, разбира се, пак \"имат интерес\" антикомунистът и атлантик Борисов да не купи американски самолети). И тоже: на ДПС (които, разбира се, единствени имат интерес от свалянето на антикомуниста, атлантик и демократ Борисов).  И най-паче: на мутрите – които, разбира се, имат интерес да свалят антикомуниста, атлантик и демократ Борисов точно в момента, в който той заличава корупцията. Така е според самия Борисов, който няма как да ни лъже, тъй като е антикомунист, атлантик, демократ и борец против корупцията. И освен това иска да купи американски аероплани.  Това е целта на днешните конспиративни обяснения: да се \"докаже\", че каквито и хора да виждаме да викат из улиците, това не са хора. Това са агенти.  А хората? Хората, за разлика от агентите, са си по къщите. Защото хората знаят нещо важно: те са безпомощни пред нещата, които им се случват. И нищо не могат да направят. И трябва да са безпомощни, защото се бунтуват само агентите. А те са лоши, защото искат да свалят Бойко, който е антикомунист, атлантик, демократ (допълнете списъка според собствените си предпочитания). Та така. Протести няма. Никога не е имало. Никога няма да има. И само Бойко може да ни оправи, защото ние, хората, сме безсилни и безпомощни. Цъкайте си из Фейса и си споделяйте за руснаците, комунистите, турците, мутрите и пр. В никакъв случай не се бунтувайте против нищо, за да не станете руснаци, комунисти, турци, мутри или извънземни.", "date": "2018.11.15", "title": "Протести? Няма. Никога не е имало. Никога няма да има"}
{"url": "https://www.dnevnik.bg/biznes/2018/11/15/3346624_bjudjetnata_komisiia_othvurli_vetoto_vurhu_danuchnite/", "text": "Парламентарна комисия по бюджет и финанси очаквано отхвърли ветото на президента Румен Радев върху Закона за корпоративното подоходно облагане, с който са направени промени в няколко други закона. \"За\" повторното приемане на измененията гласуваха 12 депутати, 9 се обявиха \"против\", съобщи \"Фокус\". Преди ден държавният глава върна на депутатите за ново обсъждане разпоредбите, с които се въвежда нов екокомпонент в данъка за колите, отлага се прилагането на формулата \"замърсителят плаща\" при определянето на таксата смет, повишава се местният данък за сгради в курортните общини и се дава по-голяма свобода за уволнения в агенция \"Митници\". Възраженията на президента са свързани с това, че промените в един закон се прокарват през преходни и заключителни разпоредби на друг или се внасят между първо и второ четене от депутати като така се избягва общественото обсъждане. В мотивите си той изложи  както правни, така и социални аргументи  - за липсата на стимули за извеждане на замърсяващите автомобили от движението, за отлагане на важни реформи при сметосъбирането, за увреждане на интереса на собствениците на курортни имоти и за отнети права на работещите в митниците.  От ГЕРБ вече обявиха, че не намират в аргументите на държавния глава основание да променят позицията си.", "date": "2018.11.15", "title": "Бюджетната комисия отхвърли ветото върху данъчните закони"}
{"url": "https://www.dnevnik.bg/bulgaria/2018/11/15/3346600_stolichnata_advokatura_ogranicheniiata_za_uvedomiavane/", "text": "Престъпленията, при които е допустимо ограничаване до 48 часа на правото на задържания под стража да уведоми близък, да бъдат изрично изброени в Наказателно.процесуалния кодекс /НПК/. За това настоява Софийската адвокатска колегия в свое становище по измененията, съобщава сайтът  news.lex.bg. Измененията вече са приети на първо четене с проекта за промени на Наказателния кодекс /НК/. Вносителите мотивират въвеждането на ограничението с Директива на ЕС от 2013 г. (2013/48-ЕС), С тази директива не се въведат тайни арести, а се посочват само две хипотези, при които може да бъде ограничено правото на задържания да уведоми близък за ареста. От директивата се разбира, че двете хипотези се отнасят за случаите на тероризъм и организирана престъпност, посочват адвокатите в становището си. Според Софийската адвокатска колегия /САК/ приетите промени само дават право на прокурора в 72-часовия срок на предварителното задържане на обвиненото лице за довеждането му пред съд, за 48 часа да не уведомява конкретно посочен от него човек. Това не е \"таен арест\", тъй като задържаният има право на адвокатска защита от момента на задържането и е предвидено присъствие на адвокат при провеждането на всички процесуални действия. А и въведените промени предвиждат това да става с нарочно постановление на прокурора, обясняват от адвокатската колегия. Адвокатите обаче напомнят, че когато се правят законови промени, с които се ограничават, макар и временно правата на гражданите, това трябва да се извършва с прецизни формулировки, които да изключват всякакви възможности за разширително прилагане. Едновременно с това е необходимо да се съхрани в пълен обем правото на гражданите да бъдат защитавани от предпочетен от тях адвокат при запазване на конфиденциалността на доверителните отношения помежду им=", "date": "2018.11.15", "title": "Столичната адвокатура: Ограниченията за уведомяване при арест да се посочат в закона"}
{"url": "https://www.dnevnik.bg/detski_dnevnik/2018/11/15/3346643_bazarut_na_profesiite_shte_obedini_novi_i_klasicheski/", "text": "Професиите на бъдещето се променят все повече. Днешните деца могат да избират специалности като VR дизайнер, инфлуенсър, блокчейн специалист, експерт по киберсигурност и иновации и т.н. Въпреки това обаче все още можеш да чуеш младежи, които избират класическа кариера като лекар, адвокат или журналист. Вземането на решение за професионалната реализация и развитие става все по-трудно. Четвъртият Базар на професиите, организиран от Българската мрежа на Глобалния договор на ООН, помага на децата и младежите именно в този труден избор. На 23 и 24 ноември в зала \"Джон Атанасов\" в \"София тех парк\" гостите на събитието ще се запознаят отблизо с новите професии и предизвикателствата на специалностите. Те ще бъдат представени за две възрастови групи деца - интерактивни щандове (8-12 години) и лекции (12+ години). Децата ще могат да посетят щандовете, където чрез интерактивни демонстрации и креативни работилници ще видят същината на професии като химик, геолог, фармацевт, програмист, газов инженер, учен биолог, специалист киберзащита, инженер по електроника, радио- и телевизионен журналист и дори пожарникар. Лекторите пък ще представят работата си на разбираем за младежите език. Архитект, актьор, инженер, учен, жестомимичен преводач, ветеринарен лекар, специалист дигитални комуникации, специалист киберзащита, програмист, писател, банкер и много други ще разкрият същността на професиите си, а учениците ще могат да им задават въпроси и да почерпят от тяхното вдъхновение и мотивация да изберат точно тази специалност. Учениците ще разберат също как и къде да търсят кариерни съвети и насоки. Входът за базара е свободен. Петък, 23 ноември, е предвиден за посещение само на предварително записани организирани училищни групи, а в събота, 24 ноември, ще бъдат посрещнати всички деца, ученици, родители и граждани, които имат интерес. Базарът ще има и своя родителска среща в събота от 14 ч. на тема \"Полезният родител. Как да сме добър кариерен консултант на децата си\". На нея Гергана Раковска от Фондация бизнес за образованието ще представи специален тест за кариерно консултиране за родители.", "date": "2018.11.15", "title": "Тазгодишният Базар на професиите ще обедини нови и класически професии"}
{"url": "https://www.dnevnik.bg/photos/2018/11/15/3346422_fotogaleriia_robotiziran_restorant/", "text": "Голяма част от обслужващия персонал в ресторант Haidilao в Пекин се състои от роботи с изкуствен интелект.", "date": "2018.11.15", "title": "Фотогалерия: Роботизиран ресторант"}
{"url": "https://www.dnevnik.bg/sport/2018/11/15/3346671_tiim_pobedi_ubeditelno_nishikori_i_pomogna_na_federer/", "text": "Финалистът от \"Ролан Гарос\" Доминик Тийм постигна първата си победа във финалите на АТП. Австриецът надигра убедително Кей Нишикори с 6:1, 6:4 и запази минимални шансове да се класира за полуфиналите в Лондон. Големият печеливш от развоя на мача е Роджър Федерер. Рекордьорът по титли от Големия шлем трябва да спечели само пет гейма  срещу Кевин Андерсън тази вечер , за да продължи към полуфиналите. Нишикори вече е аут от надпреварата. Тийм ще се класира за следващата фаза само ако Федерер вземе четири или по-малко гейма срещу Андерсън. Победителят от мача между швейцареца и южноафриканеца пък ще спечели първото място в група \"Лейтън Хюит\" и ще избегне среща с Новак Джокович в полуфиналите. Двубоят между Федерер и Андерсън е тази вечер от 22.00 часа. Каквото и да се случи в този мач, тенисистът от Южна Африка със сигурност ще играе в полуфиналите. Нишикори, който  започна турнира с победа срещу Федерер , изигра втори пореден кошмарен двубой. Във вторник той  загуби катастрофално от Андерсън (0:6, 1:6) , а днес отново се представи много под нивото си. Японският тенисист направи огромен брой непредизвикани грешки - 41 за едва 17 гейма, включително шест двойни. Тийм направи 20, като беше много по-стабилен във всеки елемент от играта. Австрийският тенисист вкара 71% първи сервис срещу 59% за Нишикори, пласира три аса при нито един за съперника и направи три пъти по-малко двойни грешки от японеца. Тийм имаше само един труден сервис гейм в мача. Първият дойде при 3:1 в първия сет, когато Нишикори имаше четири възможности да върне ранния пробив, който допусна. Австриецът обаче се спаси и до края на двубоя не даде друг шанс на японеца в своите подавания. В същото време финалистът от \"Ролан Гарос\" имаше девет точки за пробив и реализира три от тях - две в първия и една във втория. Това се оказа достатъчно за успеха, който беше постигнат само за 84 минути. Тийм записа втора победа в петия си мач срещу Нишикори.", "date": "2018.11.15", "title": "Тийм победи убедително Нишикори в полза на Федерер"}
{"url": "https://www.dnevnik.bg/sviat/2018/11/15/3346556_zadavat_li_se_novi_izbori_v_izrael/", "text": "Израелският министър на отбраната  внезапно подаде оставка вчера  в знак на протест срещу ново примирие с бойците на \"Хамас\" в Газа. По този начин той предизвика хаос в правителството и тласна страната към предсрочни избори. Решението на Авигдор Либерман привидно беше проява на гняв заради неофициалното примирие от вторник с израелските врагове от \"Хамас\". Но в много отношения то беше начален етап от нова политическа кампания. Неговото дезертиране оставя министър-председателя Бенямин Нетаняху с най-крехкото парламентарно мнозинство - едва 61 от 120 места в парламента. На теория Нетаняху може да управлява до парламентарните избори, които по план трябва да бъдат след година. Но след като друг коалиционен съперник - Нафтали Бенет, заплашва да напусне коалицията, ако не получи министерството на отбраната, дните на правителството на Нетаняху изглеждат преброени. Да погледнем по-внимателно събитията. Примирието на Нетаняху  Решението на Нетаняху да приеме договореното с египетско посредничество примирие след двудневни интензивни сражения не беше просто победа на здравия разум. Дългогодишният израелски лидер добре знае, че военният вариант има своите ограничения. Израел поддържа парализираща блокада върху Газа и водеше три войни срещу \"Хамас\", откакто ислямистката въоръжена групировка завзе властта през 2007 г. Това нанася тежки поражения на Газа, но \"Хамас\" остава твърдо на власт. За да бъде изгонена групировката, ще е необходима военна операция, която може да отнеме месеци и да струва живота на хиляди цивилни палестинци и много израелски войници. Вместо това Нетаняху, който няма желание да плаща подобна цена, изглежда доволен да обуздава отслабена \"Хамас\". Нетаняху може също така да преследва по-скрити цели. За него е от полза палестинците да останат разделени между две правителства - \"Хамас\" в Газа и ползващата се с международна подкрепа Палестинска власт на Западния бряг. След като палестинците са слаби и разделени, Нетаняху не е подложен на особен натиск да прави отстъпки, което му позволява да разшири селищата на Западния бряг и да затвърди израелския контрол върху територията. Палестинският президент Махмуд Абас многократно е обвинявал Израел и САЩ, че сътрудничат зад гърба му и подготвят мирен план, предлагащ на палестинците минидържава в ивицата Газа и малки автономни райони на Западния бряг. Това не задоволява искането му за напълно независима палестинска държава, включваща и двете територии изцяло. \"Не е вярно, че Нетаняху няма политика. Има - той твърдо вярва в увековечаване на статуквото\", написа израелският коментатор Нахум Барнеа. Охранителят на Биби Либерман е бивш сътрудник на Нетаняху и през годините е бил както съюзник, така и съперник. В момента оглавява малката ултранационалистическа партия \"Израел бейтену\", която се бори за подкрепата на имигрантите от бившия Съветски съюз. Роденият в СССР Либерман - як бивш охранител в нощни клубове, известен с острия си език и със своя иврит с руски акцент, се стреми да си изгражда образ на суров политик, който говори твърдо. Понякога критикува арабското малцинство в Израел, либералните опозиционни групи и дори израелския арабски съюзник Египет. Веднъж, когато беше в опозиция, той заплаши, че ако стане министър на отбраната, ще убие лидера на \"Хамас\" Исмаил Хания. Постиженията на Либерман като министър на отбраната обаче остават ограничени, а Хания е жив и здрав в Газа. Наричайки примирието капитулация пред тероризма, Либерман също така даде да се разбере, че недоволството му е доста по-дълбоко. Той каза, че е против неотдавнашно решение да се позволи на Катар да достави помощ за 15 милиона долара на Газа, а също и против отменянето под силен международен натиск на планирано разрушаване на бедуинско село на Западния бряг. \"Ние си купуваме спокойствия в краткосрочен план за сметка на сериозни вреди за нашата сигурност в дългосрочен план, каза той. Слабостта, която показахме, се разпростира и в други области.\" Заплашен ли е Нетаняху  Ако Нетаняху свика предсрочни избори, социологическите проучвания прогнозират голяма победа за неговата партия \"Ликуд\" и твърдолинейните му партньори, включително Либерман. Със своята оставка Либерман, изглежда, се готви за избори. Той обрисува Нетаняху като мек, а себе си като \"ястреб\" по отбраната. Друг бивш сътрудник на Нетаняху - оглавяващият религиозната партия \"Еврейски дом\" Бенет - вероятно ще използва подобна стратегия. Бенет като Либерман подкрепяше по-твърди военни действия срещу \"Хамас\". И тримата се борят за подкрепата на сходни избиратели. Макар че Нетаняху вероятно ще излезе начело, отклоняването на гласове може да засили неговите съперници и да им даде по-големи лостове за влияние. Съперниците на Нетаняху горят от желание да се възползват от обществения гняв заради примирието. Жители на засипаните с ракети градове в Южен Израел, които по традиция са крепости на \"Ликуд\", протестират срещу примирието. Либерман е особено отчаян. Неговата партия има само пет места в Кнесета, едва прескачайки прага, необходим за влизане в парламента. А Нетаняху вероятно ще рекламира себе си като отговорния зрял човек в стая с неопитни деца. \"Аз виждам голямата картина на израелската сигурност, която не мога да споделя с обществеността, каза той вчера, защитавайки примирието. Във времена като тези ръководството не прави това, което е лесно. Ръководството прави това, което е правилно, дори да е трудно. Ръководството понякога се сблъсква с критики.\" Един непредвидим фактор - полицията препоръчва Нетаняху да бъде обвинен по редица разследвания за корупция. Ако главният прокурор на Израел реши да повдигне обвинения, Нетаняху може да бъде отслабен или дори принуден да подаде оставка, което би разтърсило евентуална предизборна кампания. Ако обаче той бъде преизбран, преди да бъде взето решение, може да стане доста по-трудно да бъдат повдигнати обвинения срещу лидер, спечелил нов мандат. Главният прокурор Авишай Манделблит не е казал кога ще вземе решение. Щастливата \"Хамас\"  В Газа \"Хамас\" обяви победа в най-новите боеве и се похвали, че се е противопоставила на силната израелска армия. Големи тълпи поддръжници празнуваха по улиците. \"Съпротивата изпраща ясно послание на окупацията, че може да я нарани\", похвали се говорителят на \"Хамас\" Исмаил Радуан. След като прахът се слегне, \"Хамас\" отново ще трябва да се справя с управляването на територия, където безработицата е над 50 процента, икономиката е съсипана, а хората не могат да пътуват в чужбина. \"Трябва да имаме предвид, че популярността на \"Хамас\" се е увеличавала при подобни случаи в миналото\", каза анализаторът от Газа Мхеймер Абусада. \"Но това беше за кратко, след което хората ще се сблъскат със суровата реалност на безработицата и бедността.\" \"Хамас\" отново ще насочи вниманието си към посредничеството на ООН и Египет, целящо да облекчи парализиращата израелска блокада в замяна на гаранции за спокойствие. /БТА", "date": "2018.11.15", "title": "Задават ли се нови избори в Израел"}
{"url": "https://www.dnevnik.bg/skorost/2018/11/15/3346553_kolite_hvanati_bez_vinetka_niama_da_se_dopuskat_na/", "text": "Колите, които са \"заловени\" без платена винетка, няма да бъдат допускани до периодичен технически преглед, докато собственикът ѝ не се издължи на държавата. Освен това такива автомобили няма да бъдат пускани от митниците да преминат границата на страната. Това са част от предложенията на Станислав Иванов и група депутати от ГЕРБ за промени в Закона за движението по пътищата. Измененията, които те предлагат, са свързани с въвеждането на новата смесена система за пътни такси от догодина и контролът за спазването ѝ, информира news.lex.bg. Идеята на законопроекта е хванатите без платена винетна такса хора да не бъдат автоматично глобявани, а да им се дава шанс да си платят. Шофьорът може да плати в брой или с карта още на мястото на проверката като той трябва да бъде изрично уведомен за тази възможност. Ако нарушението се установи чрез електронната система за събиране на пътни такси, възможността за плащане се предоставя с връчването на акта, предвижда още проектът. Ако акт вече е съставен, по него не се издава наказателно постановление. Плащането на пътната такса ще води до освобождаване от административнонаказателна отговорност и това изрично е записано в проекта. Иначе глобата за каране без винетна такса е 300 лв. Ако обаче колата е с нечетлив или закрит по какъвто и да е начин регистрационен номер, глобата скача на 500 лв. Към момента Законът за движение по пътищата предвижда, че карането без платена пътна такса води и до временно спиране на колата от движение за до един месец. Като в проекта се предлага тази принудителна административна мярка също да се отменя с плащането на дължимата такса. Вносителите посочват, че мерките за гарантиране на събирането на пътните такси следва да бъдат прилагани балансирано и да не затрудняват гражданския оборот и свободата на движение. \"Затова, в случаите, в които засегнатото от принудителна административна мярка лице оспорва съществуването на неизпълнено задължение за заплащане на пътна такса, следва да му бъде предоставена възможност да освободи пътното превозно средство, като заплати съответната такса, предвидена от Закона за пътищата съобразно вида на превозното средство. Тази възможност позволява да не се спират от движение пътни превозни средства в спешни случаи или когато водачът или собственикът следва да спазят определен график, като същевременно интересът на държавата от събиране на пътната такса бъде гарантиран\", се мотивират вносителите. В проекта изрично е посочено, че карането без платена пътна такса на една кола в рамките на един календарен ден се приема за едно нарушение, ако бъде установено и на следващия ден - за второ. Вносителите правят промяна във философията на закона - че отговорност носят водачът и физическите лица - собственици на автомобила, които са наредили или допуснали извършването на нарушение. \"Този подход не е подходящ при задължението за заплащане на пътни такси\", заявява те. И обясняват, че то има строго фискален характер, като отговорността за неизпълнението трябва да може да бъде понесена от този, който извлича облага от нарушението. \"В този случай облагата е избягването на разходи за заплащане на пътни такси и тя може да бъде в полза на юридическото лице – собственик на пътното превозно средство – и за такъв собственик трябва да бъде предвидена възможността да му бъде наложена имуществена санкция\", пише в мотивите. С промените се въвежда оборима презумпция, че колата е шофирана от собственика ѝ. Ако до 7 дни, след връчването на акта за установяване на нарушение или електронния фиш собственикът подаде декларация, в която посочи кой е карал колата му без да плати винетна такса, той се освобождава от отговорност.", "date": "2018.11.15", "title": "Колите, хванати без винетка, няма да се допускат на технически преглед и през границата"}
{"url": "https://www.dnevnik.bg/kultura/2018/11/15/3346620_sofiiskiiat_mejdunaroden_literaturen_festival_idva/", "text": "Шестото издание на  Софийския международен литературен фестивал  е с фокус върху немскоезичната литература, но ще предложи на зрителите богата съпътстваща програма, съобщават организаторите на фестивала. В чуждестранната програма присъстват едни от най-известните немскоезични автори като Кристоф Хайн, чиито книги са преведени на над 20 езика. Друго известно име е швейцарецът Лукас Берфус, чието творчество е разположено между литературата и драматургията. Ще гостуват и писатели от ранга на Илия Троянов, Йонас Люшер, Фердинанд Шмац и Забине Бохмюл. Кураторската програма на фестивала, която обичайно включва срещи с писатели, дискусии и детска програма, ще бъде разширена с три нови формата:  ,   и  . На сцената на Литературния фестивал ще бъдат експонирани и две изложби: \"Бухшмук\" – с илюстрации по сюжети от немскоезични автори и селекция от художествени книги на платформата  ТИ - РЕ.  В своята шеста година фестивалът ще включи 40 събития.  Основна свързваща нишка между различните срещи ще бъде въпросът за темите и тенденциите в немскоезичната и българската литература. Част от темите са  Сред участниците от българска страна се открояват Георги Господинов, Яна Букова, Здравка Евтимова, Христо Карастоянов, Кристин Димитрова и Марин Бодаков.  Сред най-интригуващите разговори ще бъде този за \"Случаят СВЕП, визуалната поезия и свободата на образите\" или как списанието, част от колекцията на МоМА и от архивите на Getty Center, участва в международните процеси на изкуството. Тазгодишният дебат за превода ще бъде посветен на неговите маршрути и преводните издания на българска литература на немски език. Международната тема в програмата на фестивала изисква и присъствието на сериозни и ангажирани дискусии, тематизиращи късия разказ, немскоезичния роман, българската и немскоезичната драматургия. За първото   организаторите издават съвсем малко, тъй като публиката няма да знае почти нищо предварително. Тайна ще бъдат имената на поетите и мястото, в което ще се проведе събитието. Броят на хората, които ще присъстват ще бъде ограничен, а предварителното записване ще е задължително. Това, което се знае със сигурност, е, че поетите също имат поставена задача: те трябва да прочетат две свои стихотворения, едно стихотворение от немскоезичен автор, което е важно за тях, и да \"реагират\", както намерят за добре, на  Тази година фестивалът добавя в програмата си разговор за някои значими литературни инициативи в страната. В рамките на   всяка година ще бъдат канени разпознаваеми, устойчиви, интересни, непознати или напълно нови начинания. Гости през декември ще бъдат организаторите и съмишленици на  Международния литературен фестивал в Русе ,  Къщата за литература и превод  и платформата  Свободно поетическо общество . Алек Попов, Елена Алексиева, Виргиния Захариева, Иван Ланджев и Соня Тодорова ще бъдат първите автори, които ще участват в  Тези лични срещи между читател и писател ще заимстват случайния принцип на формата на бързата среща. Първите 50 души, които се запишат, ще имат възможността да разговарят с един от писателите в рамките на 5 минути. Авторите ще са си подготвили теми за разговор, а хората ще сядат при тях на случаен принцип. Всеки ден от Литературния фестивал започва със събития, свързани с детските книги, срещи с писатели или работилници. В детската програма тази година гостуват немскоезичните писателки  Катя Алвес  и  Дагмар Гайслер , като и добре познатите български автори:  Юлия Спиридонова-Юлка ,  Радостина Николова , Сотир Гелев,  Калина Мухова ,  Мила Попнеделева-Генова  и  Петя Кокудева .", "date": "2018.11.15", "title": "Софийският международен литературен фестивал идва през декември с 80 участници"}
{"url": "https://www.dnevnik.bg/politika/2018/11/15/3346697_deputatut_ot_nfsb_petur_petrov_decata_s_uvrejdaniia/", "text": "Тези деца, е моето дълбоко убеждение, че трябва да бъдат дадени в домове, където с тях да се занимават специалисти, заяви пред \"Дарик\" депутатът от \"Обединени патриоти\" (НФСБ) Петър Петров. В аудиозапис, качен на сайта на радиото, той добавя, че е \"виждал това чудо, как тези деца, ненормални във всяко едно отношение, как изнасят концерти, как рисуват\" в един завод за телове до Мездра, чието име не може да се сети. \"Според мен е възмутително, че те (протестиращите майки - бел. ред.) отказаха ваучери с част от тези пари, с които те да могат ползват специализирана медицинска помощ и поискаха парите, това не е правилно\", каза още Петров. Няколко часа по-късно Петров се отрече от думите си. \"Изобщо не съм казвал, че децата с увреждания трябва да бъдат оставени в домове, за да могат майките им да работят\", каза в парламента Петров. \"Като кажа думичките деца, училища, домове, родители, свободно време, работа и да направиш от всичко това изречение, моля ви се\", коментира Петров, цитиран от \"Фокус\". \"Казах, че е правилно това, което в момента се прави - децата да бъдат гледани от родителите си, но държавата да поеме задълженията си\", оправда се Петър Петров. \"Децата да бъдат в ръцете на специалисти, които да се занимават с тях, да им организират времето и да дават възможност на родителите да се трудят\", допълни той. \"Тези майки, които получават достатъчно помощи, докато децата им са до 18 години, те трябва да го кажат и това да е ясно на обществото\", каза още депутатът. \"Кои и какви са тези, които протестират. Вижте ги. Голяма част са лумпени, другата част са мутри\", това пък заяви друг депутат от НФСБ - Валентин Касабов. \"Казвам го за тези, които блокират пътищата и магистралите\", уточни той. \"Законът за хората с увреждания беше започнат като опит да се угоди на една група кресливи жени, които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях\", тези думи на вицепремиера и лидер на НФСБ Валери Симеонов от 19 октомври предизвикаха протестиращите майки на деца с увреждания да поискат оставката му. Протестите за неговата оставка продължават над 20 дни и към тях се присъединиха, и други граждани и партия \"Възраждане\". Самият Симеонов отказваше да се извини и направи това  едва на 24 октомври. ", "date": "2018.11.15", "title": "Депутатът от НФСБ Петър Петров: Децата с увреждания трябва да са в дом"}
{"url": "https://www.dnevnik.bg/analizi/2018/11/15/3345847_napredukutna_buhalkite/", "text": "Ако студент по каквото и да е напише съчинение, в което направи изводи без връзка с посочените вътре факти, ще му пишат двойка. Но ако не студентът, а Европейската комисия напише доклад, в който няма причинно-следствена връзка между констатираните факти (не обсъждаме дали и те са коректно представени) и заключението, че властта е постигнала напредък в установяване на върховенство на закона, то произведението на ЕК става само за за промяна на което преди 11 години уж започна мониторингът на същата комисия. Като признава, че няма присъди за корупция на високопоставени във властта лица, еврокомисията същевременно заключава, че е постигнат успех и прекратява наблюдението по три показателя - независимост на съдебната власт, организирана престъпност и нормативна уредба. И как направи изводите си? Вземам показателя \"Нормативна уредба\". Фактите, каквито са протекли и протичат пред очите ни, са, че проектите за законодателни промени - Закон за съдебната власт, Наказателен кодекс, Наказателно-процесуален, Административно-процесуален - се внасяха и внасят безразборно и целенасочено, когато както дойде според задкулисните цели на заинтересуваните лобита. А целите се прокарват от председателя на комисията Данаил Кирилов и обслужващите коалиционни партньори, с пълно игнориране на становищата на експертите - с изключение на онези, които са приели за своя роля обслужването на тайните интереси. Докладът обаче не се интересува от смисъла на фактите, а от количеството и изброяването на законодателните промени и прави извода, че те са довели до напредък. Същевременно в доклада се признава нещо съществено - че все още липсват едни важни законодателни изменения:  Авторите не са напълно точни: за две от висшите магистратски длъжности - председателите на двете върховни съдилища - няма законодателна празнота да бъдат проверявани и подведени под отговорност, най-пресният пример е офанзивата срещу шефа на Върховния касационен съд, когото КПКОНПИ (Комисията за борба с корупцията, оглавявана от Пламен Георгиев) призова тези дни за обяснения. Законодателна празнота има само за длъжността главен прокурор, за когото така и не бе измислен нормативен механизъм дори за проверка, камо ли да му бъде потърсена отговорност, ако се явят данни за извършено нарушение или престъпление. И въпреки това признание на съществуващ факт ЕК заключава, че показателят е изпълнен. Да повторя: ако аз напиша текст с такова грубо незачитане на формално-логическите правила, той никога няма да види бял свят в \"Дневник\"... Европейската комисия не само може, но от вторник насам от телевизорите се изливат водопади от самохвалебствия на властта, които извират точно от така направените заключения на доклада. И защо не? Докладът (именно с погазването на причинно-следствените връзки) всъщност бетонира статуквото на техния произвол. Хем не е изпълнена конкретната препоръка, хем има напредък! Тоест и всеки следващ главен прокурор може да ходи на срещи да притиска издатели, ако не му харесва медията, заместникът му може да организира 5-часови зрелища с арести по кръстовищата, високопоставен прокурор може да блъска непълнолетни пред училищните лавки и въпреки това да бъде избран за шеф на похвалената в доклада Специализирана прокуратура... Единствено медийната среда претърпява критика - липса на прозрачност за собствеността и незадоволително спазване на журналистическите стандарти. С уточнението, че тази тема не е заложена в механизма за наблюдение. Значи и да не настъпят добри промени, няма проблем да бъде вдигнат мониторингът. Но защо Европейската комисия стигна дотук - да напише доклад, който трудно се конкурира и с школско съчинение? Такъв въпрос е извън полето на експертните анализи. Той е изцяло в територията Европейската комисия се интересува от България само доколкото се нуждае да бъде опазена стабилността, за да не си трупа допълнителни проблеми към онези, които вече са надвиснали над главата й. Затова и доклад 2018 не може да бъде друг. Много вероятно е евроизборите само след половин година да променят радикално вида на Европейския парламент, той да се наводни с тъй наречените националпопулисти и властващата в момента брюкселска върхушка взема мерки да опази властта си. Така че няма защо да се дивим на изявлението на зам.-председателя на ЕК  Франс Тимерманс на брифинга във вторник за успехите и напредъка на България . Г-н Тимерманс е най-вероятният кандидат на Партията на социалистите и демократите за шеф на еврокомисията. И в това състезание за власт по върховете в Брюксел истината за българските реалности в правосъдието и вътрешния ред е последната му грижа. Има обаче едно голямо \"но\": щом е тъй, нека бъде така добър Брюксел - след този свой доклад! - да престане да се изживява като стожера на европейските ценности. Европейските ценности не включват двойния аршин в измерването им. Ако нещо рони всекидневно и вече всекичасно авторитета на ЕС и качва главоломно броя на т.нар. евроскептици, то е именно - били те Юнкер, Вебер или Тимерманс. Разлика надали ще има, ако продължат с двойните мерки. За да си гарантират спокойствието, от Брюксел ще продължат да наричат \"напредък\" българската задкулисна реалност на преплетени интереси, гарнирана с предкулисното размахване на бухалките от Гешевци и Георгиевци срещу всеки неудобен на попечителите им, представяйки тази пресметната до гротеска активност като борба с корупцията. И ще се заканват на Орбан и Качински, докато хвалят нас (но и не е сигурно пред надвисващата траурна атмосфера на евроизборите дали и за това ще им стигне куражът). Сред тези безпокойни обстоятелства сред върховете в Европейската комисия е писан доклад 2018. Затова и той се различава от предишни доклади, в които факти и изводи все пак - донякъде - вървяха ръка за ръка. И не може изобщо да бъде интерпретиран като адекватен документ за състоянието на правосъдието и вътрешния ред в България. Доклад 2018 слага траурния венец на надеждите за постигане с помощта на Брюксел на работеща законност в България. Бляскав документ на бруталния цинизъм, който ще бъде платен с колосална загуба на вяра и илюзии вътре в страната. След което Брюксел ще се види тласнат към още по-откровено лицемерие, за да се удържи в удобния му вид. В този смисъл мониторингът е вече вреден и добрата новина от доклада е, че тръгва към приключване.", "date": "2018.11.15", "title": "Напредъкът... на бухалките"}
{"url": "https://www.dnevnik.bg/sviat/2018/11/15/3346680_sasht_sankcioniraha_17_sauditci_zaradi_ubiistvoto_na/", "text": "САЩ обявиха днес, че налагат финансови санкции на 17 саудитски длъжностни лица, замесени в убийството на журналиста Джамал Хашокжи, предаде \"Франс прес\". Сред хората, срещу които са взети наказателни мерки, са членове на охраната на принца престолонаследник Мохамед бин Салман. Санкционираните са били част от екипа, изпратен в Истанбул заради Хашокжи, предаде ДПА. Това са бившият кралски съветник  Сауд ал Кахтани  и неговият \"подчинен\" Махер Мутреб, както и генералният консул на Саудитска Арабия в Истанбул Мохамад ал Отаиби, се казва в съобщение на американското министерство на финансите. Кахтани, бивш съветник на престолонаследника, беше официално уволнен миналия месец. \"Саудитските служители, които санкционираме, са били замесени в ужасяващото убийство на Джамал Хашокжи\", обяви финансовият министър Стивън Мнучин. Министърът каза, че на отговорните за \"бруталното убийство\" трябва да бъде потърсена отговорност. Според финансовото ведомство на САЩ Кахтани е бил \"част от планирането и изпълнението на операцията, довела до убийството\". /БТА", "date": "2018.11.15", "title": "САЩ санкционираха 17 саудитци заради убийството на Хашокжи"}
{"url": "https://www.dnevnik.bg/tehnologii/2018/11/15/3346703_do_kraia_na_godinata_brjuksel_shte_obiavi_novi_8_mln/", "text": "В края на 2018 ще бъде отворена нова покана за 8 милиона евро в рамките на програмата \"Хоризонт 2020\" в подкрепа на хъбовете за цифрови иновации в региони, които досега не са достатъчно добре покрити. Това съобщи еврокомисарят за цифровото общество Мария Габриел на срещата  Startup Europe Summit 2018  днес в София. Срещата за пръв път събира повече от 500 души, отбеляза тя. Сред гостите бяха премиерите на Сърбия  Ана Бърнабич , на Македония  Зоран Заев  и на Черна гора  Душко Маркович  и вицепремиерът на Косово  Енвер Ходжай. \"Позволете ми да дам пример с България. Европейският инвестиционен фонд е подписал 11 споразумения с финансови посредници, което ще задейства 1.2 милиарда евро като инвестиции и ще финансира около 7000 компании – главно малки и средни предприятия\", каза Габриел и посочи, че освен това инвестициите о т плана \"Юнкер\"  са се повишили от 10 на 283 млн. само за пет години. \"Нито един стартъп не може да расте в Европа със сегашните нива на фрагментиране, пречки и правна несигурност в държавите членки\", каза Габриел. Стартъпите могат също да разчитат на хъбовете за цифрови иновации, тоест местата където компаниите – особено малките и средните предприятия, стартъпите и дружествата със средна капитализация, могат да получат помощ, за да подобрят своя бизнес, производствен процес, продуктите и услугите си и да приспособят своите бизнес модели към цифровата ера, обясни Габриел. Два хъба в София и един във Варна се възползват от програмата за обучение на ЕК. На срещата организации на стартиращи предприятия от България, Хърватия, Чехия, Унгария, Полша, Румъния, Словакия и Словения подписаха Съвместна декларация за укрепване на системите на технологичното предприемачество. Така те поеха ангажимент заедно със свои колеги от Западните Балкани да си сътрудничат, да обменят добри практики и да осъществяват трансгранични проекти.", "date": "2018.11.15", "title": "До края на годината Брюксел ще обяви нови 8 млн. евро финансиране за иновации"}
{"url": "https://www.dnevnik.bg/bulgaria/2018/11/15/3346636_kak_firmata_svurzana_sus_socialen_zam-ministur_se/", "text": "Пет дни след като \"Дневник\" съобщи, че фирмата \"ДЕФАНС СЕКЮРИТИ\" - собственост на съпруга на зам.-министъра на труда и социалната политика Султанка Петрова (ВМРО) - Петю Петров,  не е плащала данъци и осигуровки за три години и половина , задълженията са изчистени. Компанията, която е прекратила по собствено желание лиценза си за охранителна дейност, твърди, че никога не е дължала стотици хиляди левове на Националната агенция за приходите (НАП), а изясняването на казуса доведе до поредица от проверки в МВР заради публикуван на сайта на ведомството официален документ. Съобщението, с което МВР информира, че започва процедура по отнемане на издадения на фирмата лиценз за частна охрана, е от   Според документа, който беше качен на сайта на министерството, се уточнява, че причината е сигнал от агенцията по приходите за неплащане на данъци и осигуровки в продължение на три години и половина на стойност 891 030.19 лв. Два месеца по-късно самото дружество подава искане за прекратяване на лиценза. На 9 ноември, потърсен от \"Дневник\" преди публикуването на  статията , управителят Петю Петров отказа коментар на изнесените от МВР данни. Пет дни по-късно на електронната поща на редакцията беше изпратено писмо, в което \"ДЕФАНС СЕКЮРИТИ\" иска право на отговор и посочва, че \"никога не е имало натрупани, неплатени данъчни задължения в размер на \"891 030.19 лв.\". Освен това фирмата декларира, че няма неплатени задължения към НАП и представя за доказателство удостоверение от данъчните.  Днес от \"ДЕФАНС СЕКЮРИТИ\" препратиха до редакцията и писмо до тях, в което Главна дирекция \"Национална полиция\" посочва, че в първоначалното съобщение е била \"допусната техническа грешка\". Уточнява се, че документът е свален от сайта на МВР, тъй като вече лицензът на фирмата е прекратен и се посочва, че е започнала проверка за причините за грешката. Ето текста от съобщението на фирмата \"ДЕФАНС СЕКЮРИТИ\": Декларираме, че дружеството \"Дефанс Секюрити\" ЕООД, с ЕИК: 131470771, представлявано от Петю Петров – Управител, никога не е имало натрупани, неплатени данъчни задължения в размер на \"891 030.19 лева\", както твърдите във Вашата публикация. Декларираме, че поради липса на дейност и в съответствие с изискванията на Закон за Частна Охранителна Дейност, дружеството доброволно е върнало в ГДНП своя \"Лиценз за извършване на частна охранителна дейност\". Декларираме, че дружеството няма неплатени задължения към НАП, видно от приложеното Удостоверение за наличието или липсата на задължения, изх.№220201800340968/14.11.2018 г., издадено от ТД София на НАП, което моля да бъде публикувано като част от правото на отговор и опровержение на публикацията. Публикацията от 11.11.2018 г. е с невярно съдържание, а съгласно Етичния кодекс на българските медии от 2004 г., чл.1. журналистите поемат задължението да предоставят на обществото точна и проверена информация, да използват различни източници, да посочват техния произход, както и да посочват, ако информацията не е проверена. В публикацията липсва информация, че посочените факти не са проверени. Нарушаването на правилата на Кодекса може да бъде оправдано само когато се докаже недвусмислено, че е било в обществен интерес, като информацията в обществен интерес не бива да се обърква с невярна информация, но за сметка на това интересна за обществото.", "date": "2018.11.15", "title": "Как фирмата, свързана със социален зам.-министър, се оказа внезапно с платени осигуровки"}
{"url": "https://www.dnevnik.bg/sviat/2018/11/15/3346689_makron_i_kraliat_na_maroko_otkriha_purvata_skorostna/", "text": "Кралят на Мароко Мохамед Шести и френският президент Еманюел Макрон откриха първата не само в Мароко, а и в цяла Африка скоростна железопътна линия, предаде \"Асошиейтед прес\". Тя свързва двата икономически и финансови центъра в страната Танжер и Казабланка, като разстоянието между тях ще се изминава за 2 ч и 10 минути със скорост от 320 км/ч. Досега влаковете между двата града пътуваха почти 5 ч. Проектът на стойност 2 млрд. долара бе започнат през 2011 г. от краля и тогавашния президент на Франция Никола Саркози. Във финансирането му участваха няколко арабски страни. Новата железопътна линия е известна с френските инициали LGV, което е съкращение за \"високоскоростна линия\". Кралят вече ѝ даде и ново название - \"Ал Борак\", по името на крилатото митично създание, което пренасяло пророците до небесата. За обслужване на железницата Мароко купи 12 скоростни влакови композиции от френския производител \"Алстом\". /БТА", "date": "2018.11.15", "title": "Макрон и кралят на Мароко откриха първата скоростна жп линия в Африка"}
{"url": "https://www.dnevnik.bg/sport/2018/11/15/3346185_chilich_oburna_isnur_i_zapazi_shansove_v_london/", "text": "Финалистът от Australian Open Марин Чилич обърна Джон Иснър в трисетова битка и запази шансове да се класира за полуфиналите в заключителния турнир на АТП в Лондон. Хърватският тенисист спечели с 6:7 (2), 6:3, 6:4 след 2.14 часа игра. Развоят на мача между Чилич и Иснър гарантира мястото на Новак Джокович в следващата фаза. Световният №1 спечели убедително първите си два мача -  срещу Иснър  и  Александър Зверев , като не загуби сет и престоя на корта общо 150 минути. Двубоят между Чилич и Иснър е първият тресетов в тазгодишните финали на АТП. При загуба хърватинът щеше да бъде елиминиран от борбата за полуфиналите, след като на старта отстъпи срещу Зверев. Той обаче съумя да направи обрат и постигна едва втора победа при четвъртото си участие във финалния мастърс. Иснър сервираше отлично в първия сет. 208-сантиметровия американец пласира девет аса, вкара 70% първи сервис и загуби само девет от разиграните 40 точки в шестте си подавания. Той даде една точка за пробив на съперника - в откриващия гейм, и успя да я спаси. Началният удар на Чилич също работеше добре. Хърватинът имаше само един критичен гейм, в който изостана с 15:40. Той спаси двете точки за пробив, а след това отрази и трета, преди да измъкне подаването си. Така двамата стигнаха до тайбрек, в който Иснър натрупа ранен аванс и спечели убедително със 7:2. В хода на мача обаче Чилич започна да намира все повече решения срещу сервиса на Иснър. Хърватинът изигра силен втори сет, в който не даде нито една точка за пробив на американеца, а в същото време стигна до пет възможности в подаванията на съперника. Шампионът от US Open 2014 проби за 5:3, след което затвори сет с безапелационен сервис гейм на нула. След като в първите две части имаше само един пробив, третата започна с три поредни. Чилич излезе победител от размяната, като пръв успя да спечели подаването си за 3:1. До края на мача той не даде шансове на Иснър да върне втория пробив, а при 5:4 приключи двубоя с още един сервис гейм на нула. Чилич записа осма победа в 11-ия си мач срещу Иснър. Американецът допусна втора загуба в Лондон, след като в първия кръг на груповата фаза отстъпи срещу Джокович. Световният №10 все пак запазва шансове за полуфиналите. В петък Иснър се изправя срещу Зверев, а Чилич ще играе срещу Джокович. Американецът има шанс да продължи напред, само ако победи германеца в два сета.", "date": "2018.11.15", "title": "Чилич обърна Иснър и запази шансове в Лондон"}
{"url": "https://www.dnevnik.bg/bulgaria/2018/11/15/3318577_zapochvat_kolednite_posti/", "text": "От днес започват 40-дневните коледни пости, които ще завършат на Бъдни вечер (24 декември). Коледният пост се нарича още Малка Четиридесетница. От днес до празника Въведение Богородично (21 ноември) са забранени венчавките. Преди Коледа вярващите постят, за да се подготвят да посрещнат материализираното Божие слово - Божия Син Исус Христос. По време на постите вярващите християни не ядат месо и месни продукти, както и други храни от животински произход - мляко, сирене, яйца. На Никулден - 6 декември, е разрешена консумацията на риба и вино. Изключение се прави за деца, бременни жени, болни и възрастните хора, на които са разрешени мляко и млечни продукти. Човек, който се готви за изповед и св. Причастие, е необходимо предварително да уточни с изповедника си начина и степента на постене. Който е болен или има хронични заболявания, непременно трябва да се посъветва с изповедника си, като му съобщи и мнението на лекаря. Според духовници не е толкова важно да се спазва стриктно физическият пост, а човек с делата си да покаже, че искрено се е разкаял за волните и неволните грехове, и да потърси опрощение. 40-дневният Рождественски пост често е наричан още Четиридесетница на апостол Филип, тъй като се празнува веднага след Деня на апостол Филип - 14 ноември. Установен е сравнително късно - в чест на Раждането на Спасителя, за да се очистят християните чрез покаяние, молитва и пост и с чисто сърце, душа и тяло благоговейно да посрещнат явилия се в света Син Божий.", "date": "2018.11.15", "title": "Започват коледните пости"}
{"url": "https://www.dnevnik.bg/politika/2018/11/15/3346052_v_gerb_se_nadiavat_da_niama_predsrochni_izbori_do/", "text": "Депутати от ГЕРБ се надяват на пълен управленски мандат въпреки скандалите в по-малкия коалиционен партньор \"Обединени патриоти\" и протестите напоследък. По-скептично настроените смятат, че ще успеят да задържат властта до местните избори, които трябва да са през октомври или ноември следващата година, а най-черногледите - поне до европейските избори през май. Само преди дни настроенията в парламента бяха съвсем други и представители и на властта и на опозицията допускаха предсрочни парламентарни избори още в първите месеци на 2019 г. Попитан вчера кога ще има гласуване за ново Народно събрание, политик от ДПС се засмя и каза: \"Само един Господ знае\". Мнозина в ГЕРБ не могат да си представят, че лидерът им Бойко Борисов ще подаде доброволно оставката си и ще остави предизборното управлението на страната в ръцете на служебен кабинет, назначен от президента Румен Радев. Някои смятат, че решението на премиера ще зависи от представянето на партията на европейските избори. Предишния път, когато Борисов подаде оставката си, беше след загубата на Цецка Цачева на президентските избори. Ние да ги смачкаме на европейските избори, пък да ги видим после за местните избори, каза депутат от ГЕРБ за опозицията. Настроенията в ГЕРБ са промениха от миналата седмица, когато депутати, с които \"Дневник\" разговаря, смятаха, че е възможно предсрочните избори да са още в началото на следващата година. Тогава проблемът с осигуряването на кворум за заседанията беше по-остър, след като лидерът на \"Воля\" Веселин Марешки заяви, че депутатите му няма да се регистрират в пленарната зала, докато вицепремиерите Валери Симеонов и Красимир Каракачанов не подадат оставки. Вчера Марешки обяви, че \"Воля\" \"не е била и никога няма да бъде политически рекетьор\" и че  депутатите му ще работят в зала . Сюжетът започна с обявения от Марешки ултиматум на 4 ноември, само 4 дни по-късно главният прокурор  Сотир Цацаров поиска от Народното събрание да свали имунитета  на шестима депутати, трима от тях бяха от \"Воля\"- самият Марешки, Кръстина Таскова и Пламен Христов, и позицията се промени. До кризата с кворума се стигна, след като представителите на БСП спряха да се регистрират на заседания. От ДПС обявиха, че ще решават ден за ден според законодателната програма. Те също настояват за оставката на вицепремиера Валери Симеонов и атакуват от началото на мандата \"патриотите\". Марешки балансира ГЕРБ има 95 места в парламента, а коалиционните им партньори \"Обединени патриоти\" - 27. Това прави крехко мнозинство от 122 места, което изчезва, ако само двама депутати от коалицията отсъстват. Управляващите разчитат на независимия депутат Спас Панчев, който напусна парламентарната група на БСП. Другият независим - Ангел Исаев, който беше част от ДПС, също понякога гласува с тях. Така при пълна мобилизация управляващата коалиция може да разчита на 124 гласа. Това означава обаче, че не трябва да има болни или командировани депутати, което е невъзможно. Затова се разчита на Марешки, който има 12 народни представители, да съдейства за гарантиране на кворума. Според източник от ръководството на ГЕРБ Марешки имал интерес правителството и парламентът да изкарат пълен мандат, а на предстоящите евроизбори \"Воля\" се надявала да отнеме част от гласовете на \"Обединени патриоти\". \"Атака\" е слабото звено Лидерът на \"Атака\" Волен Сидеров - председател на парламентарната група на \"Обединени патриоти\", който също настояваше за оставката на коалиционния си партньор Валери Симеонов, засега осигурява депутати за кворума. С наближаването на европейските избори обаче е възможно \"Атака\" да напусне малката коалиция, допусна депутат от ВМРО. Причината е, че Волен Сидеров настоява да бъде водач на европейската листа на \"патриотите\", нещо на което не са съгласни нито във ВМРО, нито в НФСБ. Те държат листата да бъде водена от сегашния евродепутат Ангел Джамбазки. Разговорите по темата за евроизборите все още предстоят при \"патриотите\". В последните дни Волен Сидеров демонстрира сближаване с евродепутата Николай Бареков и дори  подаде документите на партията си  за членство в Алианса на консерваторите и реформистите в Европа (АКРЕ). \"Атака\" има 8 народни представители и дори предизборно да спре да подкрепя кабинета и мнозинството в парламента, 12-те депутати на Марешки ще могат да закрепят кворума. БСП с прогноза за парламентарни избори заедно с европейските Според депутати от БСП за партията е по-добре да има предсрочни парламентарни избори заедно с европейските. За ГЕРБ по-изгодно обаче би било изборите за депутати да бъдат заедно с местния вот, което ще мобилизира повече избиратели, смятат социалистите. Седмица по-рано представител на ДПС беше уверен, че ще има парламентарни избори още преди европейските. Дотогава ще има още много скандали с \"патриотите\", каза депутатът, като отказа повече подробности. Преди седмици движението обяви ултиматум - или оставка на Валери Симеонов, или на целия кабинет. \" Предсрочни избори в тази ситуация са неизбежни . Въпросът е какво ще се случи с държавата след това. Ние не споделяме принципа \"стани да седна\", обяви тогава лидерът на ДПС Мустафа Карадайъ. Той подчерта, че движението \"не говори за алтернативни персони, а за алтернативна форма на управление\", която минава през програма за ускорено развитие на страната. Те са готови на обединение на партии и институции около програма от национални приоритети за запазване на демокрацията и мира у нас, която да се изготви преди изборите и да се изпълнява от следващия парламент и кабинет, тъй като нови избори пак няма да променят значително разпределението в парламента. БСП и ДПС обявиха, че нямат нищо общо с организацията на протести в страната. Но и двете партии ги подкрепят. Според ГЕРБ активисти на БСП участват в подготовката на протестите.", "date": "2018.11.15", "title": "Депутати в спор ще има ли предсрочни парламентарни избори"}
{"url": "https://www.dnevnik.bg/skorost/2018/11/15/3345966_gumite_sus_zimni_harakteristiki_sa_zaduljitelni_ot_dnes/", "text": "Гумите със зимни характеристики са задължителни от днес. Според последните промени в закона от 15 ноември до 1 март автомобилите трябва да са със зимни гуми или с такива с минимална дълбочина на протектора 4 мм. Глобата за неизрядните водачи е 50 лева, като се отнемат и 6 контролни точки. Дали грайферът е в нормата може да се провери лесно с монета от 1 лев. При поставянето и в протектора той трябва да покрива ринга около средната част. Междувременно експертите на финландския производител \"Нокиан\" препоръчаха да не се чака грайферът да стане 4 мм, за да се смени гумата. Според тях протекторът трябва да е поне 5 мм, за да има гумата добро сцепление. Освен грайфера трябва да се има предвид и възрастта. Ако гумите са били в активна употреба повече от 6 години, сцеплението им на сняг и лед ще е много ограничено, дори и да има прилична шарка, коментират от компанията. Друг съвет към шофиращите е все пак да заложат на зимните гуми, въпреки че не са задължителни. Ето и обобщени съветите на специалистите от компанията, произвела първата зимна гума: Изберете висококачествени гуми, произведени за зимни условия Подменете гумите след шест години активно ползване Независимо колко често шофирате автомобила проверете маркировката на страницата на гумите, за да сте сигурни, че те не са над 10 г. Подменете гумите, когато дълбочината на протектора достигне 5 мм Проверете налягането в гумите – препоръката е гумите да са напомпани приблизително с 0,2 бара над лятната стойност Проверете страниците на гумата и каналите й за пукнатини. Всички актуални глоби според последните промени в закона можете да видите  тук", "date": "2018.11.15", "title": "Гумите със зимни характеристики са задължителни от днес"}
{"url": "https://www.dnevnik.bg/sviat/2018/11/15/3346070_asad_se_vuzpolzva_ot_sporni_zakoni_za_nai-golemiia/", "text": "На строителен обект в Дамаск камиони и булдозери се движат напред-назад, превозвайки пясък и камъни за строителство на луксозни високи жилищни сгради и търговски центрове. Доскоро районът беше работнически квартал с неофициални поселения и нерегламентирани жилища насред овощни градини и земеделски земи - в началото на конфликта в Сирия той беше център на протестите срещу правителството. През последните години хиляди жители бяха изгонени, а имотите им - сринати, за да се направи място за проекта за милиони долари, който обещава да бъде новото търговско средище на столицата. \"Марота сити\", както е известен най-големият инвестиционен проект в Сирия, е разглеждан като пример за това как правителството ще се заеме с амбициозното възстановяване на районите, опустошени от почти осемгодишната гражданска война. Правителството използва спорни нови закони за собствеността, за да създаде зони, където съдружия с участието на правителството и бизнесмени стават собственици на квартали и ги изграждат наново. Служители казват, че целта на проектите е да се планират наново бедни квартали и разрушени райони и да се привлекат частни инвеститори, които да се включат в изключително скъпата задача на възстановяването. Критици казват, че президентът Башар ал Асад използва подобни проекти, за да укрепи следвоенната власт, да извърши експроприация на имущество и да преоформи демографията в Сирия, като изгони бедни общности, смятани за центрове на подкрепа за опозицията, и да ги замени с по-богати, които е по-вероятни да бъдат предани. 53-годишният президент оцеля във войната, използвайки помощта на съюзниците Русия и Иран, за да смаже въоръжен бунт, целящ да го свали от власт. Без пари за възстановяване Проектът \"Марота\" е в сърцевината на заплетената мрежа от политика и възстановяване в Сирия. След като си върна от опозицията ключовите градове в страната, правителството казва, че сега е време да се съсредоточи върху възстановяването. Но западни страни, включително Съединените щати, казват, че няма да се ангажират с никакво финансиране за възстановяване, ако няма истински напредък към политическо уреждане. Планът за луксозни апартаменти и лъскави молове в Дамаск може да изглежда особено шокиращ на фона на огромните разрушения в някогашните бунтовнически райони само на няколко километра оттам и в останалата част на страната, където цели градски квартали стоят сринати от бомбардировки, напомняйки на сцени от Втората световна война. \"Марота\" се изгражда в югозападен квартал, наречен \"Басатин ал Рази\", възникнал върху земеделски земи през последните десетилетия, когато по-бедни сирийци са се преместили от провинцията и са си построили неразрешени жилища. В района имаше антиправителствени протести през 2012 г., но те бяха бързо потушени със сила, и той беше сравнително незасегнат от разрушението на войната. Проектът беше одобрен през 2012 г. със законодателен акт, известен като Указ 66, който позволи на правителството да изгради наново места в столицата, които са били бедни поселения и незаконни жилищни райони. Това позволи на провинция Дамаск да изгони населението, което до голяма степен се беше пръснало по други, евтини части на столицата, и да срине района. Проектът се управлява главно от сирийското правителство чрез акционерно дружество на име \"Шам холдинг\", създадено през 2016 г. и притежавано от провинция Дамаск. То привлича инвестиции от бизнесмени, известни с близките си връзки със сирийското ръководство, включително богатия предприемач Самер Фоз, който се прочу през войната, а наскоро купи мажоритарни дялове в емблематичния хотел \"Четири сезона\" в столицата. Говори се също така, че компанията е свързана с братовчеда на Асад, Рами Махлуф, който е един от най-влиятелните бизнесмени в Сирия. Следващият проект \"Очаквам търговският център да се премести тук\", казва Насух Наболси, главен изпълнителен директор на компанията \"Дамаск Шам холдинг\", която се занимава с управлението, строителството и инвестиционната дейност. Той заяви пред \"Асошиейтед прес\" в стилната централа на компанията, намираща се точно до строителния обект, че компанията досега е похарчила сума, равняваща се на 70 милиона долара, за инфраструктурна дейност по строителния проект, заемащ площ от 2.14 млн. квадратни метра. Очаква се строителството да започне преди края на годината. Проектът ще осигури 12 хил. жилища за близо 60 хил. обитатели. \"Марота\" ще бъде последван от подобен проект още по на юг, наречен \"Басилия сити\", върху четири пъти по-голяма площ, каза Наболси и добави, че плановете за изграждането на тези райони са съществували преди избухването на сирийския конфликт през 2011 г. През април правителството прокара спорен Закон 10 за собствеността, който разшири географския обхват на Указ 66 извън Дамаск към останалата част от страната и увеличи обсега му от неофициални поселения до редовно регистрирани имоти.  Съгласно Закон 10  жителите първоначално имаха едва 30 дни, за да докажат, че притежават имущество в наново застроявани зони, за да получат дялове в проектите или други парцели земя; в противен случай собствеността ще бъде прехвърлена на местната власт. Законът предизвика паника сред бежанците в чужбина, много от които са загубили нотариалните си актове или не могат да се върнат, за да докажат собствеността си. След международни протести сирийският външен министър обяви през юни, че 30-дневният регистрационен срок ще бъде удължен на една година. Миналия месец служител на ООН каза, че сирийското правителство е оттеглило закона, като се позова на Русия за тази информация. Няма обаче признаци, че законът е официално променен, или потвърждение, че е оттеглен. \"Не са непременно нещо лошо\" Най-малко четири някогашни бунтовнически района във и около столицата сега се обмислят за повторно застрояване съгласно Закон 10. Те включват \"Барзе\", \"Джобар\", \"Дарая\" и \"Кабун\", където вече са започнали големи събаряния, показва разследване на \"Хюман райтс уоч\". Изследователката на Сирия в \"Хюман райтс уоч\" Сара Каяли каза, че фактът, че набелязаните райони са все бивши бунтовнически крепости и липсата на прозрачност около законите за собствеността само засилва подозренията. \"Правителствените закони за градоустройството често се използват за конфискуване на имущество на жители, оставят ги без други места за живеене и никога не ги обезщетяват, като по този начин нарушават техните права на собственост на повече от едно ниво\", заяви тя пред АП. Жителка на квартал \"Мазе\" в Дамаск, чието семейство притежава имущество в близкия район \"Басатин ал Рази\" и внимателно следи въпроса, каза, че новите закони за собствеността не са непременно нещо лошо, но прилагането създава впечатлението, че правителството изгонва бедните жители и привлича богатите. Тя каза, че събарянията са започнали, без да бъдат осигурени други места за живеене, а предлаганите пари за наем често са недостатъчни за наемане на жилище в Дамаск. Тя пожела да остане анонимна по съображения за сигурност. Наболси отхвърля тези твърдения и настоява, че всички са обезщетени повече от справедливо. Той каза, че няма нищо лошо в развиването на обществото, и добави, че сирийската криза е била разгаряна от хора, които са били експлоатирани. \"Грешката на правителството е, че не разви тези райони и позволи те да се превърнат в незаконни места за живеене, а това ни струваше скъпо.\" Каяли каза, че съществува безпокойство, че законите ще бъдат използвани като форма на \"колективно наказание\" срещу противниците на правителството и че лишават от собственост бедните хора. \"Това ще изостри социално-икономическото неравенство, което всъщност беше една от причините за въстанието\", каза тя. /БТА", "date": "2018.11.15", "title": "Най-големият инвестиционен проект в Сирия се гради върху спорни закони"}
{"url": "https://www.dnevnik.bg/sviat/2018/11/15/3345902_zaplaha_za_amerika_li_e_kervanut_ot_migranti/", "text": "След американските междинни избори Доналд Тръмп не е споменавал често \"престъпниците\" от кервана с мигранти от Централна Америка, които може според него \"да нахлуят\" в САЩ. Керванът обаче продължава пътя си към мексиканската граница на Щатите. Ако сложим в скоби американската кампания, остава един закономерен въпрос: застрашават ли мигрантите сигурността на страната? Мигрантите - близо 5000 на брой, напуснаха в понеделник Гуадалахара и се движат към Тихуана, разположен на северозапад на около 1800 км. Дочул как американският президент ги нарича \"бандити\", Байрон Салинас - механик от Хондурас, пътуващ с кервана, поклаща глава: \"Бандитите са тези, от които бягаме\". Салинас подсмърча и кашля в студа, вдигнал на ръце едногодишния си син - не прилича много на образа, внушаван от Тръмп: \"нехранимайковци\" и \"много лоши хора\". Също като повечето от тези мигранти без документи, тръгнали преди месец пеш или на автостоп през Централна Америка и Мексико, Салинас и жена му Исамар казват, че искат просто да отгледат детето си далеч от мизерията и уличните банди в родната им страна. \"Това са най-вече семейства и пълнолетни кандидати за убежище, които бягат от насилието, заплахите и трудните условия\", уверява Ройс Бърнстийн Мъри от Американския съвет по миграцията - мозъчен тръст във Вашингтон. \"Те просто търсят сигурно място\", казва тя. \"Хора от Близкия изток\" След атентатите в Париж през 2015 г. обаче е трудно да бъдат отхвърлени изцяло опасенията за сигурността, които навява тази огромна върволица от мигранти. Някои от извършителите на тогавашните атентати във френската столица се бяха промъкнали в Европа с потока мигранти и бежанци, бягащи от Сирия. Говорейки за мигрантския керван, Тръмп подхвана рефрена на европейската крайна десница от времето на сирийската вълна; нищо обаче не доказва, че в мигрантския керван се укриват ислямски терористи. Самият Тръмп призна, че няма \"никакви доказателства\", макар да твърдеше в много тревожен туит, че там се намират \"неизвестни лица от Близкия изток\". Експертите по миграцията, аналитиците от сферата на сигурността, а и някои мигранти заявяват, че в кервана може и да има неколцина членове на банди или други престъпници. Някои мигранти заявиха пред АФП, че са разпознали групичка младежи, които се дрогират и крадат, но не забелязват по-внушително криминално присъствие. \"Разберем ли, че в групата има крадец, чака го здрав бой. Никой крадец с всичкия си не би останал тук\", коментира Денис Алберто де ла Крус, 31-годишен рибар от Гватемала. \"В коя да е група с подобни размери вероятно има хора с криминални досиета\", признава Ричард Майлс, експерт по сигурността от вашингтонския Център за стратегически и международни изследвания. \"Но ако имаше мнозина от \"MS-13\", групата със сигурност щеше да ги разкрие, защото повечето бягат тъкмо от тях\", казва той по повод една зловеща банда. Освен това тези престъпници лесно щяха да бъдат изобличени в САЩ с тяхната система за сигурност по границите, с \"разширените процедури за контрол\" на пръстовите отпечатъци и биометричните данни, с проверките на миналото, казва Бърнстийн Мъри. Потеглили от Хондурас на 13 октомври, мигрантите си навлякоха гнева на Тръмп час след като пробиха първото заграждение на границата между Гватемала и Мексико, а после се сблъскаха с мексиканската полиция за борба с безредиците. Тръмп разположи по границата с Мексико хиляди военни, но според експерти е малко вероятно керванът да направи опит за силово нахлуване в САЩ. Американските власти ограничиха достъпа на автомобили от Тихуана, препречиха пътя с циментови бариери и бодлива тел. Мигрантите пътуват главно на групи, за да се пазят от нападения и отвличания в Мексико. Пристигането им на границата не би трябвало да създаде проблем на САЩ, предполага Бърнстийн Мъри. \"Границата се охранява по-добре отвсякога\", казва тя. \"Злосторници може да срещнете в коя да е група хора, но повечето, почти всички са точно такива, каквито твърдят, че са\", добавя Мъри. /БТА", "date": "2018.11.15", "title": "Заплаха за Америка ли е керванът от мигранти"}
{"url": "https://www.dnevnik.bg/detski_dnevnik/2018/11/15/3345897_muzikalnite_godishni_vremena_-_edin_vupros_s_nagrada/", "text": "За да участвате в надпреварата, трябва да сте регистриран потребител в  id.capital.bg . Обърнете внимание, че сайтът на \"Дневник\" позволява да гласуват и читатели без регистрация в мрежата id.capital.bg, но жребият след това ще бъде изтеглен само между онези, които са гласували през потребителски профил. Анкетата ще бъде активна до 23.59 ч. на 22 ноември (четвъртък), а на следващия ден ще бъде обявен печелившият.", "date": "2018.11.15", "title": "Музикалните годишни времена - един въпрос с награда билет"}
{"url": "https://www.dnevnik.bg/sviat/2018/11/15/3346227_franciia_e_sujuznik_na_sasht_a_ne_tehen_vasal_zaiavi/", "text": "Френският президент Еманюел Макрон заяви, че Франция и САЩ са дълговечни съюзници, които трябва да се отнасят с уважение един към друг, и че Франция е съюзник, а не васал на САЩ, в реакция на нападки на президента на САЩ Доналд Тръмп в Туитър, предадоха \"Ройтерс\" и ТАСС, цитирани от БТА. В пет туита  след посещението си във Франция  Тръмп разкритикува този важен съюзник на САЩ за това, че почти е бил победен от Германия през Втората световна война, и за ниския рейтинг на Макрон. \"Във всеки един момент от историята ни сме били съюзници, а между съюзници трябва да има уважение\", каза Макрон, давайки примери с френската подкрепа за САЩ по време на войната им за независимост и подкрепата на САЩ през двете световни войни. \"Не мисля, че французите очакват от мен да отговарям на туитове, а очакват да продължа тази важна история\", каза Макрон и добави, че Тръмп се държи така от вътрешнополитически съображения. На въпрос за предложението му за създаване на европейска армия, което бе критикувано от Тръмп, Макрон заяви, че САЩ са исторически съюзник и ще продължат да бъдат такъв. \"Това е съюзникът, с когото поемаме всички рискове, с когото извършваме най-сложните операции. Всеки ден се борим с тероризма и в Сирия, и в Африка. Нашите войници ежедневно действат заедно. Но да си съюзник не означава да си васална страна. Ние не бива да зависим от тях\", заяви френският президент.", "date": "2018.11.15", "title": "Франция е съюзник на САЩ, а не техен васал, заяви Макрон"}
{"url": "https://www.dnevnik.bg/kultura/2018/11/15/3345163_andrei_daniel_predstavia_mesta_za_sreshti_vduhnoveni/", "text": "Художникът Андрей Даниел открива днес, 15 ноември, изложбата \"Места за срещи\" в галерия \"Нюанси\". В нея авторът представя серия от творби, в които пресъздава имагинерни и конкретни пространства. Идеите за голяма част от картините, включени в експозицията, се заражда през 2017 г. по време на последното посещение на художника в Париж. Макар това съвсем да не е първият му допир с града, едва тогава Даниел се вдъхновява от факта, че френската столица е осеяна с места за срещи - някои злободневни, други специални и дългоочаквани, а трети - донякъде абстрактни - между творци и техните предци. \"Разбира се, заглавието на тази изложба е пак опит за метафора. Защото тези срещи са въображаеми, в някакви други (някои ги наричат \"духовни\") пространства. (...) Там можем да се срещнем с мъдри и гениални хора, с техния огромен талант да превръщат предметите в скъпоценности, там можем да се срещнем дори със себе си\", казва художникът в представянето на изложбата. Андрей Даниел е роден през 1952 г. в Русе. Завършва живопис при проф. Добри Добрев в Националната художествена академия. Там става доцент, а след това и професор в специалността. През годините е декан на факултета, ръководител на катедра живопис, а в момента е член на НС на НХА и член-кореспондент на БАН. Има над 150 участия в представителни изложби на българско изкуство в страната и чужбина и над 40 публикации. Голяма част от работите му са живопис, но има и стенописи, сценографии и графики. През 2011 г. издателство \"Захари Стоянов\" публикува книгата му \"Неща, места и хора\".", "date": "2018.11.15", "title": "Андрей Даниел представя \"Места за срещи\", вдъхновени от Париж"}
{"url": "https://www.dnevnik.bg/sport/2018/11/15/3346231_otborut_na_nadejdata_si_osiguri_miasto_sred_24-te/", "text": "Българският отбор по футбол за бездомни си осигури място във втората фаза на световното първенство в Мексико. \"Отборът на надеждата\" спечели нови две победи, но допусна и първа загуба във втория ден на надпреварата. Българският състав започва следващия етап с мач срещу Полша в 18.20 часа днес. След гръмката победа с 10:0 срещу Германия \"отборът на надеждата\" влезе с обрат от 2:3 до 4:3 срещу Норвегия във втория ден от световното. Попаденията за България вкараха капитанът Коце Ангелов, Трайчо Методиев, Асен Йорданов и Венелин Иванкин. След това дойде нов убедителен успех с 11:3 срещу Южна Корея. Пет от головете вкара Венелин Иванкин, три пъти се разписа Асен Йорданов, два - Стефан Стефанов, и един път точен беше Ивайло Бурев. В последния си мач от група Н дойде тежко поражение с 1:10 срещу бившия световен шампион Чили. Асен Йорданов вкара гола за българския състав. Другите съперници във втората фаза ще са Босна и Херцеговина, Румъния, Литва и Киргизстан. Класиране на едно от първите две места в тази група ще изпрати българския състав в шампионския поток, в който ще играят осемте най-добри отбора в турнира, каквато е и целта пред отбора.", "date": "2018.11.15", "title": "\"Отборът на надеждата\" си осигури място сред 24-те най-добри на световното за бездомни"}
{"url": "https://www.dnevnik.bg/politika/2018/11/15/3346229_borisov_othvurli_vuzmojnostta_za_nova_upravliavashtata/", "text": "Премиерът Бойко Борисов отхвърли възможността да има  предсрочни парламентарни избори,  както и преформатиране на управляващата коалиция. Пред Би Ти Ви той обясни, че в момента не вижда защо да подаде оставка, каквато му поиска лидерът на БСП Корнелия Нинова и част от протестиращите в последните дни. По думите му има и платени участници сред протестиращите, както и партийни намеси. В последните дни в няколко града на България, както и по основни пътни артерии граждани поискаха по-евтини горива и предложенията за поскъпване на \"Гражданската отговорност\" да не се приемат. В София пък вече близо месец майки на деца с увреждания протестират с искане на оставка на Валери Симеонов заради негово изказване. \"Ако един от параметрите в държавата не беше добър, можеше да се говори за оставка. Надявам се да спрат протестите, защото цените на горивата падат. Държавата в лицето на правителството няма повече възможности да намали цените, освен ако не намалим акциза, но така ще намалеят и социалните плащания\", обясни Борисов. Ако Симеонов не беше лидер на НФСБ, Борисов щял да му иска оставката Борисов за пореден път се извини за думите на Симеонов, че майките на деца с увреждания са \"кресливи жени с уж болни деца\". И за пореден път уточни, че оставката на вицепремиера не е на дневен ред. Тя можела да се поиска само от коалиционните му партньори в \"Обединени патриоти\" Красимир Каракачанов и Волен Сидеров. Ако обаче Симеонов не бил лидер на НФСБ, то тогава самият премиер щял да настоява за оставката му. \"Ако Валери Симеонов беше само вицепремиер, но не и председател на НФСБ, щях да бъда неотстъпчив за неговата оставка. Той все пак е председател на партия в коалиционния съвет, той не е само вицепремиер\", каза Борисов. \"Доста поработихме по този закона за хората с увреждания и с едно обидно изказване на Валери Симеонов майките отново се върнаха на улицата. И ми е мъчно, и ме е яд. Не е в моите възможности да прибера майките и децата им от улиците\", допълни премиерът. Според Борисов \"няма как да не сме най-бедната държава, като сме разпръснали 7 млрд. лв. след управлението на БСП.\" Той изчисли, че купуването на реактори за АЕЦ \"Белене\", договорите за изкупуване на електроенергия с ТЕЦ \"Марица-изток 2\" и фалита на КТБ струват точно толкова.", "date": "2018.11.15", "title": "Борисов изключи варианта за нова управляваща коалиция или предсрочни избори"}
{"url": "https://www.dnevnik.bg/na_put/2018/11/15/3345596_gradovete_krai_rein_navliazoha_v_petiia_sezon/", "text": "Сезонът на карнавала или \"петият сезон\", както го наричат по бреговете на Рейн, започна в началото на тази седмица и ще продължи до началото на март догодина, когато започва Великденският пост., разказва ДПА. В Кьолн карнавалът е смятан за не по-малко значима забележителност на града, отколкото прочутата му катедрала. По традиция сезонът се открива всяка година на 11-то число от 11-ия месец точно в 11.00 ч. Традицията, съществуваща от средновековието, повелява хората да си приготвят специални пъстри костюми за случая, да излязат на улиците, да хвърлят на децата шепи бонбончета и китки с цветя и да си разменят целувки. Заради студеното време участниците не спират на едно място, носейки се под звуците на музиката в импровизиран танц. Но дори когато спрат на по бира, потропването продължава, разказва Дойче веле. Веселят се и в други градове по течението на реката - Дюселдорф, Майнц, Бон. Дюселдорф си има своя традиция. Там в първия ден на карнавала пред кметството се \"събужда\" шутът Хопедиц, който започва бурна кавга с кмета на града като изброява всички гафове на местните власти, а те на свой ред се опитват да се оправдаят. В края на карнавала в навечерието на идната пролет Хопедиц ще бъде наново приспан. Тази година началото на карнавалния сезон бе отпразнувано под сивото небе, но без дъжд, информира ДПА.", "date": "2018.11.15", "title": "Градовете край Рейн навлязоха в \"петия сезон\""}
{"url": "https://www.dnevnik.bg/bulgaria/2018/11/15/3346233_prezidentut_se_durji_kato_podbuditel_na_protestite/", "text": "Румен Радев се държи като популист и подбудител на протестите, които може да не са автентични. Това коментира президентът Росен Плевнелиев (2012-2017) в ефира на \"Нова телевизия\". \"Президентът се държи като опозиционен лидер. Когато аз бях президент и имаше протест за горивата, организирах дискусия, поканих всички. Опитах идеите да бъдат пренесени в Народното събрание. Държавният глава не бива да прави това, което прави - да подбужда протестите. Опитах идеите да бъдат пренесени в Народното събрание\", каза Плевнелиев. Той попита дали Радев се готви за бъдещ министър-председател. \"Ако влезе в ролята си на президент, който е  загрижен за протестиращите , защо не ги приеме. Защо, ако е такъв борец срещу корупцията, не излезе с една идея как да я борим\", коментира той. Според него е възможно да има и чужда намеса в протестите. Плевнелиев даде пример за наличието на кола с руски номера на протеста в Бургас. Той призова службите да проучат въпроса, защото се съмнява, че България е част от една геополитическа война. \"Ако този кабинет продължи, механизмът за наблюдение ще отпадне, ще влезем в Шенген и в еврозоната. Точно това е голям проблем за всички русофили\", каза Плевнелиев. Той коментира и  скандала с думите  на вицепремиера Валери Симеонов за \"кресливи жени и уж болни деца\", насочени към протестиращите майки на деца с увреждания. \"Присъединявам се към хората, че за подобни думи трябва да се носи отговорност. Той трябва да си даде сметка, че е прекрачил една граница. Не съм запознат на какви основи е стъпили коалицията, имат коалиционен договор. Ако аз бях – щях да го помоля Симеонов да помисли много добре, но на Борисов не му е лесно да работи с патриотите\", каза той. Плевнелиев подчерта, че правителството на Борисов е постигнало немалко – проведе успешно европредседателство, сключи исторически договор за приятелство с Македония, а сега е на път да отвори вратите на страната ни към Еврозоната и Шенген благодарение на  позитивния доклад от ЕК .", "date": "2018.11.15", "title": "Президентът се държи като подбудител на протестите, смята Плевнелиев"}
{"url": "https://www.dnevnik.bg/citat_na_deniia/2018/11/15/3346234_citat_na_denia_bednostta_ne_e_griah_kogato_vzimash_11/", "text": "С тези думи премиерът Бойко Борисов разкритикува пред Би Ти Ви президента Румен Радев за обръщението му към народа в навечерието на 10 ноември. В изказването си държавният глава се обяви против налагането на по-високи данъци на автомобилите, които замърсяват повече природата, като уточни, че голяма част от тези коли са стари, а такива карат мнозинството българи. \"Уважаеми депутати, българите притежават стари автомобили не защото са безотговорни към природата, а защото не могат да си позволят нови. Бедността на българите не е грях, за да я облагате с данък\", каза Радев. От своя страна Борисов посочи, че президентът получава заплата от 11 хил. лв., която е с 4 хил. повече от неговата. Той добави, че през последната седмица Радев всеки ден атакува правителството, и отхвърли обвиненията му, че  ГЕРБ се е превърнала в партия държава. \"Президентът да ме критикува колкото иска. Партията държава е неговата партия\", каза Борисов. Той добави, че по време на обръщението на Радев към народа президентът е нападнал медиите, като ги е обвинил, че \"атрофират\". В изказването си обаче държавният глава посочи, че професионалните стандарти в медиите са рухнали, а \"демократичните институции атрофират\". \"Кой е атрофирал в медийната среда? Това въпрос към мене ли е? Имам вестник или телевизия ли? Говорете си вие, медиите. Имате си представителни органи, съберете се, говорете и посочете проблемите. Вашите асоциации трябва да се съберат и да уточнят защо президентът е казал това\", добави Борисов. Преди дни за пръв път  в мониторинга Еврокомисията се разтревожи за медийната среда в България.  В доклада на комисията се отбелязва значителното влошаване през последните години на медийната среда в България, което рискува да ограничи достъпа на обществото до информация и може да има отрицателно въздействие върху независимостта на правораздавателната система чрез атаки в някои медии срещу конкретни съдии.\"", "date": "2018.11.15", "title": "Цитат на деня: Бедността не е грях, когато взимаш 11 хил. лв. заплата"}
{"url": "https://www.dnevnik.bg/bulgaria/2018/11/15/3346243_obedineni_patrioti_otnovo_shte_izberat_koi_da_rukovodi/", "text": "Въпреки че  арестуваният и вече бивш председател на Държавната агенция за българите в чужбина  (ДАБЧ) Петър Харалампиев беше посочен от лидера на ВМРО и вицепремиер Красимир Каракачанов, отново \"Обединени патриоти\" ще имат последната дума кой да управлява институцията. Това се разбра от интервюто на премиера Бойко Борисов пред Би Ти Ви. В края на октомври при акция на Специализираната прокуратура и Комисията за противодействие на корупцията и отнемане на незаконното придобитото имущество (КПКОНПИ) бяха задържани 20 души. Обвинение получиха четирима, като сред тях е и председателят на агенцията Петър Харалампиев. Той е сочен за ръководител на престъпна група, която се занимавала с търговия с влияние и  подкупи , а главният секретар на агенцията Красимир Томов беше обвинен за участие в престъпното сдружение и подкупи. Обвинени бяха и двама посредници, които не са служители на агенцията. Един от тях е сръбски гражданин. Престъпната група се занимавала с издаването на български паспорти. След арестите бившия директор на отдел \"Българско гражданство\" в правосъдното министерство Катя Матева обяви, че  има доказателства, че ВМРО и Красимир Каракачанов се издържат от продажба на българско гражданство . Именно сигналите на Матева, подадени преди това, стоят в основата на арестите в ДАБЧ. Министърът на отбраната отхвърли обвиненията, а след това депутатът от \"Обединени патриоти\" Александър Сабанов уточни, че Каракачанов може да съди Матева за клевета. По думите на Борисов тези 20 арестувани по време на акцията ще спрат всички бъдещи опити за взимане на българско гражданство по различен от стандартния начин. Той добави, че ако Каракачанов е бил част от престъпната схема, щял да осуети проверките и арестите. \"Сега \"Обединени патриоти\" ще помислят и ще предложат нова и добра кандидатура за поста\", уточни премиерът.", "date": "2018.11.15", "title": "\"Обединени патриоти\" отново ще изберат кой да ръководи агенцията за българите в чужбина"}
{"url": "https://www.dnevnik.bg/sport/2018/11/15/3346245_lebron_djeims_zadmina_uilt_chemburlein_i_vleze_v_top_5/", "text": "Звездата на \"Лос Анджелис лейкърс\" Леброн Джеймс изигра забележителен мач и стана петият най-резултатен баскетболист в историята на НБА. С 44-те си точки при победата със 126:117 срещу \"Порланд трейл блейзърс\" той вече има в кариерата си общо 31 425, което е с шест повече от Чембърлейн. Едно стъпало пред Джеймс е голямата звезда от 90-те години Майкъл Джордан, който има 32 292 точки. Най-резултатният в историята е Карим Абдул-Джабар с 38 387, следван от Карл Малоун (36 928) и Кобе Брайънт (33 643). От действащите баскетболисти в челните 20 в класацията са още двама.  Дирк Новицки  е седми с 31 187, а Кармело Антъни е 19-и с 25 551. За започналия колебливо сезона отбор на \"Лейкърс\" това беше четвърта поредна победа и общо осма от 14 мача. С нея \"езерняците\" сложиха край на силната серия на \"Портланд\", който е втори в Западната конференция с десет победи и четири поражения и изостава от \"Голдън стейт уориърс\". \"Трейл блейзърс\" започна добре срещата и още през първата част натрупа двуфицрена преднина. Постепенно \"Лейкърс\" се доближи и точно преди почивката направи обрат. След това Джеймс и съотборниците му увеличаваха аванса си и спечелиха убедително. \"Юта джаз\" допусна втората най-тежка загуба в историята си след 68:118 срещу \"Далас маверикс\". След почивката \"джазмените\" постигнаха едва 22 точки.", "date": "2018.11.15", "title": "Леброн Джеймс задмина Уилт Чембърлейн и влезе в топ 5 по точки в историята на НБА"}
{"url": "https://www.dnevnik.bg/ot_vas/novini_ot_vas/2018/11/15/3346237_da_pogovorim_za_gurciia/", "text": "Площта ѝ е 131 475 km². Население – 10 787 690. Основната част от територията ѝ се състои от планински земи, издадени в морето на юг, и множество острови.", "date": "2018.11.15", "title": "Да поговорим за Гърция"}
{"url": "https://www.dnevnik.bg/bulgaria/2018/11/15/3346249_kratki_novini_bez_tirove_prez_troianskiia_prohod/", "text": "Майките протестираха за 25-и път  Около 50 майки на деца с увреждания и подкрепящи ги граждани се събраха за 25-и пореден ден пред сградата на Министерския съвет с искане за оставка на вицепремиера Валери Симеонов, съобщи БНР. Протестиращите се отправиха на шествие към централата на НФСБ на улица \"Георги Раковски\". Майките на деца с увреждания казаха, че настояват за оставката на вицепремиера Симеонов, въпреки думите на премиера Бойко Борисов, че не може да се бърка в работата на коалиционния си партньор. Те заявиха, че са тук, за да защитят своето достойнство, а всеки следващ политик и всяко следващо правителство трябва да разбере, че трябва да се отнася с уважение към своите граждани. Кабинетът ще даде още по 100 лв. енергийни помощи Още идната седмицата правителството ще подпомогне със 100 лв. допълнително хората, които получават енергийни помощи заради поскъпването на природния газ, дървата и въглищата. Това съобщи в ефира на БНТ социалният министър Бисер Петков. Напомни, че в бюджета за 2019 г. са предвидени 40 млн. лв. повече от тази година за социални помощи. Отдавна спрях да се притеснявам за своето място в кабинета, изцяло съм се концентрирал върху работата си, коментира Петков в отговор на въпрос дали се притеснава за поста си след като премиерът тази сутрин обяви, че ще има промени в кабинета. След седмица френският съд ще реши дали семейство Баневи ще бъде екстрадирано Следващата сряда ще се разбере дали разследваните за източването на завода \"Полимери\" Николай и Евгения Баневи ще бъдат екстрадирани в България. Това обясни пред БНР адвокатът на семейството Винсент Пенард. \"На вчерашното си заседание Апелативният съд в Екс ан Прова̀нс е обявил, че ще се произнесе по европейските им заповеди за арест на 21 ноември\", каза той. Баневи бяха задържани на 26 октомври на летището в Ница. С тях бяха и трите им деца, които в момента са при семеен приятел на фамилията, обясни адвокатът. На заседанието вчера е била обсъдена и молбата на Евгения Банева да бъде пусната от ареста, за да се грижи за децата си, но съдът е отказал. \"Демократична България\" внася законодателни промени за цената на горивата Обединението ще внесе своите предложения предложения за изменение в законодателството, чрез които могат да се постигнат по-ниски цени на горивата и да се осигури конкуренция в сектора в петък от 10.30, става известно от прессъобщение до медиите. Предложенията предвиждат отмяна на така наречения \"Закон за горивата\" и отстраняват сериозните недостатъци в изменения под лобистки натиск Закон за данък добавена стойност. Предложенията включват и изменения на Закона за акцизите и данъчните складове. Преди фактическото внасяне на законодателните предложения ще има кратки изявления от съпредседателите на Демократична България – Христо Иванов (Да, България) и Атанас Атанасов (ДСБ), Владислав Панев (Зелените) и членове от Управленската алтернатива на обединението. Техническият университет във Варна вече има временен директор  Министърът на образованието и науката Красимир Вълчев назначи проф.д-р инж. Розалина Димова за временно изпълняващ длъжността ректор на Техническия университет във Варна, съобщи пресцентърът на просветното ведомство. Миналата седмица Комисията по академична етика към просветното министерство установи, че има плагиатство в дисертацията и публикации на ректора на учебното заведение проф. Росен Василев.  Микробус с работници се е преобърнал на изхода на Кърджали В центъра за спешна помощ за преглед са откарани 11 души, съобщи агенция \"Фокус\", като се позовава на информация на местната полиция. Инцидентът е станал около 7.30 часа, след като шофьорът на микробуса е предприел забранена маневра за включване в движението. В резултат на това е бил ударен от кола със софийска регистрация. Към момента е установено, че една жена е със счупена ръка и няма тежко пострадали. Нанесени са сериозни материални щети. Ще бъде извършен оглед и ще бъде образувано досъдебно производство. Движението в района на катастрофата не е затруднено. Има временна организация за пропускане на автомобилите. Без тирове през Троянския проход заради лошото време  Ограничено e движението през Троянския проход за МПС над 12 т. поради влошени метеорологични условия. Това съобщиха от пресцентъра на АПИ. Районът е почистен и движението се осъществява и преминаването се осъществява без затруднение.", "date": "2018.11.15", "title": "Кратки новини: Майките протестираха за 25-и път"}
{"url": "https://www.dnevnik.bg/sport/2018/11/15/3346256_ruuni_shte_igrae_s_kapitanskata_lenta_v_posledniia_si/", "text": "Английският нападател Уейн Рууни ще бъде капитан в последния си мач за националния отбор. Той  прекрати кариерата си в състава преди повече от година , но ще излезе за още един двубой в приятелската среща със САЩ тази вечер. Селекционерът Гарет Саутгейт заяви, че Рууни ще носи и фланелката с номер 10, като това е решено в отбора. По думите му така играчите засвидетелстват уважението си към бившия нападател на \"Манчестър юнайтед\" и \"Евертън\" и настоящ играч на \"Ди Си юнайтед\". Рууни ще бъде извън титулярния състав, но ще се появи в игра за 120-ия си мач за националния отбор. С 53-те си гола той е най-резултатният играч на Англия.  Саутгейт обясни, че Рууни ще получи достатъчно време за игра, но успоредно с това селекционерът ще търси баланса, за да даде време и на младите футболисти. \"Целта е и да се подготвим добре за неделя\", добави той с поглед към мача с Хърватия от Лигата на нациите. \"За всички нас като отбор е много важно той да получи добро изпращане. Той е в добра форма\", каза още Саутгейт. До влизането на Рууни капитан ще бъде Фабиан Делф от \"Манчестър сити\". \"Когато за първи път дойдох в националния отбор, Уейн беше капитан. Той ме приветства, сложи ръката си на рамото ми и ме накара да се чувствам у дома. Щом влезе в игра, ще му върна лентата\", заяви полузащитникът на \"гражданите\".", "date": "2018.11.15", "title": "Рууни ще бъде капитан в последния си мач за националния отбор"}
{"url": "https://www.dnevnik.bg/bulgaria/2018/11/15/3346278_obshtinata_zasega_niama_da_opitva_da_kupi_kushtata_na/", "text": "Нашето  намерение къщата на Яворов да стане общинска собственост  остава, но всички спорове и други възбрани трябва да бъдат окончателно уредени преди или най-късно с продажбата. Това обяви в профила си във \"Фейсбук\" столичният кмет Йорданка Фандъкова. Преди около месец тя обяви, че е добре държавата или общината да придобият този паметник на културата и да го превърнат в действащ музей и място за култура. Днес Фандъкова съобщава в социалната мрежа, че заради това намерение е възложила правен анализ на собствеността на имота и сградата, преди да се инвестират публични средства и с цел да се защити общественият интерес. И анализът установил множество проблеми. \"Обявената цена е достатъчно голяма и тя задължава към отговорно поведение както общината, така и настоящите собственици\", посочва столичният кмет. Къщата, в която е живял поетът Пейо Яворов на столичната улица \"Раковски\" 136,  е обявена за публична продажба от съдия-изпълнител  Мирослав Колев. Цената на къщата е определена на 1 628 758.08 лв. \"Правният анализ на собствеността показа множество неясноти, за които настоящият собственик (Васил Панчев), както и неговият кредитор, който е предходният управител на дружеството собственик (Володя Лозанов), трябва да положат усилия да изчистят. На този етап придобиването на имота е рисково за всеки евентуален купувач, в това число и за общината\", отбелязва Фандъкова. Съдебният спор за задълженията на собственика не е приключил На първо място, съдебният спор, който е довел до настоящата публична продан, не е завършил, посочва тя. Решението на Софийския апелативен съд по делото между длъжника \"Дом Яворов\" ЕООД и цесионера Володя Лозанов се обжалва пред Върховния касационен съд. Заседанието по това дело е насрочено за 19 февруари 2019 г. \"Рискът за всеки евентуален купувач, докато не се произнесе ВКС с окончателно решение, е огромен. Той се изразява в това да се заплати определената цена – 1 628 758,08 лв. с ДДС , без реално общината да влезе във владение на имота. Недопустимо е да се блокира немалък публичен ресурс, без да може да реализираме правата на собственици. А ако съдът уважи жалбата на длъжника, тогава отпада и основанието за провеждане на настоящата публична продан\", посочва столичният кмет. Още вписани възбрани На второ място, правният анализ на собствеността показа, че освен възбраната от май 2018 г., по която е обявена настоящата публична продан, съществуват още две вписани възбрани върху имота при друг частен съдебен изпълнител – една от януари 2015 г. и една от септември 2018 г., установил анализът. \"Вземането по възбраната от януари 2015 г. е цедирано в полза на трето лице. Не е ясно дали длъжникът е уведомен за цесията, възможно е да има и последващи цесии. В такава ситуация съществува реална възможност постановлението за възлагане на публичната продан да бъде отменено и евентуален купувач да загуби собствеността върху имота. Настоящият собственик и неговият кредитор трябва да изчистят всички тези неясноти заедно с частния съдебен изпълнител и да дадат сигурност на бъдещия купувач от други тежести върху имота\", посочва Йорданка Фандъкова. Разминавания в документите за собственост \"На трето място, направихме анализ на всички документи за собственост, в които открихме поредица от разминавания\", посочва още столичният кмет. От една страна, по отношение на площта на поземления имот в кадастралната карта имотът е 319 кв.м, според най-ранните документи за собственост площта е 207 кв.м, според приетия през 1992 г. план - 314 кв.м, а според графичното измерване по скица – 306.10 кв.м. От друга страна, по отношение на реституцията, даренията, продажбите и апортите на сградата и имота, които са десетки в последните 20 години, не са налични всички документи и е нужно да се предоставят. Общината е проучила достъпните документи от 1899 г. насам, когато Васил Беленски придобива имот от 207 кв.м. на ул. \"Раковски\", строителството и последващите преустройства на сградата. \"Настоящият собственик на имота и сградата \"Дом Яворов\" ЕООД, представляван от управителя Васил Панчев, трябва да изчисти неяснотите, свързани с площта на имота, които носят със себе си и риск от претенции на трети лица\", отбелязва Фандъкова. Риск от нови дела и задължения Столичният кмет заявява, че преди да се изяснят всички тези въпроси, закупуването на имота е рисково и носи опасност от нови съдебни дела с неясен изход и нови задължения, в които би влязъл всеки купувач, в това число и общината.", "date": "2018.11.15", "title": "Общината засега няма да опитва да купи къщата на Яворов заради спорове и възбрани"}
{"url": "https://www.dnevnik.bg/politika/2018/11/15/3346287_spored_borisov_bonusite_v_administraciiata_sa_nujni_za/", "text": "Премиерът Бойко Борисов определи  раздаването на бонуси в Агенцията по вписванията  като неморален акт, след като през лятото Търговският регистър не беше функционален за период от около месец. Въпреки това той подчерта, че въпросните бонуси, които се раздават в администрацията, са единственият вариант в нея да работят млади специалисти. \"Ако променим закона, ще изпаднем след това в следващия разговор – как да привлечем в държавната администрация можещи, работещи и млади хора? Защото ние се конкурираме с частния сектор и виждаме какви са разликите в заплатите. Правим електронно управление, качваме електронни регистри, а там на IT специалистите и на хората, които разбират от тази материя, заплатите са в пъти по-високи в частния сектор\", обясни Борисов. Той добави, че е разпоредил проверка на Инспектората на Министерството на правосъдието за раздадените бонуси в Агенцията по вписванията. Те са на обща стойност близо 600 хил. лв. Парите са разпределени според индивидуална оценка на всеки от общо 635-те служителя на агенцията. Това означава, че средно всеки за третото тримесечие е получил 1000 лв. Директорът и експертите в дирекцията \"Информационно обслужване и технологии\" в Агенцията по вписванията обаче  не са получили бонуси за третото тримесечие , уточниха от институцията. Именно тази дирекция отговаря за срива на Търговския регистър.", "date": "2018.11.15", "title": "Според Борисов бонусите в администрацията са нужни, за да има кой да работи в нея"}
{"url": "https://www.dnevnik.bg/zelen/2018/11/15/3346289_do_mesec_sudut_shte_vzeme_reshenie_za_plana_za_pirin/", "text": "В законовия срок Върховният административен съд (ВАС) ще се произнесе окончателно по  делото срещу решението на правителството , с което в края на миналата година без екооценка бе изменен сега действащият план за управление на национален парк \"Пирин\". Срокът е един месец, но не е задължителен. Съдът даде и десетдневен срок на страните за писмени бележки, след което започва да тече срокът. Решението на кабинета \"Борисов\" разшири възможностите за строежи в националния парк и предизвика ежеседмични шестмесечни протести в София и други 50 града в България и чужбина в началото на годината. То бе  отхвърлено на първа инстанция  от Върховния административен съд през юли. Днес в съдебната зала представителите на Министерския съвет и екоминистерството обявиха, че изменението на устройствения план за Пирин не се нуждаел от екооценка, защото не ставало дума за конкретно инвестиционно предложение, а за възможност за евентуално строителство. Законът пък изрично посочвал кои планове подлежат на екооценка и изменението от декември 2017 г. не било сред тях. Според Мирослав Калугеров от екоминистерството водохващанията в националните паркове са забранени по закон, освен ако не са за питейни нужди. По тази причина фактът, че в плана не е уточнено, че водохващания се допускат конкретно за питейни нужди, не означава, че ще бъдат изградени други, защото това би нарушило закона. \"Константната съдебна практика показва, че в национален парк е допустимо строителство, иначе няма как да се обясни, че има ски зона с център град Банско. Законът за защитените територии не е отменян от 2000 г., а ски зоната е направена след това\", обясни след заседанието пред журналисти Калугеров. Според подалите жалба срещу правителството WWF, Асоциация на парковете в България и адвокат Асен Карагьозов (страна по делото като частно лице) екооценката на плана е задължителна. Те обясниха, че от екоминистерството които не са за питейна нужда, след като това е забранено по закон. Неправителствените организации поискаха ВАС да отправи преюдициално запитване до съда на ЕС - за тълкуване на нормите на европейското право, дали планът за Пирин подлежи на екооценка. Петчленният състав на съда обаче прие, че въпросът е в неговата компетентност и отказа сезиране на европейския съд. Съдът прие представените от природозащитните организации доказателства – научни данни, които доказват, че дори сега действащата ски зона Банско е довела да увреждане на ключови видове за опазване на Национален парк Пирин и в защитената зона \"Пирин\" от Натура 2000. Това е особено важно за нуждата да се оцени дали националният парк и съответно защитената зона може да поеме нова инфраструктура. Пред съда председателят на Асоциацията на парковете в България Тома Белев припомни, че срещу България има започната от Европейската комисия наказателна процедура заради липса на адекватна защита на природното наследство на страната. След заседанието пред журналисти той заяви, че преди месец по второ дело - за новия план за \"Пирин\", пред съда от ековедомството са заявили, че е нужна екологична оценка, а сега твърдят, че за изменението на стария план не е нужна. \"Министерството на околната среда и водите се появява в леко шизофренична ситуация\", коментира още той.", "date": "2018.11.15", "title": "До месец съдът ще вземе решение за плана за Пирин (допълнена)"}
{"url": "https://www.dnevnik.bg/analizi/2018/11/15/3346294_malus_bonus/", "text": "Тъй че, щом нещата зациклят, а въображението ни напразно търси да се хване за нещо, та да се измъкнем от хаоса, думите се притичват на помощ. Пък и днешната ситуация не е неописуема: едни всяват паника, други гузно мълчат в опит да заметат проблемите, а пък мнозинството безучастно гледа сеира (си) и се чуди какво ли още ще му се стовари върху главата. :   (все същото в края на два мандата на ГЕРБ – 2013; 2017 г.). Този път в \"националистическа гарнитура\", подправена с твърде скандално лют привкус. : след \" \" по-традиция се разразяват още по-големи неразбории, прерастващи в сериозни проблеми с помощта на БСП (Пламен Орешарски или \"решетниковските изпълнения\" на Корнелия Нинова). :   изтлява в такава среда, затисната от безчислените скандали. Възмущението си има предел; оттам насетне идва ред на апатията и отвращението, което е добро за фейсбук активистите, но е пагубно за гражданско общество. Ситуацията постепенно деградира до лакърдиите от \"Шоуто на Слави\". : в мътната вода на описаната \"скандалотека\" най-лесно се пръкват \"нови спасители\". Навремето ни се размина Жорж Ганчев, а по-наскоро – Бареков. Сега пак се връщаме към 2013 г. – във времената на Янко Петров, Янаки Ганчев и хубавата Йоана от бензиностанцията (къде ли са тези възмутени граждани?), към инженер Тричков, който тотално преосмисляше системата с помощта на нарочен чертеж: инфлация: 0, безработица: 0. А че системата дава \"system error\", спор няма. Изходът обаче не може да е друг освен парламентарно-политически (реконструкция на \"конструкцията\" на кабинета или избори). : ясно ли е \"кому е изгодно?\" (cui prodest?) сегашното развитие на ситуацията? Тъй като я \"потретваме\", тя е относително ясна, поне в най-общите си параметри. Натрупаните социални проблеми, което тлееха или димяха до неотдавна, сега са на път да се разгорят, като причините могат да се обобщят в три категории:  е управленската безпомощност на кабинета. Подсилена от алчността на отделните коалиционни партньори, конструкцията \"надве-натри\" прави това управление   и   (протестът на майките е само най-видимата част на айсберга). Така се стигна дотук.  е политическата атака на БСП – обяснимо популистка, но не чак толкова мощна. Партията на Нинова не е в много добра форма: не тя набира сила, според социологическите сондажи, просто ГЕРБ се плъзват надолу. Битката е инерционна. И двамата борци на тепиха са омаломощени от перманентните сблъсъци. Въпросът е кой от двамата първи ще подгъне крак и има ли \"скрити лимонки\" (примерно от съдебната система), които да предрешат мача. Хора на БСП явно са \"зад кадър\" в размириците, с обяснимата надежда те да ги изстрелят нагоре. Нинова и обкръжението ѝ са наясно с развоя \"сега\", можем обаче да се съмняваме наясно ли са със случващото се \"после\".  са в зоната на \"новите играчи\", които са повече \"играчи\", отколкото \"нови\". Пак отнякъде изникват джипове с руски регистрационни номера, които шетат из кризисните райони. Справки в мрежата показват, че зад Националния бунтовен комитет прозира Гражданското движение \"Днес\", постоянен партньор на Слави Трифонов. И отново всичко се пренасочва към бъдещето му Национално движение, което разчита на \"шоу вълна\", сходна с тази на царското НДСВ през 2001 г. Сценарият е вече познат. А резултатът – прогнозируем. Стана ясно, че идната седмица Борисов, Цацаров и Мая Манолова ще цъфнат в \"Шоуто на Слави\", за да трупат бъдещи точки в тази посока. Румен Радев (друг вид ретро-популист) засега се е дръпнал. Може би с надеждата за солова акция. С което стигам до играта на думи \"Бонус Малус\", най-добре изразяваща случващото се през последните месеци. Принципно става дума за световна застрахователна практика, която би трябвало да спести пари на \"добрите\" и да накаже финансово \"лошите\". Това не се случи. У нас трудно се провижда доброто-сред-злото (Бонус Малус). По-ясно (в изборите ни) прозира \"злото-сред-доброто\" (Малус Бонус) – огледален образ на днешната ситуация.", "date": "2018.11.15", "title": "Малус Бонус"}
{"url": "https://www.dnevnik.bg/zdrave/2018/11/15/3346311_bulgarite_sa_skeptichni_kum_osnovni_idei_na_zdravnata/", "text": "                        74% от българите не вярват, че въвеждането на втора задължителна здрава вноска би спряло практиката на доплащане в болниците. Това показват данните от социологическото проучване на \"Галъп интернешънъл\" за нагласите на българите към готвените промени в здравната система. То е напарвено в периода между 26 октомври и 2 ноември сред 800 души и е за анализа \"Индекс на болниците\", съвместна инициатива на \"Галъп интернешънъл\" и специализирания сайт clinica.bg. 18% от хората смятат, че втора вноска от 12 лв. при частен застраховател ще спре доплащанията, а 8% се колебаят. По отношение на други идеи, свързани с реформа в здравния сектор, най-много одобрение получава предложението Фондът за лечение за деца да премине към здравната каса (мнозинство от 58% подкрепя, а 27% не подкрепят), макар по това предложение да е и сравнително висок и делът на тези, които не могат да преценят – 15%. Явно скандалите около въпросния фонд в последните години карат мнозинството българи до одобряват промяната, коментират социолозите. Най-негативно е оценена идеята всяка болница да има свои собствени цени за услугите, които ще се покриват от здравната каса, а ако лечението на пациента е по-скъпо, той да доплаща разликата. Отчетливо мнозинство от 71% от интервюираните не одобряват това предложение. Прилагането на възможно най-евтина медикаментозна терапия също не е високо оценено – 54% са срещу тази идея, а 41% я харесват. Останалите се затрудняват. Откриването на нова болница да става само с решение на парламента също не е припознато като ефективно решение по отношение на здравната реформа, като повече от половината участници в проучването не го одобряват (54% са \"против\", а 41% са \"за\"; останалите се колебаят).", "date": "2018.11.15", "title": "Българите са скептични към основни идеи на здравната реформа, сочи проучване"}
{"url": "https://www.dnevnik.bg/kultura/2018/11/15/3346306_festivalut_zlaten_riton_se_otmenia_tazi_godina/", "text": "Заради недостатъчен брой участници 24-ото издание на фестивала за българско документално и анимационно кино \"Златен ритон\" се отменя, обявиха от Националния филмов център. От там потвърдиха преди \"Дневник\", че събитието със сигурност ще се проведе през 2019 г., както и че отмяната не е прецедент. През 2016 г. фестивалът отново не се провежда по подобна причина. Затова и миналата година в програмата са се включили рекордните над 90 заглавия. Догодина се очаква да има необходимия брой участници, тъй като ще бъдат готови много от проектите, финансирани от центъра, които влизат в конкурсната по право, допълниха от там за \"Дневник\". \"Златен ритон\" 2018 трябваше да се проведе между 30 ноември и 7 декември с вход свободен в LUCKY Дом на киното и сградата на Дома на науката и техниката в Пловдив. Само около месец по-рано, на 25 октомври, бе ообявена процедурата по заявка за участие на филми, които не са финансирани от Националния филмов център.  Първото издание на фестивала \"Златен ритон\" се провежда през 1975 г. в Пловдив. Тогава той е за българския късометражен филм и голямата му наградата носи името \"Златен тракийски ритон\". През 2017 г. наградата за най-добър български документален филм бе разпределена между заглавията \"Следваща спирка - кино \"Одеон\" с режисьор Екатерина Минкова, \"Добро утро, капитане!\" с режисьор Георги (Джеки) Стоев и \"Симон срещу страха (Случаят Варсано)\" с режисьор и сценарист Георги Тошев. За най-добър анимационен филм бе отличен \"20 ритника\" на Димитър Димитров. ", "date": "2018.11.15", "title": "Фестивалът \"Златен ритон\" се отменя тази година"}
{"url": "https://www.dnevnik.bg/sviat/2018/11/15/3346320_mvr_gruevski_niama_izdaden_bulgarski_pasport/", "text": "Бившият македонски премиер Никола Груевски е влязъл в Унгария с български паспорт, съобщи БНР, като цитира унгарското издание \"Непсава\". То се позовава на източник от правителството, според когото голяма част от македонския елит разполага и с български документи за самоличност. Преди два дни Груевски  обяви в профила си  в социалната мрежа \"Фейсбук\", че се намира в Будапеща и е поискал политическо убежище в страната. Малко по-късно във връзка с публикацията Министерството на правосъдието разпространи до медиите информацията, че Груевски не е български гражданин и не е подавал документи за българско гражданство. \"По данни на МВР Груевски няма издаден български паспорт\", се казва в прессъобщението на правосъдното министерство. Унгарски опозиционни партии призовават правителството в Будапеща да екстрадира бившия македонски премиер, който поиска убежище в страната. Груевски избяга там, след като  беше осъден за злоупотреба с власт  и трябваше да влезе в затвора за изтърпяване на двегодишна ефективна присъда.", "date": "2018.11.15", "title": "МВР: Груевски няма издаден български паспорт"}
{"url": "https://www.dnevnik.bg/razvlechenie/2018/11/15/3346290_stan_lii_e_rabotil_vurhu_suzdavaneto_na_nov_supergeroi/", "text": "Стан Лий е работил върху новия супергерой Дъртмен (Dirt Man), преди да почине, разкри дъщерята на легендата в света на комиксите. Пред онлайн изданието \"TMZ\", цитирано от Би Би Си, Джоан Селия Лий нарича Дъртмен \"последния малък ангел, който ние скрихме.\" Тя хвърли допълнителна светлина върху мистериозния герой с думите: \"Аз му казах, татко, моля те - без дрънкане и стомана, без нищо от тези неща. Нека се върнем обратно на земята и да се изцапаме.\" Джоан Селия Лий не даде повече информация за новия супергерой, но спомена, че се надява на бъдещ филм. Създателят на едни от най-известните супергерои като Спайдърмен, Фантастичната четворка и Хълк  почина този понеделник . Той беше на 95 години. В дните след смъртта на Стан Лий редица известни личности му отдадоха почит, а последни сред тях се изказаха Арнолд Шварценегер, пилотът от Формула 1 Люис Хамилтън и певецът Джо Джонас. Освен художник на комикси Стан Лий закратко беше и президент на \"Марвел комикс\". Според Джоан Селия Лий новият супергерой Дъртмен е резултат от дългогодишните й опити да подтикне своя баща да създадат нов герой заедно. Нейно изненадващо откритие е било, че почитателите на комикси вече спекулират относно това какви суперсили ще притежава Дъртмен. Така например Пеназ Лал се пита дали Дъртмен чисти или създава мърсотия в публикация в личния си профил \"Туитър\". И заявява, че ако отговорът е, че новият супергерой чисти, тогава Делхи се нуждае от него повече от всяко друго място по света.", "date": "2018.11.15", "title": "Стан Лий е работил върху създаването на нов супергерой, преди да почине"}
{"url": "https://www.dnevnik.bg/bulgaria/2018/11/15/3346307_sled_klipa_donesi_kafe_stani_izvesten_sofiiskiiat/", "text": "Най-вероятно университетската телевизия ще продължи да бъде единствено учебно студио за студенти от Факултета по журналистика и масова комуникация, както е било през последните 10 години. Дали \"Алма матер\" има бъдеще като пълноценна телевизия и от кого и как ще се ръководи, Софийският университет \"Св. Климент Охридски\" ще реши в следващите седмици. Това се посочва в отговори на университета на въпроси на \"Дневник\". След критики клипът \"Донеси кафе, стани известен\", с който временно изпълняващият длъжността директор на телевизията - актьорът Башар Рахал, рекламираше национален кастинг за водещи, сценаристи, репортери, редактори и организатори, бе свален, а кастингът - отменен. В същото време се оказа, че университетът е сключил договор с външен продуцент - фирма на Михаил Михайлов, бивш говорител на кабинета на Иван Костов. По негово желание обаче бил замразен.  \"Софийският университет сключи продуцентски договор с фирма на Михаил Михайлов, който има богат опит в създаването на две телевизии в България. Договорът беше сключен със срок 10 години. Продуцентът се задължаваше да осигури финансиране в размер на не по-малко от 10 милиона лева и съдържание в съответствие с регистрацията на телевизията и с изискванията на бъдещата програмна схема, насочена към теми като образование, наука, култура и младежка тематика. Според договора продуцентът се задължаваше да осигури собствени ресурси и да изготвя част от предаванията на телевизията, а не да отговаря за цялото програмно съдържание. Договорът не предвиждаше достъп на продуцента до студиото и оборудването на телевизия \"Алма матер\". Не беше предвиден и достъп до бъдещото оборудване, което телевизията ще получи в рамките на голям научен проект, спечелен от Софийския университет в партньорство с голям брой други научни организации\", се посочва в отговорите на университета. От Ректората посочват още, че след поредица от неверни твърдения, сред които опасението, че външният продуцент ще се разпорежда с публична собственост на университета, Михаил Михайлов е поискал договорът да бъде прекратен. Към момента е подписан анекс, който спира действието на договора, докато Софийският университет не изрази ясна позиция за желанието си за работа с външен продуцент.", "date": "2018.11.15", "title": "След клипа \"Донеси кафе, стани известен\" Софийският университет ще решава кой да ръководи студентската телевизия"}
{"url": "https://www.dnevnik.bg/citat_na_deniia/2018/11/15/3346381_citat_na_denia_ljubovta_e_krehko_cvete_koeto_ako_ne_se/", "text": "Това каза от парламентарната трибуна депутатът от БСП Александър Паунов. Парламентът разгледа на първо четене промените в Наказателния кодекс, насочени срещу домашното насилие. По късно очаквайте в \"Дневник\" репортаж от дебатите.", "date": "2018.11.15", "title": "Цитат на деня: Любовта е крехко цвете, което ако не се полива с парѝ, увяхва"}
{"url": "https://www.dnevnik.bg/biznes/2018/11/15/3346333_semeistvata_uvelichiha_razhodite_si_za_razvlecheniia/", "text": "През третото тримесечие българските семейства са отделяли по-голям дял от бюджетите си за пътувания и телефонни разговори, както и за културни прояви и развлечения спрямо същия период на миналата година. Значително се увеличава разходът по тези пера и в парично изражение - съответно с близо 15 и 20 на сто. Това сочат данните на Националния статистически институт за домакинските бюджети. В общия бюджет се свива делът на разходите за поддръжка на жилището и сметките за ток, парно и вода, по-малък дял от парите са отивали и за алкохол и цигари. Разходите на домакинствата растат по-бързо от доходите, а в абсолютни суми харченето е било по-голямо по всички пера, се вижда от данните. Сумите, които средно човек е отделял за задоволяване на потребностите си между юли и септември се увеличават: ", "date": "2018.11.15", "title": "Семействата увеличиха разходите си за развлечения, пътувания и комуникации"}
{"url": "https://www.dnevnik.bg/analizi/2018/11/15/3346319_maluk_razkaz_za_televiziiata_na_sofiiskiia_universitet/", "text": "Акт 1. Университетската телевизия има удостоверение за регистрация от Съвета за електронни медии (СЕМ). Акт 2. Тя получава финансиране по проект \"Наследство.бг\". Акт 3. Преди да се подаде поръчката за техника и оборудване, директорката Светлана Божилова е освободена. Със заповед на ректора Анастас Герджиков за директор е назначен Башар Рахал. Важни за разказа са няколко факта: \"Очарователният и готов да сбъдва мечти Башар Рахал  има опит като актьор и водещ на \"Лотария България\" - \"игра на светлини и истински съспенс, които ще ви накарат да затаите дъх – от първата до последната минута\". Няма данни да има опит в обществени медии. Има медийни публикации, че участва в търговско дружество с продуцент на \"Биг брадър\" – ако е така, не е ясно дали участието на Рахал в това дружество е прекратено. Башар Рахал е персонално назначение на ректора   и   на кандидата какво ще прави като директор за реализиране на обществения характер на академичната телевизия. На 27 юни 2018 г. се провежда събрание на академичния съвет. Две точки в дневния ред са свързани с \"Алма матер ТВ\". Акт 1. Променен е правилникът на \"Алма матер ТВ\". От протокола не са видими промените, текстът на правилника на обществената телевизия на Софийския университет \"Св. Клмент Охридски\" (СУ) и преди, и сега не е достъпен. Акт 2. Попълнени са квотите на академичния съвет в управителния съвет (проф. Илчев) и в програмния съвет (проф. Чавдарова и доц. Данаил Данов). Акт 3. Ректорът иска от академичния съвет да бъде упълномощен да сключи договор с инвеститор, неразкрит по име: \" В писмо до академичния съвет бившият зам.-ректор доц. Милена Стефанова изразява опасения за превръщането на обществената телевизия в комерсиална. Тя призовава ректора да представи конкретен договор пред академичния съвет, а не да иска да го упълномощи да сключи бланкетен договор. Академичният съвет обаче упълномощава ректора – или поне това се разбира от протокола. Акт 1. На сайта на Софийския университет и в специална страница във \"Фейсбук\" се появява съобщение за кастинг под заглавие  . То се съпровожда от  клип . Акт 2. Група хора от университета са истински възмутени от възможността този т.нар. промоционален клип да се свързва със Софийския университет. Катедра \"Радио и телевизия\" от Факултета по журналистика и масови комуникации (ФЖМК) информира ректора за професионалното си мнение. Реакцията: Софийският университет няма намерение да сваля клипа от страницата си, заявява СУ за bTV на 8 ноември, вече имало много желаещи за участие в кастинга. Акт 3. Преподавателското тяло във ФЖМК не формира обща позиция.  Позиции има – две:  Катедра \"Радио и телевизия\" публикува  отворено писмо  по казуса, подкрепено впоследствие и от преподаватели от други факултети: Смущаващ е не само клипът, но и пълната липса на прозрачност за това кой носи отговорност за него. Деканският съвет приема позиция \"Нямаме нищо общо, телевизията е самостоятелен субект\". Паралелно върви обяснение, че това би било намеса в свободата на изразяване. Акт 4. Директорът Рахал обяснява на неразбралите, че това е стратегия и тя постига целта си. Инвестирахме около 50 лева в този клип, а в момента той се върти по всички медии, има над 20 000 гледания.  Лоша реклама няма , ако човек може да си я защити, казва директорът на телевизията на Софийския университет Башар Рахал. Клипът постигна целта си, стана скандал. Акт 5. Медиите достигат до сценариста, избран да отговаря за стилистиката на посланията на обществената академична телевизия – Теньо Гогов. Аз не съм влагал такъв подтекст в текста на клипчето. Ако някой иска да го прочете така, нищо не мога да му кажа. – това е мнението на Теньо Гогов, известен като сценарист на Слави Трифонов, след това на Росен Петров, след това като чалга фигура. Акт 1. Клипът \"Стани известен\" изчезва от сайта на Университета и от страницата на кампанията. Разбира се, в цифровото време той вече е в предавания по сайтовете и къде ли не. Изчезва и заявлението на Рахал в мрежите: \"Мислех, че е сарказъм, а пък се оказа сексизъм.\" Не става ясно и поддържа ли Рахал \"Няма лоша реклама, ако човек може да я защити\". Акт 2. Управителният и програмният съвет огласяват извинение. Акт 3. Извинява се и телевизията: Но работата вече не е в клипа. Клипът е начало на сюжет. Работата е в това има ли гаранции за обществения характер и качествената журналистика в \"Алма матер ТВ\". Затова: като начало – публичност на правилника, публичност на съставите на съветите, публичност на начина, по който са избрани – защото и това се оказва важно. Очаквал се външен продуцент, готов да инвестира: добра новина, но при известни условия: да има достатъчно гаранции за обществения характер на \"Алма матер ТВ\" и бъдещето на качествената журналистика в нея. В публикация на \"Медиапул\" ректорът разкрива и името на външния продуцент – \"фирма на г-н Михайлов\". Мишо Михайлов стана известен през 2011 като агент Пешко, работил за VI управление на ДС от 1980 г. Тогава медиите посочват, че агент Пешко е трябвало да наблюдава настроенията сред студентите и творческата интелигенция (решение №271 на Комдос от 5 октомври 2011 г.)  Също Комисията по досиетата през 2017 г. обяви сътрудниците на тоталитарните комунистически служби сред лицата, които са се ползвали със привилегировани лихвени условия в КТБ ( решение №2-1066 от 26 септември 2017 г. ). Тук евентуалният инвеститор на университетската телевизия Мишо Михайлов е в компанията на други сътрудници на ДС като Димитър Иванов-Гестапото, оръжейния търговец Петър Маджуков, Борислав Сарандев – Стар Велик майстор на Обединената велика ложа на България. Проверката на Комисията по досиетата засяга физически лица , на които са били предоставени привилегировани лихвени условия в отклонение от обявените от Корпоративна търговска банка условия, които прилага към своите вложители, за период от две години преди датата на неплатежоспособността ѝ 20 юни 2014 г. (съгласно списък, оповестен на интернет страницата на Фонда за гарантиране на влоговете в банките). Според ректора проф. Герджиков критиките били довели до негативен резултат, защото договорът с външния продуцент бил замразен с анекс. Поддържам обратна гледна точка. Позицията на катедра \"Радио и телевизия\" катализира затварянето на срамната страница с промоционалния клип на \"Алма матер ТВ\". Позицията активизира и взискателността на колегията за повече гаранции за прозрачност на финансирането и на управлението на \"Алма матер ТВ\" като   – и в това няма нищо негативно.", "date": "2018.11.15", "title": "Малък разказ за телевизията на Софийския университет, предизвикан от един клип"}
{"url": "https://www.dnevnik.bg/sport/2018/11/15/3346388_voleibolniiat_starec_vladimir_nikolov_shte_se_vurne_v/", "text": "Президентът и треньор на волейболния \"Левски\" Владимир Николов ще се завърне в игра след две години и половина извън терена. Диагоналът, който се самоопредели за \"волейболен старец\", ще играе по принуда в дербито с ЦСКА в събота, воден от стремежа да помогне на отбора заради проблемите на този пост. Смилен Мляков и Иван Панков са контузени и сините нямат друг избор. Това ще е първият мач на Николов в българското първенство от април 2002 г. Николов ще играе с номер 1, тъй като номер 11 е зает от най-големия му син Александър. Бившият капитан на националния отбор заяви, че волейболът му е липсвал и че ако не е усещал тръпката, е нямало да вземе това решение. \"Продиктува го безизходицата, в която се намираме в момента. Единствената опция бе да търсим играч от чужбина, но аз предпочитам да решаваме проблемите си по вътрешен начин. Поемам известен риск, но ако трябва да перефразирам думите на нашия патрон Васил Левски, бих казал: Ако се контузя, губя само аз, ако спечеля, ще спечели целият отбор\", каза Николов. Диагоналът е наясно с възможностите си и призова хората да нямат високи очаквания. \"Аз самият винаги съм бил максималист към себе си и сега си давам сметка, че съм далече от истината. Въпреки това се надявам моето присъствие на полето да се отрази положително на останалите играчи, повечето от които са млади. В условия на война нерядко старци и жени са се сражавали, за да отстояват дома и позициите си. Да кажем, че и аз като един волейболен старец ще застана до моите момчета в събота\", добави той. Николов се надява да не му се налага да играе много мачове. Николов е на 41 години и ще е най-възрастният в състава на \"Левски\". В ЦСКА продължава да играе  Ивайло Стефанов , който на 45 години е един от най-възрастните действащи волейболисти в света. В състава на червените е и центърът Христо Цветанов, който е на 40 години.", "date": "2018.11.15", "title": "\"Волейболният старец\" Владимир Николов ще се върне в игра за дербито с ЦСКА"}
{"url": "https://www.dnevnik.bg/politika/2018/11/15/3346390_debatut_za_po-tejki_nakazaniia_za_semeino_nasilie/", "text": "Парламентът одобри на първо четене въвеждането на по-тежки наказания за семейно насилие. Това стана с промени в Наказателния кодекс. Дебатът се превърна в спор за християнските ценности, класовата борба и тяхното влияние върху семейните ценности. Основните промени в кодекса са, че случаите на домашно насилие, водещи до средни или тежки телесни повреди, няма да зависят от личната тъжба на пострадалия, а ще бъдат престъпления от общ характер и ще се преследват с участието на прокурор. В определени случаи засегнатите от домашно насилие ще бъдат информирани, когато насилникът е на свобода. Предвиждат се и по-сериозни санкции при нарушаване на мерките за закрила и ограничителните заповеди. Освен това преследването и психическият тормоз също стават престъпления. \"Трябва да сме не зрители на домашното насилие, а участници в предотвратяването му\", призова в началото на дебата председателят на Народното събрание Цвета Караянчева, която е инициатор на промените. \"Всяка жена има право да влезе във връзка и да излезе от нея, когато сама реши\", добави Караянчева. Тя каза още, че жертвите на домашно насилие трябва да знаят, че ще има начин, по който да сезират органите на реда, дори да нямат сключен брак. \"Момче и момиче имат любовна връзка за няколко месеца, без брак. Момичето решава, че трябва да излезе от връзката. Момчето всеки ден ѝ оставя по една роза на колата. Момичето е в стрес и истерия, когато излиза и вижда розата. Пред МВР той казва, че нищо не прави, като ѝ поставя роза на колата. Да, но това е системно и психическо насилие. Ако не се вземат мерки, това може да прерасне в убийство или самоубийство\", даде пример Караянчева. Вероучение за семейно насилие Депутатът от \"Обединени патриоти\" Павел Шопов разви теорията, че семейното насилие е в резултат \"от ерозията на християнските ценности в резултата на неолиберални идеи и джендърството\". Според него в традиционните български ценности, които са християнски, не е прието мъжът да бие жена си и цитира поговорката \"Мъж, който бие жена си, бие себе си\". Според Шопов борбата със семейното насилие минавала през въвеждане на вероучение в училищата, \"за да се научат децата на ценности\". Валери Жаблянов (БСП) не се съгласи с Шопов. Според него за упадъка на ценностите виновен е капитализмът и даде пример с \"Гераците\" на Елин Пелин, където семейството се разбило с влизането на капитализма. Той смята, че в българския манталитет е заложено бащата да е централна фигура в семейството. \"Взаимоотношенията в едно семейство обикновено остават скрити. Много често съседите могат да чуват, че в семейството има скандал, но те не виждат, че вечерно време под завивките взаимоотношенията се изглаждат\" каза Димитър Стоянов от БСП и даде пример с негови съседи. \"Жената през деня гони мъжа си с тиган, а вечер огласяват махалата\", разказа народният представител. Според него в делата за разводи и родителски права всеки скандал ще бъде представен като психическо насилие. \"Любовта е крехко цвете, което ако не се полива с пари, увяхва\", добави съпартиецът му Александър Паунов, като се позова на дългогодишния си семеен опит. Промените поощрявали християнските ценности Тома Биков (ГЕРБ) не се съгласи с народните представители от левицата. \"Имам църковен брак. Там свещеникът казва, че мъжът трябва да обича жената като себе си\", коментира Биков. Според него проблемът с насилието не е в семействата, в които се прилагат християнските ценности, а там, където има деградация на ценности. Той смята, че трудно ще се изкорени семейното насилие, но със закон ще се поощрят християнските ценности. \"Законът няма да създаде семейства, държавата не може да създава семейства. Семействата се създават от хората на база на любов. Няма дефиниция на любовта. Там, докъдето държавата може да се намеси, е да се опита да предотврати насилието\", каза Биков. \"Не вярвам някой да се е оженил, след като е осмислил теорията на Маркс. Аз поне не съм се женил по този повод. Влюбих се, жена ми се влюби и така се оженихме. Нито сме мислили за материализма нито за равенството между половете. В течение на брака силите са неравни. В нашето семейство аз съм по-слабият фактор\", каза още Биков. \"Законът защитава достойнството на хомо сапиенс\", заяви колегата му Вежди Рашидов по време на дебатите. При отхвърлянето на Истанбулската конвенция, гарантираща сериозни мерки за защита и подкрепа на жертвите на домашно насилие, управляващите заявиха, че ще въведат предвижданите в международния документ реформи през българското законодателство. С проекта се допълват квалифицираните състави на убийството и телесните повреди и се предвиждат специфични мерки и правила, когато престъплението е извършено от бивши или настоящи съпрузи. Инкриминират се деяния, чрез които системно се упражнява психическо насилие, от което са \"настъпили вредни последици за пострадалия\". Това ще засегне психическия тормоз както в дома, така и извън него – на улицата, на работното място и др. Дефинира се психическото насилие С промените в Наказателния кодекс психическото насилие се определя като умишлено сериозно засягане на психологическата неприкосновеност на дадено лице чрез принуда или заплаха. То може да бъде упражнявано посредством различни средства и методи, например вербално насилие, крещене, заплахи, тормоз, сплашване, постоянно критикуване, засрамване, порицаване, използване на обидни имена и епитети, присмиване, изолиране на жертвата чрез лишаване от средства за независими дейности, за издръжка или икономическа независимост. Предвижда се системното упражняване на психическо насилие да се наказва с лишаване от свобода до една година или с пробация, а в случаите, когато престъплението е извършено в условията на домашно насилие, наказанието ще е лишаване от свобода до пет години. Ще има специфични наказания и мерки, когато става дума за подпомагане и склоняване на другиго към самоубийство, отвличане, противозаконно лишаване от свобода, принуда, извършени в условията на домашно насилие. И следенето ще стане престъпление Попълва се и друга непълнота – липсата на текстове, по които да се наказва преследването и следенето на хора. С измененията се инкриминират всички форми на системно преследване, като ще се наказва с лишаване от свобода до една година или с пробация онзи, който системно преследва другиго с цел да възбуди у него страх за безопасността му или тази на неговите близки. Подобно на психическото насилие преследването също е уредено като престъпление на системно извършване. Отново в случаите на домашно насилие лишаването от свобода може да е до пет години.", "date": "2018.11.15", "title": "Дебатът за по-тежки наказания за семейно насилие прерасна в спор за християнството"}
{"url": "https://www.dnevnik.bg/sviat/2018/11/15/3346264_feisbuk_e_zashtitavana_ot_pr_firma_s_ataki_sreshtu/", "text": "След поредица от скандали - за използване на мрежата ѝ за политически цели от Русия, за слаб контрол върху това с кого споделя данните на потребителите и сред критики, че не успява да овладее вълната от омраза - компанията \"Фейсбук\" е преминала в контраатака, в която е използвала услугите на PR фирма, прибягнала и до внушения, че зад критиките стои мрежа, финансирана от Джордж Сорос. Това показва разследване на \"Ню Йорк таймс\", в което също се твърди, че ръководството на \"Фейсбук\" е знаело за проблема с руската намеса в американските избори още през пролетта на 2016 г. Това не попречи на Марк Зукърбърг да заяви през есента на 2016 г., че е \"откачена идея\" компанията му да е играла някаква роля в решаване изхода от изборите. Но техническите лица на \"Фейсбук\" са видели поне половин година по-рано, че руски хакери атакуват профили в социалната мрежа на хора, свързани с президентската кампания. По-късно те наблюдавали как контролирани от руснаци профили споделят с репортери информация от хакнатата поща на ръководството на Демократическата партия. Списъкът със свидетелства е бил съставен повече от година преди \"Фейсбук\" да започне да ги споделя с обществеността и дори със собствения си борд на директорите. В отговор на критиките е започнала лобистка кампания, за която е отговаряла Шерил Сандбърг, отговаряща за оперативната дейност на гигантската компания. Част от тази кампания е наемането на PR фирма с цел разпространяване от симпатизиращ на републиканците сайт на хвалби за \"Фейсбук\" и на негативни истории за политическите ѝ критици, включващи хвърляне на вина върху конкуренти като \"Гугъл\" и \"Епъл\". Серия от публикациите описвала Сорос като силата, стояща зад някакво всеобхватно \"анти-Фейсбук движение\". Използвани са били и бизнес връзки, чрез които е лобирано пред организации за защита гражданските права на евреите да се включат с критики, че нападките срещу \"Фейсбук\" са и антисемитски. Става дума за компанията \"Дифайнърс\" (Definers Public Affairs), базирана във Вашингтон компания за политически консултантски услуги, основана от служители на републикански кампании и специализирана в проучване на опозицията, твърди \"Ню Йорк таймс\". Използваният сайт е NTKNetwork.com, който като оформление прилича на новинарски, но всъщност е списван и поддържан от самата PR компания. Тези \"новини\" често са подхващани и разпространявани в интернет от консервативни сайтове, включително Breitbart. В четвъртък от \"Фейсбук\" заявили за \"Ню Йорк таймс\", че са прекъснали отношенията си с \"Дифайнърс\". Но след публикацията конгресменът демократ Дейвид Сайсилин, който се очаква да оглави правната комисия на Камарата на представителите в новия състав на Конгреса, заяви, че очевидно \"ръководителите на \"Фейсбук\" винаги ще поставят огромните си печалби пред интересите на клиентите си\", поради което на компанията не може да се има доверие, че ще се саморегулира и парламентът трябва да се намеси.", "date": "2018.11.15", "title": "\"Фейсбук\" е защитавана от PR фирма с медийни атаки срещу Сорос"}
{"url": "https://www.dnevnik.bg/sviat/2018/11/15/3346395_britanskiiat_ministur_za_brekzit_podade_ostavka_zaradi/", "text": "Британският министър за Брекзит Доминик Рааб подаде оставка днес заради постигнатата от премиера Тереза Мей сделка за напускане на Европейския съюз, предадоха британски и световни медии. Малко след него същото решение обявиха министърът на труда Естер Маквей и Суела Бравърмън, която бе заместник на Рааб. Рааб, който заемаше поста едва няколко месеца, обяви решението си по-малко от половин ден след заседание на кабинета заради споразумението. След него Мей съобщи, че  сделката има подкрепа на кабинета . Преди това обаче премиерът се срещна с всеки министър поотделно в опит да смекчи разделенията заради условията за напускане на ЕС. \"Със съжаление съобщавам, че след вчерашното заседание на правителството за сделката по Брекзит подавам оставка\", написа Рааб в профила си в \"Туитър\". Той смята, че проектът за Брекзит на Мей застрашава единството на Великобритания. Не мога да подкрепя предложеното споразумение по две причини, свързани с бъдещия статут на Северна Ирландия след Брекзит, добави той, цитиран от \"Франс прес\" и БТА. \"Нито една демократична държава не се е съгласявала да бъде обвързана от подобен всеобхватен режим, наложен отвън, без какъвто и да е демократичен контрол върху законите и без възможност да напусне споразумението\", написа Рааб в мотивите към оставката си. Според \"Ройтерс\" някои анализатори смятат, че Рааб се готви за евентуален наследник на Мей, ако мястото ѝ начело на торите действително бъде оспорено (за целта трябва най-малко 48 депутати да поискат това, а срещу нея трябва да гласуват 158). Скептично настроените депутати и министри смятат, че проектоспоразумението не отговаря на обещанията за \"връщане на контрол\", които премиерът даде след референдума от 23 юни 2016 г. В резултат Тереза Мей каза пред депутатите в парламента, че споразумението е само проект и че е можело да се обсъди. Малко по-късно обаче добави, че \"изборът е ясен\": \"Можем да изберем да напуснем без сделка, да рискуваме изобщо да няма Брекзит или да се обединим и да подкрепяме най-добрата сделка, която може да бъде договорена.\" \"Няма да си върнем контрола\" Решението на Рааб и последвалите други оставки затрудняват Мей на фона на противоречия в кабинета ѝ заради условията на преходния период и границата с Ирландия - по-малко от половин година преди напускането на 29 март 2019 г. и седмици преди планирана среща на върха със страните от ЕС на 25 ноември. Особено спорна е клаузата за т.нар. предпазна мрежа (backstop), с която да може да се избегне твърда граница между Северна Ирландия и Република Ирландия и която да продължи да действа, ако и докато не се приложи ново споразумение. Документът от 585 страници предлага Северна Ирландия да остане в митническия съюз на ЕС, но да бъде разработен отделен митнически режим между Великобритания и съюза. Това условие означава, че за Лондон ще трябва да останат в сила много правила на ЕС в области като конкуренцията, околната среда и социалната политика. В \"Туитър\" Маквей публикува текста на оставката си. \"Сделката, която вие (премиерът Тереза Мей - бел. ред.) изложихте пред кабинета вчера, не зачита резултата от референдума (на 23 юни). Действително не издържа тестовете, които поставихте още от началото на премиерския си мандат,\" обяснява тя на Мей. Според нея с тези предложения ще се \"дадат 39 млрд. на ЕС без нищо в замяна\". \"Ще се окажем в капана на митнически съюз, въпреки че вие изрично обещахте на британците, че това няма да стане. Ще върже ръцете не само на това, но и на бъдещи правителства, които се опитват да водят истински търговски политики. Няма да си върнем контрола, ще го предадем на ЕС.\" \"Къде е Шотландия\" Сделката всява раздор не само в кабинета на Мей. Малката северноирландска Демократическа юнионистка партия (ДЮП), която подкрепя нейния кабинет на малцинството, със сигурност ще гласува против сделката за Брекзит на британския премиер Тереза Мей, каза член на парламента от формацията. Попитан в интервю за \"Би Би Си Рейдио Ълстър\" дали ДЮП ще гласува против, Джим Шанън отговори: \"Със сигурност ще го направим. Чувстваме се страшно предадени.\" \"Нито веднъж не се споменава Шотландия в документа, но много пъти - Северна Ирландия и Гибралтар\", каза в парламента Иън Блекфорд от Шотландската национална партия (която управлява региона) и попита защо Мей е \"игнорирала демократичните предпочитания на шотландския народ\" (гласувал предимно за оставане). Ръководството на ДЮП не коментира как смята да гласува след среща с Мей снощи. Представители на партията същевременно са предупреждавали, че при сегашните условия, особено свързаните с границата с Ирландия, Великобритания може да се \"разцепи\". Пред британска телевизия говорителят на Лейбъристката партия за Брекзит нарече сделката \"ужасен провал на преговорите\". Така той дава знак, че министър-председателката едва ли може да разчита на основната опозиционна сила, за да компенсира гласовете \"против\" в собствената си Консервативна партия, каквито, изглежда, ще има, отбелязва \"Асошиейтед прес\".", "date": "2018.11.15", "title": "Британският министър за Брекзит подаде оставка заради сделката на Мей с ЕС (допълнена)"}
{"url": "https://www.dnevnik.bg/biznes/2018/11/15/3346424_prez_proletta_na_2021_g_shte_e_gotov_noviiat_uchastuk/", "text": "През март 2021 г. трябва да е готов новия 14.5 - километров път между Драгоман и Калотина. Той ще е с по две ленти за движение във всяка посока и лента за аварийно спиране. Днес в агенция \"Пътна инфраструктура\" беше подписан договор за строителството с консорциума \"СТРАБАГ БПА\" ДЗЗД, с участници: \"Щрабаг\" ЕАД, \"Страбаг Сп. з.о.о., Полша\" и \"Битумина ГмбХ-България\" ЕООД. Стойността на договора е 137.5 млн. лв. без ДДС, а финансирането е частично по Механизма за свързване на Европа на ЕС и републиканския бюджет. Отсечката е част от пътя София - Калотина, който ще свърже България със строящата се на територията на Сърбия магистрала от българската граница до Ниш. Предвижда се изграждане на вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли \"Калотина\" и \"Драгоман\". Срокът за изпълнение на обществената поръчка е 852 календарни дни, от които 122 дни са за изработване на техническия проект. Пътната агенция информира, че предстои подписването и на договор за още 17 км - за отсечката между Драгоман и Сливница. Този участък ще се изпълнява от \"ГБС Инфраструктурно строителство\" АД.", "date": "2018.11.15", "title": "През пролетта на 2021 г. ще е готов новият участък между Драгоман и Калотина"}
{"url": "https://www.dnevnik.bg/biznes/2018/11/15/3346451_vseki_deveti_nov_bezraboten_se_e_pribral_ot_sezonna/", "text": "Регистрираната безработица през октомври е 5.9%, с 0.3 процентни пункта над септемврийското си равнище, но нивото показателя е най-ниското за месеца от 2008 г. насам, съобщи Агенцията по заетостта. Броят на водещите се на отчет в бюрата по труда безработни през месеца е общо 193 499, като една пета от тях са новорегистрирани. Всеки девети нов безработен се е върнал в България след сезонна работа в чужбина. Агенцията отчита, че като безработни са се записали и близо 2000 неактивни - хора, които досега не са били нито работещи, нито са учели, нито са търсели работа. От началото на годината служителите от бюрата по труда са активирали 57 106 души - чрез организиране на трудови борси, информационни събития, срещи със завършващите образование на кариерните центрове, както и чрез работата на младежки, ромски и трудови медиатори и др.", "date": "2018.11.15", "title": "Всеки девети нов безработен се е прибрал от сезонна работа в чужбина"}
{"url": "https://www.dnevnik.bg/ot_vas/novini_ot_vas/2018/11/15/3345337_akademiia_po_izkustvata_v_plovdiv/", "text": "В началото на туристическата обиколка в старинен Пловдив откриваме красива и представителна сграда, ползвана от Академията по изкуства. Почти никой не пропуска да си направи снимка пред сградата. Отначало е съществувало висше училище за музикално и танцово изкуство, което постепенно се разширява и започва обучение и по изобразителното изкуство", "date": "2018.11.15", "title": "Академия по изкуствата в Пловдив"}
{"url": "https://www.dnevnik.bg/sviat/2018/11/15/3346453_navalni_7_puti_e_arestuvan_po_politicheski_motivi/", "text": "Голямата палата на Европейския съд за правата на човека в Страсбург постанови, че седемте ареста на Алексей Навални по време на протести в Русия през 2012-2014 година са били мотивирани от политически съображения. Това променя решение от миналата година, когато по-ниска инстанция на същия съд постанови да му се изплати от Русия обезщетение от 64 хиляди евро, но не откри политически мотиви в задържането му. Това решение бе обжалвано и от адвокати на най-популярния в опозиционните среди руски активист, и от Министерството на правосъдието на Русия. През февруари миналата година ЕСПЧ прецени, че с арестите са били нарушени свободата на Навални на участие в събирания и на осигуряване на справедлив процес, но не прие исковете му, че са били нарушени и няколко члена на Конституцията на Русия, свързани с личната му неприкосновеност, недопускането на политическа дискриминация и недопускане ограничаване правата на граждани без да има необходимите за това основания. Днес апелативната инстанция прецени, че в седемте ареста са били нарушени и споменатите членове на руската конституция. Москва твърдеше, че Навални и защитниците си признавали, че действията му са незаконни (например, че протестира на митинги, за които властите не са дали разрешение). \"Гражданите трябва да бъдат защитени от държавата; демонстриращите не бива да пречат на уличното движение, а на място трябва да присъства медицински персонал. За да се постигне всичко това, трябва акциите да се провеждат в подходящо време и на уместно място\", заяви представителят на правителството. Но още в предишното решение на ЕСПЧ се казваше, че арестуването на Навални има \"обезкуражаващ ефект за него и други участници в протестни митинги, което ги кара да се въздържат от участие в опозиционна политика\".", "date": "2018.11.15", "title": "Навални 7 пъти е арестуван по политически мотиви, реши съдът в Страсбург"}
{"url": "https://www.dnevnik.bg/razvlechenie/2018/11/15/3346449_tom_kruz_oficialno_e_tvurde_nisuk_za_da_produlji_da/", "text": "Литературният екшън герой Джак Ричър ще се завърне на екрана, но във версия за телевизия и с нов актьор в главната роля, обяви създателят му Лий Чайлд. Писателят призна, че Том Круз, който пресъздаваше образа му в двата поредни филма със същото заглавие, е \"твърде нисък\", писа Би Би Си. В книгите на Чайлд героят на Ричър е описван като висок мъж с ръст около 195 см и ръце с размерите на чинии за хранене, докато известната холивудска знаменитост е 170 см. Пред медията писателят потвърждава, че вече има подписана сделка за нова телевизионна поредица и че колкото и да се наслаждава на работата с Круз, в крайна сметка се е съгласил с читателите на поредицата. Още през 2011 г. при обявяването на избора на актьора за ролята на бившия майор от щатската военна полиция голяма част от почитателите на книгата бяха недоволни. \"Размерът на Ричър е наистина, наистина важен и е голяма част от онова, което той представлява\", допълва Чайлд. Той обяснява, че идеята е, когато Ричър влезе в стаята, човек да става леко нервен в първата една минута. \"А Круз въпреки целия този талант просто не притежава това физически\", казва още той. Авторът споделя, че филмът ще се пренесе върху малкия екран с помощта на \"Нетфликс\" или друга подобна услуга за стрийминг. Той призовава всички онези разочаровани досега читатели да му помогнат в избора на подходящ актьор за ролята. Първият филм за Джак Ричър, режисиран и адаптиран от Кристофър Маккуори, дебютира в кината през 2012 г.. Тогава Круз получи предимно позитивни ревюта от критиката, а приходите му в световния боксофис достигнаха близо 218 млн. долара. През 2016 г. вторият филм \"Джак Ричър: Не се връщай\" обаче не се представи толкова добре и спечели едва 162 млн. долара и предизвика смесени отзиви.", "date": "2018.11.15", "title": "Том Круз официално е \"твърде нисък\", за да продължи да бъде Джак Ричър"}
{"url": "https://www.dnevnik.bg/sport/2018/11/15/3346434_tenis_sudoku_s_visoka_trudnost_kakvi_sa_shansovete_na/", "text": "Обичате ли главоблъсканиците? А тениса? Ако и двата отговора са положителни, то развоят на финалния турнир на АТП в Лондон дава отлична възможност да предизвикате мозъка си. Големият въпрос е ще успее ли Роджър Федерер да се класира за полуфиналите в надпреварата и да продължи да преследва историческата си стотна титла. Швейцарецът започна със загуба в \"О2 арена\", но след това  спечели в два сета срещу Доминик Тийм . Днес предстоят заключителните срещи в групата и те ще дадат покажат кои ще са двамата, които продължават.  В най-добра позиция е оставилият отлични впечатления Кевин Андерсън. Южноафриканецът спечели две двусетови победи и е начело. Тази вечер той излиза срещу Федерер в 22.00 часа. В другия мач Кей Нишикори, който като швейцареца е с победа и загуба, среща Тийм в 16.00 часа. До лятото Федерер имаше четири победи от четири мача срещу Андерсън. В четвъртфинала на \"Уимбълдън\"  той вървеше към нов успех, но допусна обрат от 2:0 сета . Правилата са такива, че има няколко различни сценария за това кой ще продължи спрямо резултатите. Федерер, например, може да спечели в два сета и въпреки това да отпадне. А може и да загуби в два сета, но все пак да продължи. Най-важният показател, по който се определя класирането, е броят на победите. Ако двама са с равни резултати, се гледа мачът помежду им. Ако обаче трима са с равни резултати, тогава се гледа кой е с висок процент спечелени сетове, с най-висок процент спечелени геймове и най-накрая се прибягва до мястото им в световната ранглиста. 1. Спечели в два сета, а Тийм победи Нишикори в два сета 2. Спечели в два сета, а Тийм победи Нишикори в три сета 3. Спечели в два сета, а Нишикори победи Тийм в два сета (тогава ще се гледа процентът спечелени геймове) 4. Спечели в два сета, а Нишикори победи Тийм в три сета 5. Спечели в три сета, а Тийм победи Нишикори в два 6. Спечели в три сета, а Тийм победи Нишикори в три сета.", "date": "2018.11.15", "title": "Тенис судоку с висока трудност: какви са шансовете на Федерер за полуфинал в Лондон"}
{"url": "https://www.dnevnik.bg/politika/2018/11/15/3346465_siderov_razkritikuva_borisov_za_simeonov_vunshniia/", "text": "Няколко часа след като премиерът Бойко Борисов обяви, че  изключва варианта за нова управленска коалиция или предсрочни парламентарни избори , един от коалиционните му партньори - лидерът на \"Атака\" Волен Сидеров, отправи редица критики към правителството. Първата беше заради това, че премиерът няма да поиска оставката на вицепремиера Валери Симеонов, с искане на която от месец протестират майките на деца с увреждания. \"Една оставка на вицепремиер не би могла да бъде фатална за управлението. Имаме си програма. Той (бел.авт. - Борисов) така преценява и явно вижда по друг начин нещата\", каза Сидеров в отговор на въпроси на журналисти в парламента. Попитан дали малката коалиция \"Обединени патриоти\" ще се събира, за да реши за оставката на Симеонов, както поиска Борисов, лидерът на \"Атака\" отговори: \"Аз този въпрос за себе си съм го решил. Питайте Каракачанов, Борисов и най-вече Цветан Цветанов, защото там има една връзка - не топла, а гореща направо\", но не уточни какво има предвид.  Волен Сидеров отправи критики към работата на вицепремиера и външен министър Екатерина Захариева, за която каза, че е млад човек и изпуска геополитически тенденции. Той обяви, че пактът за миграция на ООН е опасен като т.нар. Истанбулска конвенция и не трябва да има завой по отношение на решението на коалиционния съвет да не го подкрепя. Критиките на Сидеров бяха в отговор на въпрос кои министри според него може да бъдат сменени, след като Борисов обяви бъдещи рокади. \"Бих насочил моя поглед към външната министърка Захариева\", каза лидерът на \"Атака\". Като критика към коалиционните си партньори Сидеров разказа и случай от \"кухнята на коалиционния съвет\". В понеделник предложил управляващите да се откажат от увеличението на данъка върху старите коли, тъй като не се възприемал от обществото. Никой обаче не го послушал. \"Що се събира съвет тогава\", попита Сидеров и продължи: \"Докато отборът не се разтури, аз няма да предавам четата. Но искам взаимно зачитане.\" Според Сидеров не можело да се говори въобще, че кабинетът има пиар стратегия, но пиар тактиката му не била добра. По думите му трябвало да има единна тактика за представяне на свършеното, за да се види и положителната работа. Сега министрите говорили поотделно и хората, които не следели новините постоянно, не можели да разберат за постиженията. Сидеров каза още, че според него социологията не показва желание за предсрочни парламентарни избори. Той обяви, че не може да отговори дали протестите заради цените на горивата са платени. После посъветва Борисов, че в някои президентски републики управляващият би събрал \"босовете\" и би поискал да се регулират цените, така че да не тежат на потребители. ", "date": "2018.11.15", "title": "Сидеров разкритикува Борисов за Симеонов, външния министър, данъка върху старите коли и пиара"}
{"url": "https://www.dnevnik.bg/bulgaria/2018/11/15/3346461_deputatite_edinodushno_podkrepiha_oblekcheniia_za/", "text": "Депутатите единодушно подкрепиха на първо четене идеята  да се облекчат частните колекционери в легализацията  на притежаваните от тях културни ценности. Със 109 гласа \"за\" Народното събрание одобри на първо четене промени в закона за културното наследство, според които вече освен държавните и регионални музеи, идентификация на културните ценности и издаването на съответните законови удостоверения за тях ще могат да правят също и частните музеи. Проектът беше приет без дебати, само Станислав Станилов от \"Обединени патриоти\" коментира, че е добре между първо и второ четене депутатите да се съобразят със забележките на министерството на културата по някои от внесените изменения. \"Години наред  колекционерите бяха възприемани като врагове ... Престъплението е между иманяря и земята, земята е изключителна държавна собственост, те я ровят...\", заяви бившият министър на културата, а сега председател на парламентарната комисия по култура и медии Вежди Рашидов. И посочи, че престъплението е, когато иманярите не регистрират и крият намереното. Рашидов постави сериозно разграничение между това и колекционерите, които той нарече \"добросъвестният купувач\". И заяви, че България е влязла в \"Параграф 22\" в отношението си към колекционерите. \"Сега правим добра крачка – да легализираме колекциите. Иначе поощряваме каналите за износ, които съществуват, няма какво да се правим, че ги няма\", обяви Рашидов. И благодари на народните представители, че ще дадат възможност за легитимация на културни ценности, които се обгрижват от собствениците им. Според закона собствениците на колекции и ценни вещи трябваше да поискат тяхната идентификация и регистрация до април 2010 г. Това е направено за 107 колекции, но към края на 2016 г. по данни на Министерството на културата с окончателен акт са регистрирани само 17, отбелязват вносителите на промените, които са от всички парламентарни групи начело с председателят на правната комисия Данаил Кирилов от ГЕРБ. След приемане на поправките  собствениците на колекциите ще могат да поискат пренасочване  на заявлението им към музеи, \"притежаващи експертен потенциал\" и съответстващи на тематичния обхват на колекцията. Това ще може да се прави и към частни музеи, а не само държавни и регионални. Законопроектът не дава отговор и няма текст как се процедира, ако собственикът на ценността има и свой собствен частен музей. Или как се избягва конфликт на интереси, легализиране на антики на свързани лица, близки или приятели. Промените предлагат да отпадне и разпоредбата, която изисква да не се издават удостоверения или заповеди за легализиране на културните ценности, ако има данни да се предположи, че вещите - обект на идентификация, са незаконно придобити. В тези случаи законът разпореждаше директорите на музеи или министърът на културата да уведомяват органите на Министерството на вътрешните работи и прокуратурата. Вносителите посочват, че така написаният текст \"борави с предположения, а не с доказани факти\". А и други закони имали подобен смисъл и можело да се стъпи на тях. На въпрос кои са тези закони Данаил Кирилов каза пред \"Дневник\", че това зависи от това за каква вещ става дума и вида на незаконното й придобиване. Можело да се ползва Наказателният кодекс, Законът за държавната собственост или законът за собствеността. Министерството на културата одобрява част от промените и отбелязва в становището си по проекта, че от години колекционери, търговци и други заинтересовани лица настояват за изменения в реда за идентификация на ценностите. \"Министерството на културата работи в партньорство със Съюза на колекционерите в България и по направените предложения\", се казва в документа на ведомството. Министерството одобрява частично идеята и частните музеи да могат да идентифицират и на практика легализират ценности, но ведомството предлага частните музеи, които ще имат това право да се определят със заповед на министъра. Министерството не одобрява идеята самостоятелна идентификация да могат да правят също търговци на културни ценности и нумизматични дружества. Ведомството държи да се запази възможността директорите на музеи и министъра да могат да откажат издаването на удостоверение на културните ценности, ако имат данни, че те са придобити незаконно. В становището се възразява и срещу промяната, според която идентификацията ще се извършва от музеите с \"достатъчно експертен потенциал\", отбелязва се, че това е прекалено субективен критерий. И отново се настоява общинските и частните музеи, извършващи идентификация, да се определят със заповед на министъра. Според регистъра на министерството на културата в България са регистрирани четири частни музея. В София са регистрирани музеят на бизнесмена Васил Божков и управляван от Фондация \"Тракия\", както и музеят на Фондация \"Арете-Фол\", ръководен от Димитър Иванов - съучредител и член на Управителния съвет на Съюза на колекционерите в България. В Русе е регистриран и нумизматичен музей, неформално собственост на русеските бизнесмени братя Бобокови. В Чирпан също има частен музей, ръководен от Анна Петрова Димитрова.", "date": "2018.11.15", "title": "Депутатите единодушно подкрепиха облекчения за легализиране на частните колекции"}
{"url": "https://www.dnevnik.bg/biznes/2018/11/15/3346468_idei_za_poevtiniavane_na_gorivata_obsudi_vicepremierut/", "text": "Предложения за намаляване цената на горивата и анализ на пазара обсъдиха днес на среща при вицепремиера Томислав Дончев представители на големите вериги бензиностанции и на Българската петролна и газова асоциация. Срещата беше затворена за медиите, съобщи  БНР. Обсъдени са мерки, които изискват държавна намеса, включително промяна в законодателството, съобщи след срещата изпълнителният директор на асоциацията Андрей Делчев. В прессъобщение на асоциацията, разпространено по-късно през деня, се уточнява, че една от идеите е през зимния период да се спре влагането на биодобавка, тъй като тя е двойно по-скъпа от самото гориво. Такава била практиката в Австрия и Германия. Наскоро председателят на агенцията по метрология и технически надзор Кирил Войнов беше споменал, че невлагането на добавката е едно от най-честите нарушения, установени при проверките на качеството на продаваното гориво. Друга идея на големите компании в бранша е кабинетът да им съдейства пред Комисията за защита на конкуренцията (КЗК) за разрешение да публикуват себестойността на продуктите си, за да има яснота в обществото за съществуващите маржове. Тази мярка трябва да важи за всички участници на пазара, в това число и за т. нар. ведомствени бензиностанции . Асоциацията предлага също така при проверките на държавните органи да се обявяват конкретно проверените обекти, както и нарушенията, които те са извършили. Тема на разговора с Дончев е била и идеята на финансовия министър Владислав Горанов  в касовите бележки,издавани от бензиностанциите,  да се отбелязва размерът на акциза, на ДДС и на търговската надценка. Изпълнителният директор на асоциацията поясни след срещата в Министерския съвет, че поевтиняването на горивата в момента е в следствие на падането на цените на петрола на международните пазари, а не под натиска на протестите. \"И ние сме българи и при нас работят българи Идеята, че гледаме отвисоко на това, което се случва, не е вярна. Обратно – отговорни сме, търсим начин да дадем своя принос за нормализиране на пазара\", добави той. По думите му след разговора с вицепремиера Томислав Дончев предстоят обсъждания за намаляване на цените в рамките на асоциацията. Фирмите от бранша работят и ще продължат да работят с минимална печалба, се казва в прессъобщение на асоциацията. Вчера Комисията за защита на конкуренцията  започна проверка  дали компаниите, търгуващи с горива, спазват поетите от тях през март 2017 г. ангажименти да не споделят търговска информация с конкуренцията. Преди ден пък финансовият министър Владислав Горанов коментира в телевизионно интервю, че резерви за корекция на цената няма, защото тя се формира от три компонента - цена на международния пазар, ДДС и акциз, който в България е най най-ниското допустимо за ЕС ниво. Междувременно извънпарламентарната опозиция от \"Демократична България\" обяви, че е подготвила и ще внесе утре в парламента пакет от законодателни промени, които могат да доведат до поевтиняване на горивата.", "date": "2018.11.15", "title": "Идея: Горивата да се продават без биодобавка през зимата за по-евтино (допълнена в 15.10)"}
{"url": "https://www.dnevnik.bg/sviat/2018/11/15/3346484_stimulite_na_nju_iork_za_amazon_moje_da_nadhvurliat_28/", "text": "Общата стойност на стимулите, които Ню Йорк използва, за да привлече \"Амазон\" (Amazon) да открие втората си централа в града, може да надхвърли 2,8 милиарда долара, съобщи \"Асошиейтед прес\". \"Амазон\" обяви във вторник, че ще строи новата си централа в Ню Йорк и в Арлингтън, Вирджиния, близо до столицата Вашингтон. Във всяка от двете части на централата на \"Амазон\" ще работят по 25 хил. души. Централата в Ню Йорк ще бъде в Куинс. Благодарение на нея \"Амазон\" ще се превърне във водещ работодател в Ню Йорк, като същевременно ще преобрази място, където сега има предимно индустриални сгради и паркинги. Успешното привличане на веригата за онлайн търговия обаче си има цена. Освен данъчните облекчения от близо 1.53 млрд. долара и грантове, предложени от държавата, \"Амазон\" ще получи и две големи данъчни отстъпки. Ако създаде 25 хил. работни места, както обещава, \"Амазон\" ще получи облекчение за корпоративния подоходен данък на стойност близо 900 млн. долара за период от 12 години. Освен това ще ползва намаление на имотния данък за период от 15 години на стойност 386 млн. долара. Тези данъчни отстъпки не са създадени специално за \"Амазон\". Били са достъпни и за други компании като начин за насърчаване на растежа и развитието извън претъпкания Манхатън. Губернаторът на щата Ню Йорк Андрю Куомо и кметът на Ню Йорк Бил де Блазио казаха, че очакват сумите от данъчните облекчения да бъдат възстановени под формата на приходи от данъците върху личните доходи, плащани от служителите на \"Амазон\", от данъците върху продажбите и от икономическата активност, създадена от присъствието на компанията. /БТА", "date": "2018.11.15", "title": "Стимулите на Ню Йорк за \"Амазон\" може да надхвърлят $2.8 млрд."}
{"url": "https://www.dnevnik.bg/sport/2018/11/15/3346323_pet_otbora_v_angliia_sa_zaplasheni_s_nakazaniia_zaradi/", "text": "Пет клуба от Висшата лига са обект на разследване от ФИФА заради нередности при привличането на непълнолетни футболисти от чужбина. Ако бъдат признати за виновни, отборите са заплашени от двугодишна забрана за привличането на нови играчи и глоба от 500 хиляди швейцарски франка, съобщава Mediapart, цитиран от \"Ройтерс\". Френският разследващ сайт беше част от медиите, които публикуваха документи от новите  разкрития на Football Leaks . Сред разследваните е \"Челси\", като имената на другите четири отбора не се споменават. Лондончани съобщиха, че оказват \"пълно съдействие на ФИФА и предоставят изчерпателни доказателства по случая\". \"Челси\" е обект на проверка за подобни нарушения за трети път в последните девет години. Сините получиха забрана за трансфери за два прозореца през 2009 г. заради привличането на 16-годишния Гаел Какута от френския \"Ланс\" през 2007 г. Лондончани спечелиха последвалото обжалване и наказанието отпадна. Те бяха разследвани и за трансфера на Бертран Траоре през 2013 г. ФИФА проверява английските клубове от края на миналата година, но организацията все още не е взела решение. Според Би Би Си шампионът  \"Манчестър сити\" е сред отборите, които са обект на разследване . \"Гражданите\" са в центъра на скандала около документите от Football Leaks заради твърдения, че  заедно с ПСЖ са заобикаляли финансовия феърплей с помощта на ФИФА . Правилата на ФИФА забраняват привличането на непълнолетни играчи, освен ако родителите им са емигрирали по причини, които нямат общо с футбола, или отборът и въпросният играч се намират на 50 километра максимално отстояние от границите на държавата, от която идва състезателят. Изключение правят трансферите на футболисти в Европейския съюз и Европейската икономическа зона, при които минималната възраст е 16 години. В тези случаи клубът трябва да осигури висок стандарт на живот на играча. Сред наказаните заради нередности при подписването на договори с млади играчи от чужди държави бяха мадридските \"Реал\" и \"Атлетико\". Двата клуба получиха забрана за трансфери в два прозореца до 1 януари 2018 г., като по-късно наказанието на белите беше намалено. ", "date": "2018.11.15", "title": "Пет отбора от Висшата лига са пред наказания заради трансфери на непълнолетни играчи"}
{"url": "https://www.dnevnik.bg/bulgaria/2018/11/15/3346450_sega_v_agenciiata_po_vpisvaniiata_sa_razdadeni/", "text": "Раздадените в Агенцията по вписванията  бонуси за периода на блокиране на Търговския регистър  не са \"между 700 и три хиляди и нещо\", както беше заявено от шефа ѝ Габриела Козарева, а достигат до 4805 лв. Това съобщава в днешния си брой в. \" Сега \" като се позовава на документи, с които разполага. Още четирима души от ръководството на агенцията са взели от 4046 до 4301 лв. Не е известно кои точно са служителите, работили денонощно по време на срива, и прибрали големите бонуси.  Миналата седмица Агенцията по вписванията   и министерството  посочиха, че раздадените хонорари са в размер на 599 хил. лв. Върху тях обаче са платени още 90 590 лв. заради осигуровки, с което общата сума доближава 700 хил. лв., отбелязва вестникът, който първи съобщи за случая. Изпълнителният директор Габриела Козарева отказа да назове размера на своята премията, а правосъдният министър Цецка Цачева обяви, че това било нейно право. Според информацията на вестника шестима души са получили премии между 3 и 4 хил. лв., като сред тях е и началникът на отдел \"Информационни системи на регистрите\". 14 души са взели между 2 и 3 хил. лв. повечето от останалите 486 служители са си разделили между хиляди и две хиляди лева. Сред тях е и експерт от дирекция \"Информационно обслужване и технологии\". Вестникът съобщава още, че според вътрешни правила за заплатите в агенцията право на допълнително възнаграждение са имали само служителите, които са работили поне 45 дни от тримесечието, за което се плаща. Козарева беше назначена на 20 август, тоест тя има само 40 дни за този период. От заповедта ѝ за изплащане на бонусите с дата 22 октомври се виждало, че вътрешните правила са били променени два пъти през октомври - на 8-и и на 17-и. Миналата седмица правосъдният министър Цецка Цачева обяви, че няма отношение към раздадените бонуси, нито знае размера им. Цачева защити Козарева като обяви, че е поела агенцията \"в най-критичния момент\" и свършеното в краткия период \"заслужава да бъде оценено\", заради което ѝ е дала най-добрата оценка, която преполага бонуса. Министърът обаче не коментира въпроса дали и кога са променяни вътрешните правила за заплати в агенцията. Тя оправда бонусите с \"положени невероятни усилия да се навакса със закъснението\", причинено от 18-дневния срив на Търговския регистър. Сред наградените обаче не са само хора, работили по възстановяването на регистъра в извънработно време, както твърдят Цачева и Козарева, а служители от администрацията, които няма причини да са работили извънредно. По информация на министерството и агенцията със срива се бореха японски специалист, IT експерти на фирмите \"Лирекс\" и \"Си Ен сис\", както и програмистите на агенцията. Според Козарева трима служители от дирекция \"Информационно обслужване и технологии\", които имали преки отговорности по безпроблемното функциониране на регистъра, не са получили бонуси, защото били виновни за срива. Междувременно правосъдният министър обясни, че все още няма информация кои са отговорните за неработещия през лятото регистър, защото проверката щяла да приключи чак в края на годината. От правосъдното министерство и Агенцията по вписванията заявиха за \"Дневник\", че ще отговарят на въпроси по случая, когато приключи назначената от Цачева проверка. Срокът ѝ е до края на другата седмица, но можело да има резултат и по-рано.  Миналата седмица министърът обяви , че ще е безкомпромисна, ако се установи нарушение. ", "date": "2018.11.15", "title": "\"Сега\": В Агенцията по вписванията са раздадени по-големи от обявените бонуси"}
{"url": "https://www.dnevnik.bg/bulgaria/2018/11/15/3346485_pravitelstvoto_da_ne_si_zatvaria_ochite_za_mediinata/", "text": "Правителството няма право да си затвори очите за състоянието на медийната среда и констатациите на ЕК, защото изпълнителната власт носи отговорност за състоянието на медиите предвид многото отрицателни примери в последните години. Това е позицията на Асоциацията на европейските журналисти - България (АЕЖ), по повод специалния акцент  в рамките на доклада по Механизма за сътрудничество и проверка (МСП) състоянието на медийната среда в България. \"Международните наблюдатели отбелязаха съществено влошаване на медийната среда в България през последните години, като българският медиен сектор се характеризира с непрозрачна собственост и слабо прилагане на журналистическите стандарти. Това положение се отразява върху качеството на обществения дебат и следователно поражда риск от ограничаване на достъпа на обществеността до информация поради ограничения брой независими източници\", се казва в доклада, в който ЕК отбелязва, още че \"медийната среда е от особено значение за независимостта на съдебната власт на фона на целенасочени атаки срещу съдии в някои медии, свързани с непрозрачни интереси, и трудности при намирането на ефективни средства за правна защита.\" В този контекст ЕК напомня и очевидното: \"В по-общ план способността на медиите и на гражданското общество да търсят отговорност на властващите в плуралистична среда, свободна от натиск, представлява важна основа за осъществяването на реформите, обхванати от МСП, и като цяло е основа за по-добро управление.\" Позицията на асоциацията е, че тези  констатации са били омаловажени  както от министър-председателя Бойко Борисов, така и от външния министър Екатерина Захариева, и използваха критиките от ЕС, за да атакуват за пореден път медиите. \"Бойко Борисов припомни старата си теза, че свобода на медиите има, защото \"в България всеки ден години наред се правят карикатури\", а после попита \"олигарх си създал медия, за да защитава това, което е откраднал, после ние не можем да го пипнем ли?\", пише в позицията. Направена е констатацията, че министър Захариева е обвинила самите медии за състоянието им: \"Критиката в доклада не е към правителството, а към автоцензурата и самоконтрола от страна на медиите. В четвъртък в интервю за Би Ти Ви премиерът се опита също да прехвърли въпроса към самите медии. Това е сериозно изкривяване на действителността, като се има предвид, че не медиите, а властите в страната са адресат на доклада\", акцентира АЕЖ. Асоциацията изразява готовност да се включи в дебат по темата и дава няколко конкретни обезпокоителни примера за влошаването на медийната среда примера от последните години:", "date": "2018.11.15", "title": "Правителството да не си затваря очите за медийната среда в България, призовава асоциация"}
{"url": "https://www.dnevnik.bg/sviat/2018/11/15/3346493_ot_dnes_franciia_ne_predlaga_abonamenti_za_stacionarni/", "text": "Френският телекомуникационен оператор \"Оранж\" (Orange) - бившият \"Франс телеком\" (France Telecom) - от днес престава да предлага абонаменти за стационарни телефони, 139 години след създаването на първата телефонна мрежа в Париж, съобщава в електронното си издание в. \"Паризиен\". Така след няколко години ще бъде необходима специална кутия, за да могат да се правят обаждания от фикс телефон - домашен или в компаниите. Прекъсването на комутаторната телефонна мрежа обаче няма да се извърши изведнъж, а ще се прави постепенно, в разстояние на няколко години. Първият етап предвижда след три месеца новите клиенти на \"Оранж\" или тези, които сменят адреса си, вече да не могат да ползват класическа фиксирана телефонна линия, като ще им бъде предложена услуга с \"бокс\" (кутия). Едва през 2023 г. операторът ще започне постепенно да прекъсва телефонна мрежа в отделни общини. \"Ще има улеснени процедури за възрастните хора\", увери пресслужбата на \"Оранж\". С повсеместната поява на смартфоните, французите все по-масово се отказват от стационарните телефони. От 2012 г. до днес употребата им е намаляла наполовина. Компаниите също ще трябва да обърнат страницата на стационарните телефони и факсовете. В момента 70 процента от тях ползват такива. Така че инвестициите за професионалистите ще бъдат съществени, а може да настъпи и недостиг на ново оборудване, ако всички едновременно започнат да преминават към новата система. Предимство ще имат големите компании, които поръчват по-големи инсталации, за сметка на малките и средните предприятия. /БТА", "date": "2018.11.15", "title": "От днес Франция не предлага абонаменти за стационарни телефони"}
{"url": "https://www.dnevnik.bg/photos/2018/11/15/3346452_fotogaleriia_novoto_bojole_otnovo_e_tuk/", "text": "Първите бутилки божоле от тазгодишната реколта се появиха тази нощ - събитие, посрещано от десетилетия във Франция, а напоследък - и в други държави по света, в празнична атмосфера с възгласа Bojole nouveau est arrive! (Новото божоле е тук!)", "date": "2018.11.15", "title": "Фотогалерия: Новото божоле отново е тук"}
{"url": "https://www.dnevnik.bg/sviat/2018/11/15/3346498_latviia_tursi_nov_kandidat_za_premier/", "text": "Водачът на латвийската Нова консервативна партия Янис Борданс прекрати опитите си да състави правителство, след като три потенциални коалиционни партньора се оттеглиха от преговорите, предаде \"Ройтерс\". Очаква се следващата седмица президентът Раймондс Вейонис да се срещне с двама възможни кандидати за поста, след като днес официално оттегли назначението на Борданс, казаха от президентската канцелария. Една от главните задачи пред бъдещия министър-председател ще е справянето с прането на пари след поредица скандали, накърнили репутацията на балтийската държава. Президентът назначи Борданс за премиер миналата седмица и му даде срок до 21 ноември да сформира правителство, след като неговата партия  спечели 13.9 процента от гласовете  на изборите през октомври. В  резултат на тези избори  Латвия се оказа с фрагментиран парламент, съставен от седем партии. \"Казах на президента, че правителството, което възнамерявах да съставя, е невъзможно в момента\", заяви Борданс пред \"Ройтерс\" след срещата с Вейонис. Борданс води преговори за коалиция с популистката партия \"На кого принадлежи държавата\" (KPV LV) и с партии \"За развитие/За!\", Национално обединение и \"Ново единство\". Всички с изключение на KPV LV се оттеглиха от преговорите поради, както казаха, липса на взаимно доверие. Идната седмица президентът ще се срещне с Алдис Гобземс от KPV LV и с Артис Пабрикс от \"За развитие/За!\". \"Надявам се, че политическите партии ще използват времето да продължат преговорите, за да намерят допирни точки\", заяви Вейонис в изпратено по имейл изявление за \"Ройтерс\". /БТА", "date": "2018.11.15", "title": "Латвия търси нов кандидат за премиер"}
{"url": "https://www.dnevnik.bg/bulgaria/2018/11/15/3346530_prez_dekemvri_borisov_i_zaev_shte_otkriiat/", "text": "В началото на декември България ще е домакин на съвместно заседание на правителствата на България и Македония, което ще съвпадне с откриването на участъка от магистрала \"Струма\" между Кресна и Сандански. Това съобщи премиерът Бориков Борисов след срещата си с македонския си колега Зоран Заев в Министерския съвет, предаде БТА. Заев изрази удовлетворение ползотворните резултати от досегашното сътрудничество и в частност открои договора за приятелство, добросъседство и сътрудничество между двете страни, подкрепата на България за интеграцията на страните от Западните Балкани в НАТО и в ЕС, и изграждането на инфраструктура между двете страни - пътища и железопътни и газови връзки. Стокообменът между двете страни вече надмина 500 милиона евро, но искаме да стигне да един милиард евро, каза Заев. Македония ще възстанови паметника на полковник Константин Каварналиев, разрушен през 1966 година при акция за унищожаване на български военни паметници в Югославия. Ще се възстанови и плочата на загиналите стотици български офицери и войници при битката през 1916 та година при Каймакчалан по време на Първата световна война, съобщи още Заев. Заедно с Бойко Борисов отбелязваме празници и важни дати каза Заев и даде пример с честването на 24 май и на Илинден. Преди това Борисов се срещна и с премиерите на Черна гора и на Сърбия Душко Маркович и Ана Бърнабич. Тримата правителствени глави са в София за участие в конференция за подкрепа на възникващи предприятия, инициатива на българския еврокомисар Мария Габриел.", "date": "2018.11.15", "title": "През декември Борисов и Заев ще открият магистралната отсечка Кресна - Сандански"}
{"url": "https://www.dnevnik.bg/sport/2018/11/15/3346513_hubchev_v_nacionalniia_otbor_se_raboti_mnogo_seriozno/", "text": "Селекционерът на българския национален отбор по футбол Петър Хубчев изрази задоволство от подготовката преди последните два мача от Лигата на нациите. В петък националите гостуват на Кипър, а три дни по-късно завършват груповата фаза на турнира с домакинство на Словения. Според Хубчев сериозното и отговорно отношение на футболистите към работата в националния отбор е най-същественото постижение, откакто той е селекционер на България. \"Радвам се, че стана като традиция да казвам преди мачове, че работата беше доста концентрирана, доста сериозна. В това отношение поне смея да кажа, че сме постигнали нещо с този отбор и с тези момчета. Доста сериозно се тренира\", каза Хубчев при заминаването на отбора за Кипър. България записа три победи и една загуба в първите си четири мача в Лигата на нациите. Националите заемат втора позиция в група 3, като отстъпват единствено по голова разлика на Норвегия. За гостуването в Кипър Хубчев няма да може да разчита на двама от най-важните си футболисти - вратаря Пламен Илиев и дясното крило Кирил Десподов. Според треньора отборът не притежава други играчи с техните качества, но има как да компенсира липсата им на двамата. \"Треньорите и в клубните, и в националните отбори винаги казваме, че разчитаме на всички. Особено пък ние, които напоследък казвам, че разчитаме на отбора, на колектива. Това, че отсъства един или друг футболист, дава шанс на останалите да се докажат\", каза Хубчев. \"Хората, които отсъстват, притежават някои качества. Може би в момента те са най-добрите в България с тези качества. Но другите момчета имат други качества, които също са важни във футбола, и ще разчитаме на тях\", допълни селекционерът.", "date": "2018.11.15", "title": "Хубчев: В националния отбор се работи много сериозно и концентрирано"}
{"url": "https://www.dnevnik.bg/sport/2018/11/15/3346508_vodeshti_sportisti_shte_privlichat_deca_kum_aktivniia/", "text": "Бившата състезателка от ансамбъла по художествена гимнастика Ренета Камберова и председателят на сдружение \"Асоциация \"Докосни дъгата\" д-р Денислава Ангелова започват кампания, с която искат да привлекат децата към спорта. Двете са в основата на националния проект \"Мисия спорт на любимите герои\", чиято цел е да популяризира физически активния начин на живот сред децата от 1 до 4 клас, се казва в съобщение до медиите. В инициативата се включва и сдружението \"Пазарджик спортува\". Подкрепа към проекта ще окажат 16 водещи български спортисти от 14 вида спорт. Имената им се представят постепенно в  страницата на инициативата във \"Фейсбук\" . До момента в проекта са се включили бронзовата медалистка по борба от Рио 2016 Елица Янкова, бившата гимнастичка Христиана Тодорова, баскетболистът Асен Великов и таекуондистът Рами Шау.", "date": "2018.11.15", "title": "Водещи спортисти ще привличат деца към активния начин на живот"}
{"url": "https://www.dnevnik.bg/kultura/2018/11/15/3346488_deputatite_prieha_promenite_v_zakona_za_filmovata/", "text": "Без каквито и да било дебати депутатите приеха на второ четене промените в закона за филмовата индустрия. Законът за филмовата индустрия урежда отношенията, свързани с производството, разпространението, промоцията и показа на филмите, както и за държавното подпомагане на българската филмова индустрия, създавайки условия за нейното развитие. Промените бяха изключително наложителни, тъй тяхната главна цел беше прилагането на европейското законодателство в държавните помощи, коментираха филмови дейци. Процедурата по съгласуване с регламент 651/2014 на Европейската комисия, който урежда именно държавните помощи, закъсня почти с година, тъй като тя трябваше да е осъществена в началото на 2018 г. Като резултат от това забавяне до днешна дата одобрените от Националния филмов център проекти за нови филми не са получили финансирането си. С приетите промени киноекипите ще могат да получат парични средства за проектите си според представители на Националния филмов център. След съгласуването с европейското законодателство държавната помощ ще се осъществява по три схеми - за производство на филми, за тяхното разпространение и за подпомагане на фестивали и на показ на филми. Според новите правила България е длъжна да уведомява Европейската комисия, когато предоставената държавна помощ за аудиовизуални произведения надхвърля 50 млн. евро. Предвидено е и бюджетът на всяка една от схемите да не надвишава 97 790 000 лв.  Друга промяна в закона е свързана с прилагане на регламент 1407/2013, който се регулира функционирането на помощта de minimus, чийто бюджет не може да надхвърля 200 хил. евро за период от три години.", "date": "2018.11.15", "title": "Депутатите приеха промените в Закона за филмовата индустрия"}
{"url": "https://www.dnevnik.bg/zdrave/2018/11/15/3346546_bulgarite_iskat_poveche_kontrol_vurhu_zabranata_za/", "text": "                        58 на сто от пушачите и 87 от непушачите искат по-строг контрол върху забраната за тютюнопушенето на закрити обществени места. Законът се спазва от 74% от пушачите, 19% от тях споделят, че биха се съобразили със забраната само ако им се направи забележка, а 7 на сто спазват реда много рядко. Под 1% твърдят, че почти никога не се съобразяват с изискването. Това показват данни от национално представително изследване на \"Екзакта Рисърч груп\" от септември. То беше представено по време на пресконференция днес, на която от сдружения \"България без дим\" и от Коалиция за живот без тютюнев дим поискаха още по-строги забрани и санкции за нарушенията. Днес се отбелязва международният ден без тютюнопушене. Според данните от изследването намалява делът на хората, които намират забраната за крайна мярка - от 36% през 2017 година до 30% през 2018 г. За 71% от анкетираните през 2017 и за 73% през 2018 година е недопустимо децата да виждат реклами на цигари в търговските вериги. Около половината попитани не желаят да виждат цигари по рафтовете в магазините. Сдруженията за борбата с тютюнопушенето отнво поискаха по-строги мерки и санкции. Те предлагат да се забрани употребата на електронни цигари на закритите обществени места, искат да могат да бъдат затваряни обекти при неспазване на забраната, да се даде възможност заведенията да бъдат санкционирани и при наличие на пепелници и угарки, дори и да не е засечен пушещ човек. В навечерието на деня без тютюнев дим от Министерството на здравеопазването разпространиха и данни от изготвения от Европейската комисия  \"Здравен профил за България\"  за миналата година. Според изследването българите пушат най-много от всички в Европейския съюз, като разпространението на тютюнопушенето сред българското население е с почти седем процентни пункта над средното за ЕС. Не по-малко от 28% от възрастното население, включително повече от един на всеки трима (35%) мъже пушат всеки ден. - Равнищата на тютюнопушене сред младежите са сходни. Сред 15-годишните момчета България е на второто най-високо в ЕС ниво, като ни води само Хърватия с 21% пушещи младежи. Според данните момичетата в България пушат повече от момчетата и така с 30% редовно пушещи момичета под 15 години България е на първо място в ЕС по този показател. Споре оценките на Световната банка цената, която плаща здравната система на дадена държава за последствията за здравето от употребата на тютюневи изделия, е между 0.1% и 1.1% от брутния вътрешен продукт в различните страни. Тютюнопушенето е една от водещите предотвратими причини за болестност и смъртност сред населението. Данните в България показват, че 13.5% от всички болести и 12.4% от смъртните случаи възникват вследствие употребата на тютюневи изделия. Изчислено е, че в европейски мащаб всяка година приблизително 650 000 активни и пасивни пушачи умират преждевременно.", "date": "2018.11.15", "title": "Българите искат повече контрол върху забраната за пушене, сочи изследване"}
{"url": "https://www.dnevnik.bg/sviat/2018/11/15/3346504_tialoto_na_hashokji_e_razchleneno_v_konsulstvoto_na/", "text": "Саудитският главен прокурор Сауд ал Моджеб обяви подробности за убийството на журналиста Джамал Хашокжи в консулството на Рияд в Истанбул и поиска пет смъртни присъди заради случая, предадоха \"Ройтерс\" и Анадолската агенция. Според него на смърт трябва да бъдат осъдени петима от общо 11 души, които бяха обвинени за убийството. Има 10 други заподозрени, чиято потенциална роля продължава да се разследва. Случаят предизвика реакции по целия свят и принуди саудитските власти  да признаят, че той е бил убит  (макар първоначалната версия да бе, че е починал при юмручен бой, след като напрежението е нараснало при опити да бъде убеден да се върне в Саудитска Арабия). Думите на Ал Моджеб обаче не удовлетвориха Турция. Външният ѝ министър Мевлют Чавушоглу приветства изказванията му като положителна стъпка, но добави, че някои от тях са \"незадоволителни\". Чавушоглу настоя да бъде оповестено кой стои зад убийството, за да може \"случаят да бъде приключен\", и повтори искането на страната процесът да се води в Истанбул, а не в Рияд. Съветникът на Ердоган Ясин Актай, който често коментира случая, обвини Саудитска Арабия, че и с последното съобщение само \"прикрива\" истинските поръчители. Какво твърди прокуратурата В съобщение до медиите Ал Моджеб потвърди, че Хашокжи, който бе видян за последно при влизането си в консулството на 2 октомври, бил убит  . За пръв път обаче прокурорът официално   и в  непубликувания аудиозапис , споделен с колегите им в няколко държави: тялото на Хашокжи е било разчленено в саудитската мисия и изнесено от нея. Властите в Рияд разполагат според същото съобщение и със снимка на \"местния сътрудник\", получил останките на Хашокжи. Не е известно обаче  - въпрос, за чийто отговор Анкара също настоява. Действително е имало   на Хашокжи в кралството, но те са се провалили. Тогава ръководителят на преговорния екип, изпратен за мисията, е поискал той да бъде убит. , която да ликвидира Хашокжи, според същата информация е дошла от уволнения заместник-директор на разузнаването. Това  , който турските власти (включително  президентът Реджеп Тайип Ердоган ) от седмици намекват, че е свързан с престолонаследника принц Мохамед бин Салман. Наложена е   в убийството, бившия съветник на кралския двор Сауд ал Кахтани, уволнен заради случая. Последният се е срещнал с екипа, изпратен в Истанбул, за да ги информира за дейностите на журналиста. В  последната версия  на събитията, описана от Ал Моджеб, се говореше за \"предумишлено убийство\", а не за отклоняване от зададения в Рияд сценарий след схватка с Хашокжи. Други саудитски представители обясняваха, че той е бил удушен,  както смята и Турция . Пред репортери турският първи дипломат Чавушоглу каза, че според част от коментарите \"този човек е бил убит, защото се е съпротивлявал\", докато убийството всъщност е било предумишлено. По-рано Ердоган каза, че поръчката за ликвидиране на Хашокжи е дошла \"на най-високо ниво\" в саудитското правителство. Саудитският му колега Адел ал Джубейр също коментира случая и каза, че страната смята убийството за \"престъпление и голяма грешка\", но не бива да се политизира.", "date": "2018.11.15", "title": "Тялото на Хашокжи е разчленено в консулството на Рияд в Истанбул, потвърди Саудитска Арабия"}
{"url": "https://www.dnevnik.bg/sport/2018/11/15/3346448_s_bilet_v_zalata_no_ne_i_na_tribunite_-/", "text": "Бихте ли си купили билет за мач на любимия отбор, без да имате място на трибуните, само за да сте в залата и да гледате двубоя на телевизор в някой бар? Звучи нестандартно, но такава услуга за домакинските си срещи предлага шампионът в Националната баскетболна асоциация (НБА) - \"Голдън стейт уориърс\". За 100 долара на месец феновете на \"воините\" могат да бъдат близо до своите любимци, но без изглед към игрището. Тимът пусна 200 пропуска от пакета \"В сградата\" (In the building) в опит да компенсира малка част от многото привърженици, които желаят да посетят \"Оракъл арена\", но нямат билет за домакинските мачове. Общо 44 хиляди са заявките за сезонни карти при капацитет на залата 19 596 места. Близо шест години вече \"Оракъл арена\" се разпродава напълно. В сряда серията от поредни двубои пред пълни трибуни станаха 300. Повече поредни мачове с разпродадени домакинства имат единствено \"Далас\" (751 срещи), \"Маями\" (385) и \"Оклахома\" (349). Нестандартните билети ще бъдат в продажба от ноември до април, като няма да важат за плейофите. Феновете ще имат достъп до зоната около залата, която включва барове и ресторанти.", "date": "2018.11.15", "title": "С билет в залата, но не и на трибуните - нестандартният ход на \"Голдън стейт\" в НБА"}
{"url": "https://www.dnevnik.bg/bulgaria/2018/11/15/3346542_sudut_obiavi_aresta_na_jurnalista_ot_bivolu_za/", "text": "Административният съд в Перник обяви за незаконен ареста на журналиста от \"Биволъ\" Димитър Стоянов, извършен на 13 септември, съобщи  сайтът . Проверка на \"Дневник\" в Административен съд - Перник, установи, че два състава на съда са постановили, че са незаконосъобразни заповедите за задържане на Стоянов и придружаващо го лице. Заповедите на РПУ - Радомир, за задържане са били издадени по Закона за МВР и са обжалвани по административен ред от адвокат Николай Хаджигенов. Придружаващото журналиста Стоянов лице е адвокат, чието име сайтът \"Биволъ\" не изнася. Румънският журналист Атила Биро, който бе арестуван заедно с Димитър Стоянов, е изпуснал срока за обжалване. Според Закона за МВР заповедта за задържане трябва да съдържа както фактически, така и правни основания за издаването ѝ, т.е. актът трябва да бъде мотивиран. В заповедта за ареста на Стоянов и придружаващия го адвокат не са посочени конкретните фактически обстоятелства, заради които са задържани. Според закона МВР може да задържа само хора, за които има данни, че са извършили престъпление, припомня съдът на полицията. Освен това в писмените доказателства по делото не се съдържат дори косвени данни, обосноваващи извод, че към момента на задържането на Стоянов полицаите са разполагали с информация за евентуалната му съпричастност в извършване на престъпление по чл. 319 от НК ( ), аргументира се съдът. При издаване на заповедта за арест не е спазен и принципът за съразмерност на мярката. Според него административните органи трябва да упражняват правомощията си по разумен начин, добросъвестно и справедливо, като при изпълнение на един акт не се допуска засягане правата и законните интереси на гражданите в по-голяма степен от най-необходимото за постигане на законната цел. Оспорваната заповед за полицейско задържане е незаконосъобразна и поради издаването ѝ в противоречие с целта на закона, която не е да се наложи наказание за \"установено по категоричен начин престъпление, а да се попречи на уличения да се укрие, да извърши друго престъпление или да осуети наказателно преследване, чрез заличаване на улики на местопрестъпление, укриване на улики или лица - като за всеки конкретен случай на задържане данните следва да бъдат категорично установени, което е изцяло в тежест на административния орган, издател на акта\". Издаването на заповедта за арест \"очевидно не допринася за постигане на посочените цели и съставлява акт на неоснователна принуда върху дееца чрез лишаването му от свобода до 24 часа, в случая за 7 часа, който противоречи изцяло на същността и предназначението на принудителните административни мерки\". От доказателствата по делото не се установи наличие на данни, че Стоянов може да се укрие или да осуети полицейско разследване, да укрие улики или лица и по този начин да попречи на разкриване на конкретно престъпление. Обратно, установи се, че към момента на задържането той е работел в качеството му на репортер във връзка с корупционна схема, свързана с конкретно търговско дружество, като е дал сведения и е предел вещи на разследващите органи. Т.е. Стоянов не само не е пречил по никакъв начин на провежданото мероприятие от служителите на МВР, а е съдействал за изясняването на случая. \"Принудителните административни мерки следва да се прилагат ограничително и при стриктното спазване на закона. Полицейското задържане не може да е произволно, то задължително трябва е обосновано с конкретни факти, които да сочат някаква връзка между задържания и конкретно извършено правонарушение, както и задържането му да е съобразено в целта на закона\", се казва в съдебното решение. Задържането на Стоянов не допринася за постигане на посочените цели и съставлява акт на неоснователна принуда върху дееца чрез лишаването му от свобода до 24 часа, който противоречи изцяло на същността и предназначението на принудителните административни мерки, каквато е наложена и с процесната заповед за задържане, се допълва в съдебния акт. Двамата журналисти и придружаващият ги адвокат бяха задържани край с. Егълница близо до Радомир на 13 септември, докато се опитваха да спасят от унищожение документи, свързани с описаната преди това в \"Биволъ\" афера \"Джи Пи гейт\". Става дума за журналистическо разследване на \"Биволъ\" под това име, в което беше осветено двойно счетоводство и отчисляване на суми за незаконни плащания в няколко консултантски фирми, свързани с голямата строителна компания \"Джи Пи груп\".", "date": "2018.11.15", "title": "Съдът обяви ареста на журналиста от \"Биволъ\" за незаконен"}
{"url": "https://www.dnevnik.bg/bulgaria/2018/11/15/3346561_pechka_e_prichinila_vzriva_v_hitrino_pokazva_ekspertiza/", "text": "Печка на твърдо гориво била причинила  взрива в село Хитрино , при който загинаха 7, ранени бяха 29 души на 10 декември 2016. Това става известно от допълнителната пожаротехническа експертиза по делото за инцидента в Хитрино, приета от Шуменския окръжен съд, съобщава БНР. Взривът е станал от 3 до 5 минути след излизането на влака от релсите и е тръгнал от печка на твърдо гориво, която се е намирала на 280 метра от дерайлиралата цистерна. Това е къщата, която беше напълно разрушена при инцидента. Пропиленът от цистерна 10, който е 45 тона, е изтекъл за 39 секунди. В този период контактната мрежа на гара Хитрино е била изключена и не е причинила взрив. Защитата поиска тази експертиза да не се приема, защото не се основава на обективни данни. Магистратите отхвърлиха иска на защитата. Тя счита, че заключенията са необективни и поискаха да не се приемат. Съдът прецени, че искането е неоснователно. Делото продължава с експертиза за дерайлирането на влака на 10 декември 2016 г.  Подсъдими за инцидента  са машинистите Димитър Михнев и Радослав Петков. Според съдиите има нови доказателства и затова отново трябва да се направи жп експертиза.  Високата скорост, с която влакът е влязъл в гарата , е довела до трикратно увеличение на страничното ускорение и деформирането на релсите. Това е причината композицията да дерайлира, считат експертите. Данните от уредите в локомотива сочат, че преди първия предупредителен светофар скоростта е била 80 км/ч. Не са предприети действия за намаляването ѝ и при стрелка 5, скоростта е била 78 км/ч при допустима 40 км/ч. Назначена е нова експертиза и за състоянието на стрелки 1 и 5 на гара Хитрино. Експертите ще установяват има ли нередности, опасни ли са те и при каква скорост на преминаване. Следващото заседание по делото е на 11 декември, когато ще се разпитват като свидетели чуждестранни експерти. Влакова композиция с пропан-бутан на фирма \"Булмаркет\" дерайлира и се взриви на гара Хитрино на 10 декември 2016 г. Взривът заличи улици. В Хитрино беше обявено бедствено положение, а в цялата страна 12 декември беше ден на национален траур за жертвите от трагедията.", "date": "2018.11.15", "title": "Печка е причинила взрива в Хитрино, показва експертиза"}
{"url": "https://www.dnevnik.bg/sviat/2018/11/15/3346551_kitaicite_shte_kupuvat_polovinata_ot_luksoznite_stoki/", "text": "Китайските потребители продължават да са в центъра на вниманието на производителите на луксозни стоки, тъй като ново проучване на консултантската компания \"Бейн\" (Bain) сочи, че те ще бъдат основният двигател на близо половината от световната търговия със скъпи стоки до 2025 г., предаде \"Асошиейтед прес\". Според \"Бейн\" китайците ще покрият 46 процента от световните продажби на луксозни стоки на стойност около 365 млрд. евро (412 млрд. долара) за само шест години. Миналата година те са представлявали една трета от всички продажби на луксозни дрехи, аксесоари и козметика. Партньорът от \"Бейн\" Клаудия Д'Арпицио каза, че половината от покупките ще бъдат правени в Китай, като разликите в цените се стопяват, а компаниите подобряват качеството на услугите си в страната. Според проучването на \"Бейн\" продажбите на луксозни стоки тази година ще се увеличат с 2 процента до 260 млрд. евро спрямо 254 млрд. евро миналата година, като се изключват предметите на луксозното изкуството, дизайн и декорация. /БТА", "date": "2018.11.15", "title": "Китайците ще купуват половината от луксозните стоки до 2025 г."}
{"url": "https://www.dnevnik.bg/razvlechenie/2018/11/15/3346547_anatomichni_detaili_dokazvat_avtentichnostta_na_dve/", "text": "Екип от изследватели е събрал, както те го наричат, ясни доказателства, че две бронзови скулптури на мускулести мъже, яздещи пантери, са единствените оцелели бронзови творби на Микеланджело, пише \"Ройтерс\". Доказателството, казват учените към университета Кеймбридж, водени от музея \"Фицуилям\", се състои изцяло в някои конкретни анатомични детайли. Първото им официално приписване на италианския ренесансов творец от 16-и век е по времето, когато се появяват в колекцията на Адолф де Ротшилд през 19-и век, обяснява музеят. Тъй като те са без официални документи и не са подписани, тяхната достоверност тогава е била отхвърлена. В изявление \"Фицуилям\" обяви, че след проучването могат да потвърдят, че бронзовите фигури са единствените известни оцелели бронзови творби на Микеланджело. \"Нещо повече, бронзовите фигури на Ротшилд имат конкретни анатомични аномалии (видими 8 коремни плочки) , както и точности (анатомично коректно пубисно окосмяване и тестиси) и умишлени неточности за художествен ефект, които постоянно се наблюдават в други безспорни творби на Микеланджело и не присъстват в работата на други съвременни артисти\", се казва в изявлението. Известно е, че Микеланджело е работил с бронз, но другите примери за това са били загубени или унищожени. На пресконференция представител на музея обяви: \"Тези са истински. Вярваме, че тези са направени от Микеланджело... И смятаме, че тези оригинали са създадени около 1505 - 1507 г.\". Доказателствата са придружени от 30 писма, писани от твореца между 1506 и 1508 г., докато прави колосалната бронзова статуя на папа Юлий II. Всички те са включени в книгата \"Микеланджело: Скулптур в бронз\".", "date": "2018.11.15", "title": "Анатомични детайли доказват автентичността на две фигури от Микеланджело"}
{"url": "https://www.dnevnik.bg/biznes/2018/11/15/3346576_vmz_shte_proizvejda_dronove_za_izraelski_partnyor/", "text": "ВМЗ Сопот подписа договор за сътрудничество и трансфер на технологии с израелската компания Aeronautics Group, на базата на който ще започне производство на безпилотни летателни апарати (дронове), съобщи пресцентърът на Министерството на икономиката. Днес министърът на икономиката Емил Караниколов се е срещнал с представители на израелската компанията. В нея са участвали и представители на министерствата на вътрешните работи и на отбраната.", "date": "2018.11.15", "title": "ВМЗ ще произвежда дронове за израелски партньор"}
{"url": "https://www.dnevnik.bg/sport/2018/11/15/3346534_nad_600_sustezateli_se_vpuskat_v_mejdunarodniia_turnir/", "text": "Повече от 600 фехтовачи от 22 държави ще се включат в международния турнир \"Сабята на Етрополски\", който ще се проведе за десети път от 16 до 18 ноември в зала \"София\". Състезанието се утвърди като едно от най-престижните в света, посочват организаторите. То е и кръг от Европейската купа на сабя за кадети и деца до 14 години. В София пристигат някои от водещите сили във фехтовката, като Русия, Унгария, САЩ и Италия идват с пълни отбори от по 40 души. Турнирът започна пътя си през 2009 г. по случай 50-ата годишнина на известния състезател Васил Етрополски. Тогава в надпреварата участваха 21 фехтувачи от България, Румъния и Молдова, а шампион стана  Панчо Пасков . Седем години по-късно  той поднесе една от най-големите изненади на игрите в Рио де Жанейро  с победата си срещу световния и европейски шампион Алексей Якименко. Двама български фехтовачи, възпитаници на академия \"Етрополски\", са печелили турнира - Любослав Бурнев и Йоана Илиева. Състезание за деца до 14 години 09:00 – 18:00 часа Сабя кадети индивидуално 9:00 – официално повикване на фехтувачите 17:30 – полуфинали и финал 18:00 – официално награждаване Сабя кадетки отборно 13:00 – официално повикване на фехтувачите 17:30 – финал 18:00 – официално награждаване Сабя кадетки индивидуално 9:00 – официално повикване на фехтувачите 16:00 – финал и официално награждаване Сабя кадети отборно 13:00 – начало на отборните срещи 16:00 – финал и официално награждаване", "date": "2018.11.15", "title": "Над 600 състезатели се впускат в силния турнир по фехтовка \"Сабята на Етрополски\""}
{"url": "https://www.dnevnik.bg/sviat/2018/11/15/3346586_zaradi_skripal_toksichen_e_duma_na_godinata_spored/", "text": "Toxic (\"токсичен\", \"отровен\") е думата на 2018 г. според специалистите, поканени за оценка от издателите на Оксфордския речник на английския език. Те смятат, че именно това е думата, станала не само \"определяща за най-обсъжданите теми през годината\", но и съдържаща потенциал да се превърне в \"термин с културно значение\". През изминалите почти 11 месеца е отчетено 45% увеличение на проверката на смисъла на toxic на сайта на речника. Думата се е използвала в най-различен контекст - буквално и метафорично - с най-честа употреба заедно с \"химикал/химическо вещество\", \"мъжкарство\", \"вещество\", \"газ\", \"среда\", \"отношения\", \"култура\", \"отпадъци\", \"водорасли\" и \"въздух\". В  съобщението на сайта  се обяснява, че \"споменаването на отровни химически вещества има тази година особено значение, тъй като светът е бил потресен от отравянето с нервнопаралитично вещество на бившия руски разузнавач [Сергей Скрипал] и дъщеря му във Великобритания\". \"Постоянното внимание на международната общност към този случай, както и растящата тревога кой има достъп до световните запаси от токсични химикали доведе до това, че \"химическо вещество\" оглави списъка на думите, използвани най-често в комбинация с \"токсичен\". Следва комбинацията \"токсично мъжкарство\" заради движението #MeToo срещу сексуалните посегателства и страстите, разгорели се около предлагането и избирането на Брет Кавано за нов член на Върховния съд на САЩ. Преди няколко дни издателите на \"Колинс\" (Collins) - друг от популярните по света речници на английския език, определиха   (за еднократна употреба) за дума на 2018 г.", "date": "2018.11.15", "title": "Заради Скрипал \"токсичен\" е дума на годината според Оксфордския речник"}
{"url": "https://www.dnevnik.bg/detski_dnevnik/2018/11/15/3346594_uchenicite_predlagat_merki_za_spraviane_s_problema/", "text": "Повече от половината тийнейджъри по света са били поне веднъж обект на насилие от страна на връстници в и около училище. Физическото насилие и тормозът пречат на образованието на над 150 милиона деца на възраст 13-15 години според данни на проучване на УНИЦЕФ, съобщиха от пресцентъра на организацията. Тя заедно с министерството на образованието е организатор на кампанията \"Заедно срещу насилието в училище\", която започна преди два дни с ученически дебат днес в Националната финансово-стопанска гимназия. Главната цел на инициативата е да се повиши разбирането и чувствителността по темата за насилието, да се намали толерантността към различните му проявления и да се подкрепят училищата в ефективната превенция на насилието и тормоза. Учениците в България са сред челните десет от общо 43 изследвани страни, засегнати от проблема \"училищен тормоз\". Дискомфортът и отчуждението от училище, ниският успех и тормозът утвърждават рисковите поведения сред юношите, показват данни на друго изследване - върху здравето и поведението на децата в училищна възраст, проведено от Института за изследване на населението и човека в сътрудничество с УНИЦЕФ. Форматът \"Младежки дебати\" (Youth Talk) е глобална инициатива УНИЦЕФ, която има за цел да чуе гласа на учениците, като им даде възможност да изразят мнението си за насилието и тормоза, да споделят своите идеи и предложения за неговата превенция. В дебата децата имаха за задача както да изразят позицията си, така също и да се поставят на мястото на родителите, учителите, политиците, журналистите и да предложат мерки за справяне с проблема. Според учениците   и да им бъдат опора в трудни ситуации. повече разговори за сближаване между учениците и повече обсъждане на проблема с насилието и тормоза в училище. Според учениците са необходими  , където за момента са предвидени конкретни действия само при случаи на физическо насилие.  включват въвеждане на специални часове с психолог и държавна подкрепа за превенция на насилието в училищата с предоставяне на повече пари за реализиране на конкретни мерки.  за повече гласност и детайлно разследване на случаите на насилие в училище, както и използването на позитивен език.", "date": "2018.11.15", "title": "Учениците предлагат мерки за справяне с насилието в училище"}
{"url": "https://www.dnevnik.bg/sviat/2018/11/15/3346598_evrosujuzut_vuvejda_zaduljitelni_otpechatuci_i_chip_v/", "text": "Съветът на ЕС одобри предложението на Европейската комисия занапред личните карти на гражданите на Общността, на техните съпруги или съпрузи, както и разрешенията за престой на чужденци, да бъдат уеднаквени. Предвижда се личните карти и картите за право на престой в ЕС да бъдат с размер на банкова карта. Те трябва да съдържат възможност за машинно разчитане, както и безконтактен чип, в който да са записани два пръстови отпечатъка на преносителя и неговата лицева снимка. Запазва се правото на държавите от ЕС да издават безсрочни лични карти за граждани над 70 години, ако са по новите изисквания. Останалите граждани ще получават лични карти с максимална валидност от 10 години, а за чужденците - разрешения с валидност до пет години. Решението ще влезе в сила две години след окончателното му одобрение. Личните карти, издадени до тази дата, ще бъдат валидни за записания в тях срок. /БТА", "date": "2018.11.15", "title": "Евросъюзът въвежда задължителни отпечатъци и чип в личните карти"}
{"url": "https://www.dnevnik.bg/sport/2018/11/15/3346623_visshata_liga_shte_izpolzva_videopovtoreniia_ot/", "text": "Висшата лига одобри въвеждането на технологията за видеопреглед на съдийски решения (VAR). Решението беше взето днес на среща на клубовете, като ще влезе в сила от началото на сезон 2019-2020. Висшата лига е единственото от големите първенства в Европа, което не използва видеоповторения. Германската Бундеслига и италианската Серия А ги въведоха още през 2017 г., а от този сезон влязоха в употреба в испанската Ла Лига и френската Лига 1. От догодина видеоповторения ще има и в Шампионската лига. Технологията дебютира през 2016 г. в световното клубно първенство, след което ФИФА одобри използването й за двата големи турнира в Русия - Купата на конфедерациите през 2017 г. и световното първенство това лято. В Англия от миналия сезон се тестват видеоповторения в мачове за Купата на Англия и Купата на лигата. В началото реакциите бяха доста негативни заради  хаоса в един двубой между \"Toтнъм\" и \"Рочдейл\" . През април клубовете дори отхвърлиха въвеждането на технологията от този сезон. Впоследствие обаче все повече мениджъри призоваваха за използването на видеоповторенията. В последните кръгове се стигна до няколко спорни момента като  нелепата симулация на Рахим Стърлинг , за която беше отсъдена дузпа, и  отменения гол на \"Фулъм\" срещу \"Ливърпул\" , секунди след който \"мърсисайдци\" откриха резултата. От Висшата лига обявиха, че програмата за \"офлайн\" тестове на видеоповторенията ще продължи до края на сезона, за да могат реферите да свикнат още по-добре с използването на технологията. \"Обсъдихме детайлно ключовите неща, които научихме от употребата на VAR в Купата на Англия, Купата на лигата и останалите лиги по света. Програмата за офлайн тестове ще остане в сила до края на сезона, като ще продължим да наблягаме на онези съботни следобеди, когато се играят няколко мача едновременно. Ще развием ясен протокол за съобщаването на взетите с VAR решения на феновете\", заявиха от лигата, ", "date": "2018.11.15", "title": "Висшата лига ще използва видеоповторения от следващия сезон"}
{"url": "https://www.dnevnik.bg/sport/2018/11/15/3346644_tenisut_shte_ima_nov_goliam_turnir_za_nacionalni/", "text": "Мъжкият тенис ще има ново състезание за национални отбори. Турнирът ще се нарича АТП къп и ще бъде организиран от Асоциацията на професионалните тенисисти (АТП) и Австралийската федерация по тенис. Първото издание на надпреварата ще е през януари 2020 г., като с нея ще бъде даден старт на новия тенис сезон. Състезанието ще се провежда в рамките на десет дни в три австралийски града. В АТП къп ще участват 24 отбора, а наградният фонд ще е 15 милиона долара. В турнира ще се раздават точки за световната ранглиста, като даден играч може да спечели максимум 750 точки. Подробностите около новото състезание бяха представени днес на пресконференция в Лондон, в която участваха президентът и изпълнителен директор на АТП Крис Кермоуд, турнирният директор на Australian Open и изпълнителен директор на Австралийската федерация по тенис Крейг Тили и световният №1 Новак Джокович, който е председател на Съвета на играчите към АТП. \"Харесва ми, че турнирът се притежава от АТП и играчите и се раздават точки за световната ранглиста. Това ще е най-добрият начин да започваме сезона. Австралия е страна, която има турнир от Големия шлем и големи тенис традиции\", заяви Джокович. \"В над 90% от времето ние играем индивидуално. Нямаме толкова много отборни състезания. Този турнир ще събере заедно доста нации, а за мен лично ще е гордост и удоволствие да представям страната си\", каза още световният №1. Участниците в новия турнир ще бъдат определяни според мястото в ранглистата на най-добрия тенисист от всяка страна. Това ще даде възможност и на България да се включи, ако Григор Димитров запази добри позиции. Двадесет и четирите отбора, които ще участват в АТП къп, ще бъдат разделени в шест групи. Осем от тях ще продължат към четвъртфиналите, с които ще започнат директните елиминации. Всеки отбор ще включва до петима играчи, а двубоите ще включват два мача поединично и един на двойки. \"Това ново събитие пасва перфектно на нашата стратегия за иновации и поглед в бъдещето. От обширните ни дискусии с играчите разбрахме, че АТП къп ще е отличен начин за тях да започнат сезона. Тенисистите искат да играят в първата седмица на сезона и затова получихме толкова голяма подкрепа от тях\", каза Кермоуд. Новият турнир се явява наследник на Световната отборна купа на АТП, която се провеждаше от 1978 до 2012 г. в Дюселдорф. Създаването на АТП къп е сериозен удар по амбициите на купа \"Дейвис\" да си върне предишния блясък. От догодина най-старото отборно състезание в света ще бъде с нов формат, като финалите в Световната група ще са играят в един град в рамките на седмица в края на ноември. Това най-вероятно отново ще лиши купа \"Дейвис\" от най-добрите играчи в света, тъй като финалите ще започнат веднага след заключителния турнир на АТП в Лондон. Част от водещите тенисисти разкритикуваха промяната. \"Няма да играя в купа \"Дейвис\" през ноември. Ще играя през февруари във Франкфурт, когато са квалификациите. Мисля, че нито един от топ играчите няма да играе през ноември с изключение на Рафа (Надал), защото финалите ще са в Испания. Сигурен съм, че голяма част от водещите тенисисти ще пропуснат\", каза световният №5 Александър Зверев по времена финалите на АТП в Лондон. ", "date": "2018.11.15", "title": "Тенисът ще има нов голям турнир за национални отбори от 2020 г."}
{"url": "https://www.dnevnik.bg/sviat/2018/11/15/3346578_feisbuk_atakuva_ne_soros_a_osnovite_na_demokraciiata/", "text": "Патрик Гаспард, президент на Фондация \"Отворено общество\", разпространи свое писмо до ръководителя на оперативните действия на \"Фейсбук\" по повод разследване на \"Ню Йорк таймс\", в което се твърди, че компанията е използвала PR кампания, представяща Джордж Сорос като човекът, тайно финансиращ кампания срещу социалната мрежа. В съобщението си, с което разпространи текста в  профила си в \"Туитър\" , Гаспард заявява, че \"това е тактика от рецептурника на Путин и тя няма място във важния дебат за честността на нашите избори\". Писмото до Шерил Сандбърг е изпратено и до основния акционер и главен изпълнителен директор Марк Зукърбърг, до ръководителите на фондация \"Гейтс\", на \"Нетфликс\" и още няколко компании, университети и влиятелни адвокатски кантори, както и до лидерите на мнозинството и опозицията в двете камари на парламента във Вашингтон и на председателите на комисиите по разузнаване в Сената и Камарата на представителите: Скъпа госпожо Сандбърг, Шокиран съм да науча от \"Ню Йорк таймс\", че вие и ваши колеги във \"Фейсбук\" са наели републиканска фирма за проучване на опозицията, за да раздухва страстите срещу Джордж Сорос. Както ви е известно, по света е в ход координирана кампания на крайната десница да бъдат демонизирани г-н Сорос и неговата фондация, която аз ръководя. Това е един опит, довел до отправянето на смъртни заплахи и изпращането на взривно устройство в дома на г-н Сорос. Без съмнение знаете достатъчно за тази изпълнена с омраза и тотално фалшива и антисемитска информация, разпространявана чрез \"Фейсбук\". За мен е шокиращо, че вашата компания под ваше напътствие активно е участвала в същото поведение, за да дискредитира хора, използващи правата си според Първата поправка на Конституцията, за да протестират срещу ролята, която \"Фейсбук\" сее злостна пропаганда. Разочарован съм да видя как се провалихте в задачата да следите за омраза и дезинформация на платформата на \"Фейсбук\". Умът ми не побира също, да науча, че лично вие активно прокарвате подобни деформации. Тези усилия изглежда са били част от умишлена стратегия да бъде отклонено вниманието от проблемите с отговорността на вашата компания, с които продължавате да се сблъсквате. Заслужаващо осъждане е и е обида за основните ценности, които \"Отворено общество\" се опитва да разпространява. Но в крайна сметка, не става дума дори за Джордж Сорос и фондацията. Методите ви заплашват самите ценности, на които е основана нашата демокрация. Бих приветствал възможност лично да обсъдим този въпрос, както и да чуя какви стъпки може да предприемете, за да поправите щетите, нанесени от този изключително погрешен и опасен опит, извършен от името на \"Фейсбук\". Патрик Гаспард, президент на Фондация \"Отворено общество\".", "date": "2018.11.15", "title": "\"Фейсбук\" атакува не Сорос, а основите на демокрацията, заяви \"Отворено общество\""}
{"url": "https://www.dnevnik.bg/sport/2018/11/15/3346707_spas_rusev_obiavi_che_ostava_v_levski_i_sled_nova/", "text": "Собственикът на \"Левски\" Спас Русев отрече слуховете за промени в собствеността на футболния клуб. Русев, който днес се завърна в България от Лондон, обяви, че ще остане на \"Герена\" и след Нова година. По-рано през седмицата се появиха слухове, че Васил Божиков ще поеме издръжката на сините след Нова година чрез \"Национална лотария\" или друга от свързаните с него хазартни компании. Междувременно се заговори за влизане в клуба и на Румен Чандъров, който е собственик на няколко хотела в Слънчев бряг под бранда ДИТ и на друг от отборите в Първа лига - \"Септември\" (София). \"Няма да има никакви промени в собствеността на \"Левски\". Оставам в \"Левски\" и след Нова година\", заяви Русев пред \" Гонг\" . Той обясни, че е бил в Лондон за операция, която е преминала безпроблемно. В същото време от пресцентъра на \"Нове холдинг\" са опровергали публикациите, че Божков ще става собственик на \"Левски\". От компанията са отказали коментар дали някоя от фирмите на Божков ще спонсорира сините от 1 януари. ", "date": "2018.11.15", "title": "Спас Русев обяви, че остава в \"Левски\" и след Нова година"}
{"url": "https://www.dnevnik.bg/bulgaria/2018/11/15/3346715_grajdani_protestiraha_sreshtu_kabineta_i_pakta_za/", "text": "Граждани се събраха на протест пред Народното събрание, недоволни от \"задкулисното формиране на българската външна политика\" и опитите да бъде подписан Глобалния пакт за миграция на ООН, съобщи БНР. Според недоволните, клаузите в документа застрашават националната сигурност и съществуването на България. Те настояват за широка обществена дискусия преди България да вземе решение дали ще се присъедини към Пакта. Чуха се призиви за оставки на външния министър и на министъра на правосъдието. Междувременно в понеделник в опит да успокои протестите след заседание на коалиционния съвет лидерът на ГЕРБ в парламента Цветан Цветанов обяви, че позицията на правителството и парламентарните групи от управляващата коалиция е да не се подпише  пактът за миграция на ООН . За пети пореден ден жители на Перник спряха движението по магистрала \"Люлин\" и пътен възел \"Даскалово\". Недоволните, цитирани от Би Ти Ви, заявиха, че са непреклонни и ще останат на улицата, докато правителството не подаде оставка. \"Г-н премиер, докога ще продължаваме така? Докога ще увеличавате таксите, данъците, докога правителството ще се крие зад маски. Минахме през толкова преходи и революции, на кого да вярваме? Махнаха ветото на президента, всички казвате, че ние сме събрани от политически партии – нищо подобно. Ние сме гласът на народа\", обяви една от участничките в проявата в репортаж на телевизията.  Малобройни протести срещу правителството имаше и във Варна и Бургас. БНТ съобщи за малобройни протести срещу правителството и ниските доходи в Стара Загора и Добрич.", "date": "2018.11.15", "title": "Граждани протестираха срещу кабинета и пакта за миграцията"}
{"url": "https://www.dnevnik.bg/photos/2018/11/15/3346288_fotogaleriia_svetovnite_snimki_na_denia_za_-_15/", "text": "Участник в танц в чест на китайския президент Си Дзинпин, който посетит Папуа Нова Гвинея.", "date": "2018.11.15", "title": "Фотогалерия: Световните снимки на деня за 15 ноември 2018 г."}
{"url": "https://www.dnevnik.bg/sviat/2018/11/15/3346737_gruevski_izbiagal_prez_albaniia_s_diplomaticheski/", "text": "Бившият македонски премиер Никола Груевски, който избяга от страната си, за да не влезе в затвора, е използвал унгарски дипломатически автомобил. Това съобщи днес полицията на Албания, откъдето Груевски преминал, съобщи Франс прес, цитирана от БТА. Груевски бе признат за виновен в злоупотреба с влияние за купуването на луксозен автомобил на стойност 600 хил. евро. \"На 11 ноември 2018 г. към 19.11 часа /Никола/ Груевски напусна територията на Албания през КПП \"Хани и Хотит\" и влезе в Черна гора\", се посочва в комюнике на говорителя на албанската полиция, разпространено в Тирана. Той пътувал в \"автомобил на унгарското посолство в Тирана, с регистрационен номер CD 1013A\", се уточнява в комюникето. ", "date": "2018.11.15", "title": "Груевски избягал през Албания с дипломатически автомобил на Унгария"}
{"url": "https://www.dnevnik.bg/sport/2018/11/15/3346743_sestri_stoevi_se_klasiraha_za_finalniia_masturs_v/", "text": "Европейските шампионки по бадминтон Габриела и Стефани Стоеви се класираха за финалния \"Мастърс\". Турнирът на осемте най-добри двойки през сезона ще се проведе от 12 до 16 декември в китайския град Гуанджоу. \"Успяхме! Eдна мечта стана реалност. Успяхме да се класираме за финалите през декември. Благодарим на всички за невероятната подкрепа\", написаха българските бадминтонистки в страницата си във \"Фейсбук\". Габриела и Стефани Стоеви заемат девето място в световната ранглиста, но са седми в годишната класация, която определя участничките във финалния \"Мастърс\". Класирането за финалите в Гуанджоу е поредното историческо постижение на сестри Стоеви през 2018 г. През април те  спечелиха първа европейска титла за българския бадминтон  и вдигнаха още четири трофея този сезон. В края на октомври сестри Стоеви стигнаха исторически финал в турнира от Световните суперсерии в Париж.", "date": "2018.11.15", "title": "Сестри Стоеви се класираха за финалния \"Мастърс\" в бадминтона"}
{"url": "https://www.dnevnik.bg/sport/2018/11/15/3346748_rusiia_shte_e_domakin_na_sledvashtoto_svetovno/", "text": "Русия ще е домакин на световното първенство по волейбол за мъже през 2022 г. Решението беше взето днес по време на 36-ия конгрес на Международната федерация по волейбол (FIVB) в Канкун. Кандидатурата на Русия беше предпочетена пред тези на Мексико и Катар. Страната ще е домакин на световни финали за пръв път след разпадането на СССР и за трети път след 1952 и 1962 г. Успехите на руския волейбол в последните години бяха изтъкнати като една от основните причини за избора. През 2012 г. мъжкият национален отбор на Русия стана олимпийски шампион, през 2013 и 2017 г. вдигна европейската титла, а тази година спечели първото издание на Лигата на нациите. \"В една много сериозна конкуренция федерацията взе единодушно решение, че кандидатурата на Русия е най-добрата за глобалното развитие на волейбола\", заяви президентът на FIVB Ари Граса. \"Нямаме никакви съмнения, че Русия ще осигури едно събитие от световна класа, по време на което FIVB ще представи най-новите технологии и постижения за развлечение за фенове\", каза още Граса.", "date": "2018.11.15", "title": "Русия ще е домакин на следващото световно първенство по волейбол"}
{"url": "https://www.dnevnik.bg/sport/2018/11/15/3346758_federer_spria_ustrema_na_andersun_i_specheli_grupata_si/", "text": "Носителят на рекордните шест титли от финалите на АТП Роджър Федерер спря устрема на Кевин Андерсън след експресна победа с 6:4, 6:3 за 77 минути. 37-годишният швейцарец, който започна турнира в Лондон с тежка загуба от Кей Нишикори, записа втори пореден успех в два сета и спечели група \"Лейтън Хюит\". Федерер и Андерсън завършиха груповата фаза с по две победи от три мача, но 32-годишният южноафриканец остана втори заради поражението в директния сблъсък. Нишикори и Доминик Тийм отпадат от надпреварата. В полуфиналите Андерсън ще играе с победителя от група \"Гуга Куертен\", който най-вероятно ще е световният №1 Новак Джокович. Федерер ще очаква развръзката от битката за второто място между Александър Зверев, Марин Чилич и Джон Иснър. Груповата фаза в Лондон ще приключи в петък. В 16.00 ч. на корта в зала \"О2 арена\" излизат Зверев и Иснър. Мачът между Джокович и Чилич започва в 22.00 ч. Федерер изигра най-добрия си мач от началото на турнира. Той показа много стабилна игра в ключовите моменти и пречупи натрупалия увереност Андерсън, който спечели убедително първите си два двубоя в Лондон. Световният №2 реализира всяка една от първите си три точки за пробив и общо четири от шестте, които имаше в мача. В същото време той отрази три от четирите възможности, които се откриха пред Андерсън. Мачът започна според очакванията и сервиращите нямаха особени трудности до 3:2. Последваха обаче три нетипични гейма, в които поредица от грешки доведе до три поредни пробива. Федерер проби на нула за 4:3. Андерсън веднага получи шанс да изравни и се възползва. Рекордьорът по титли то Големия шлем обаче реализира втори пореден пробив на нула. Приключването на първата част обаче не дойде никак лесно за швейцареца. Той изостана с 0:40 при свой сервис, но взе пет поредни точки и спечели сета, с което си гарантира и класирането за полуфиналите. Във втората част Федерер беше още по-стабилен. Той загуби само четири от разиграните 20 точки в сервис геймовете си и не даде нито една възможност за пробив на Андерсън. В началото на сета и южноафриканецът сервираше солидно и не даваше шансове на съперника до 3:3. Той обаче се пропука в седмия гейм след няколко непредизвикани грешки и не успя да спечели нито един гейм до края на мача. Федерер записа пета победа от шест мача с Андерсън и продължава преследването на титла №100 в професионалната си кариера.", "date": "2018.11.15", "title": "Федерер спря устрема на Андерсън и спечели групата си"}
{"url": "https://www.dnevnik.bg/evropa/novini_ot_es/2018/11/15/3346595_evrodeputatite_uvelichiha_obezshteteniiata_pri/", "text": "Пътниците ще имат право на по-високи обезщетения при забавяне на влак, повече място за велосипедите им и повече услуги, ако са с намалена подвижност. Евродепутатите подкрепиха днес промени в  правилата  от 2009 г., които включват и по-ясни процедури за разглеждане на жалби. По-високи обезщетения след дълго забавяне Евродепутатите увеличиха обезщетенията за закъснения над 1 час от 25% на 50% от цената на билета. Пътниците ще имат право на обезщетение в допълнение към правото да продължат да пътуват или да бъдат пренасочени. Пътниците ще имат право на 75% обезщетение от цената на билета за закъснение от час и половина и 100% от цената на билета за закъснение от повече от 2 часа. За да се избегне блокирането на пътници в случай на изпусната връзка, пътниците ще имат същите права на информация, помощ и обезщетение като при директно пътуване, решиха евродепутатите. Те отхвърлиха предложенията за освобождаване на железопътните оператори от изплащане на обезщетения в случаи на \"извънредни обстоятелства\". Съдействието за хора с намалена подвижност трябва да бъде безплатно и достъпно на по-големите гари без нужда от предизвестие, гласят измененията. Евродепутатите намалиха времето за предизвестие за нужда от съдействие на по-малки железопътни гари и уточниха отговорността на железопътната компания и управителите на гарите за пълното обезщетяване на пътници, в случаите на липса и нанесени повреди върху оборудването за придвижване. Повече място за велосипеди Пътниците имат право да вземат велосипеди във влакове, включително високоскоростните влакове, влаковете, извършващи превози на дълги разстояния, трансгранични и местни превози, гласи приетият текст. Новите или обновени влакове трябва да разполагат с ясно обособени пространства за превоз на сглобени велосипеди. Еднакво прилагане на правилата за правата на железопътните пътници в ЕС Евродепутатите също така подкрепиха по-ранното приключване на временното  освобождаване , използвано от някои държави членки, за прилагането само на части от правилата за пътници от 2009 г. за вътрешните железопътни услуги. Това освобождаване трябва да бъде прекратено най-късно една година след като правилата влязат в сила. Евродепутатите искат правилата да се прилагат и за крайградски железопътни услуги. Евродепутатите приеха позицията с 533 гласа \"за\" при 37 гласа \"против\" и 47 \"въздържал се\". Преговорите за окончателния текст на законодателното предложение могат да започнат, след като Съветът на ЕС приема своята позиция.", "date": "2018.11.15", "title": "Евродепутатите увеличиха обезщетенията при закъснение на влакове"}
