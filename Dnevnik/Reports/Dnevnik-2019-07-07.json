{"url": "https://www.dnevnik.bg/sport/2019/07/07/3935261_video_nai-dobrite_udari_ot_purvata_sedmica_na_uimbuldun/", "text": "Първата седмица на третия турнир от Големия шлем за годината \"Уимбълдън\" е вече в историята. При мъжете и жените останаха по 16 състезатели, като организаторите уловиха най-добрите удари досега. Турнирът при мъжете върви без големи изненади, като Новак Джокович, Роджър Федерер и Рафаел Надал продължават уверено напред. За пръв път в Отворената ера на тениса преобладават участниците над 30 години на тази фаза в \"Уимбълдън\". Броят им е девет, а състезателите под 27 години са едва двама. Седмицата се запомни с отпадането на шампионката от миналата година Анджелик Кербер. Впечатляващо продължава да бъде представянето на  15-годишната Кори Гоф , която вече е определяна за една от големите звезди на тениса в бъдеще.", "date": "2019.07.07", "title": "Видео: Най-добрите удари от първата седмица на \"Уимбълдън\""}
{"url": "https://www.dnevnik.bg/sport/2019/07/07/3935228_futbolistkite_na_sasht_ostavat_na_vurha_sled_perfekten/", "text": "САЩ стана вторият отбор, който успя да защити световната си титла при жените. Американките изиграха перфектен финал и надиграха с 2:0 европейския шампион Холандия. Головете за успеха на САЩ отбелязаха капитанката  Мегън Рапиноу  от дузпа, отсъдена след видеопреглед, и Роус Лавал съответно в 61 и 68-ата минута. Финалът беше трети пореден за САЩ на световни първенства. Американките спечелиха рекордна четвърта титла, като бяха единствения отбор извън Европа, който стигна до четвъртфиналите в турнира. Финалът се превърна в рецитал на опитния отбор на САЩ. Американките, чиято средна възраст е 29 години, действаха уверено и диктуваха темпото на игра през голяма част от двубоя. Тимът на САЩ влезе силно в мача, като създаде добри възможности за гол в началото. През първата част вратарката на Холандия Сари ван Веенендаал се намеси четири пъти, за да отрази опасни удари на американките. В началото на второто полувреме Саманта Мевис вдигна високо крака си и събори Алекс Морган в наказателното поле. Съдията се допита до технологията за видеоповторения и отсъди дузпа, реализирана от Рапиноу. 34-годишната американка вкара 50-ия си гол за националния отбор. Водещият голмайстор на САЩ стана голмайстор с шест попадения и беше избрана за най-добър играч на турнира. Американките продължиха вихрено и Лавал удвои преднината на отбора си. Тя проби през центъра, финтира защитник и вкара с диагонален удар с левия крак от границата на наказателното поле. Холандките се изнесоха в предни позиции в търсене на обрат, но това не им донесе успех. Отворените пространства в отбрана дадоха още възможности за САЩ, които можеха да запишат разгром, но не се възползваха.", "date": "2019.07.07", "title": "Футболистките на САЩ остават на върха след перфектен финал"}
{"url": "https://www.dnevnik.bg/razvlechenie/2019/07/07/3935230_stivi_uondur_shte_se_podloji_na_bubrechna/", "text": "Американският композитор, музикант и певец Стиви Уондър обяви пред хиляди свои почитатели по време на концерт в Лондон в събота вечер, че му предстои трансплантация на бъбрек през септември, предаде \"Ройтерс\". На събитието в Хайд Парк музикантът обяви, че има донор и че съобщава това пубично, за да избегне разпространяването на слухове за неговото здраве.  Неговото изказване бе заснето на видео и разпространено в \"Туитър\". 69-годишният носител на 25 награди \"Грами\" и \"Оскар\", чиито хитове включват песни като Superstitious, I Just Called to Say I Love You и Isn't She Lovely, не обяви причината, поради която се налага трансплантацията.", "date": "2019.07.07", "title": "Стиви Уондър ще се подложи на бъбречна трансплантация"}
{"url": "https://www.dnevnik.bg/bulgaria/2019/07/07/3935247_trupove_na_kravi_sa_otkriti_v_moreto_krai_obzor_i/", "text": "Четири сигнала за трупове на крави по морския бряг са постъпили от вчера в бургаската дирекция на Агенцията по безопасност на храните, съобщи БНТ. Умрелите животни са били открити край Обзор и Ахтопол. Агенцията е предприели мерки труповете да бъдат загробени, а местата на които са били открити - дезинфекцирани. Директорът д-р Георги Митев увери пред телевизията, че няма опасност за плажуващите. Властите предполагат, че животните са от румънски кораб, който е превозвал крави. Ветеринарите са убедени, че откритите трупове на крави не са от български произход. Утре съвместно с Морската администрация ще бъде направена проверка на корабите, преминавали в района и товарите им.", "date": "2019.07.07", "title": "Трупове на крави са открити в морето край Обзор и Ахтопол"}
{"url": "https://www.dnevnik.bg/citat_na_deniia/2019/07/07/3935256_citat_na_denia_razpravata_s_cvetanov_e_hirurgicheski/", "text": "Това каза психиатърът и политически анализатор д-р Николай Михайлов пред Би Ти Ви. \"На тази партийна официална екзекуция сега Цветанов е настанен до Борисов в нещо като пародия на хепиенд, това е кулминация на болката на Цветанов, защото представлява вариант на изтънчена гавра с него\", каза Михайлов. Той запита риторично дали някой е разбрал защо този човек си отива от ГЕРБ така категорично. и предположи: \"Или американецът го е изпъдил, или той е искал да изпъди Борисов, или се е намесил в икономическия процес без да му е позволено\". ", "date": "2019.07.07", "title": "Цитат на деня: Разправата с Цветанов е хирургически проведена и садистична"}
{"url": "https://www.dnevnik.bg/photos/2019/07/07/3935175_fotogaleriia_svetovnite_snimki_na_denia_za_6-7_juli/", "text": "Фигура от изложбата ''Цветовете на Фрида Кало\" на площад Зокало в Мексико сити. Пъстроцветната изложба е посветена на 112-тата годишнина от рождението на мексиканската художничка и включва нейни фотоси, цветни композиции и гигантска фигура на художничката върху легло, символизираща физическите й страдания приживе.", "date": "2019.07.07", "title": "Фотогалерия: Световните снимки на деня за 6-7 юли"}
{"url": "https://www.dnevnik.bg/sport/2019/07/07/3935257_fjuri_obiavi_che_shte_se_bie_s_uaildur_prez_fevruari/", "text": "Бившият световен шампион в тежка категория  Тайсън Фюри  заяви, че е постигнал договорка с Дионтей Уайлдър за реванш за най-престижната титла в тежката категория на Световния боксов съвет (WBC). По думите на 30-годишния британец мачът ще се състои на 22 февруари догодина. \"Реваншът с Уайлдър е потвърден и подписан. Ще бъде на 22 февруари. Този път няма да се боксирам след пауза от 3 години. Този път не съм прекалявал с алкохола. И този път ще го нокаутирам\", казва Фюри  в обръщение  на събитие в събота. Двамата се изправиха един срещу друг на 1 декември 2018 г. в Лос Анджелис.  Двубоят завърши при спорно равенство , но мнозина експерти определяха Фюри за победител и заклеймиха мача като  най-големия обир в историята на бокса . След срещата двамата боксьори обявиха, че са готови да се срещнат отново. Реваншът беше считан за сигурен, а WBC даде зелена светлина за провеждането му. Очакванията бяха двубоят да се състои през май в Ню Йорк или в Лас Вегас, но  двубоят пропадна . В средата на юни  Фюри победи германеца Том Шварц  в Лас Вегас и предизвика Уайлдър, като британецът заяви, че ще има мач между двамата през 2020 г. Кубрат Пулев e сред вероятните следващи съперници на Фюри. Според \"Индипендънт\"  българският боксьор и бившият световен шампион в тежка категория могат да се бият през октомври или ноември . Фюри обаче е възможно да предпочете Джарел Милър за съперник.", "date": "2019.07.07", "title": "Фюри обяви, че ще се бие с Уайлдър през февруари"}
{"url": "https://www.dnevnik.bg/bulgaria/2019/07/07/3935262_borisov_pozdravi_micotakis_za_pobedata_na_nova/", "text": "Министър-председателят Бойко Борисов проведе телефонен разговор с лидера на гръцката партия \"Нова демокрация\" Кириакос Мицотакис, съобщи правителствената пресслужба. Българският премиер поздрави Мицотакис за победата на ръководената от него партия на провелите се предсрочни парламентарни избори днес, се казва в съобщението. Първите резултати на Министерството на вътрешните работи на Гърция при обработени почти 50% от вота потвърждават данните от екзит пол, според които консервативната \"Нова демокрация\" взима над 39.7% и най-вероятно ще има възможност да състави самостоятелно правителство. \"Високо ценя добросъседските и приятелски отношения между България и Гърция, и съм уверен в отличните перспективи за развитие на ползотворното ни сътрудничество в двустранен, регионален и в европейски план\", отбеляза премиерът Борисов пред лидера на присъдружната на ГЕРБ в ЕНП \"Нова демокрация\". Освен сътрудничеството между двете държави, акцент в телефонния разговор между Борисов и Мицотакис бяха работата за европейското развитие на България и Гърция, транспортните коридори, инфраструктурните проекти и др., се казва в съобщението. Всичко за резултатите от изборите в Гърция и първи коментари след вота следете  тук. ", "date": "2019.07.07", "title": "Борисов поздрави Мицотакис за победата на \"Нова демокрация\" на изборите"}
{"url": "https://www.dnevnik.bg/bulgaria/2019/07/07/3935116_zaharieva_kritikata_na_dachich_kum_borisov_e/", "text": "Изказването на  сръбския външен министър Ивица Дачич  по адрес на българския премиер Бойко Борисов пред местна телевизия най-вероятно е за вътрешнополитически цели, но е неприемливо за България. Това коментира пред Би Ти Ви външният министър Екатерина Захариева. Дачич се обърна в ефир към Борисов с думите, че \"позицията на Европейския съюз не е, че Косово е независимо, и Борисов, който твърди, че е, трябва да се съобразява с това\".  Преди това премиерът Борисов беше казал в отговор на журналистически въпрос, че ако испанският външен министър Жозеп Борел бъде избран за Върховен представител на ЕС по външната политика и политиката за сигурност, той ще трябва да се съобразява с това, че в ЕС има държави, които са признали Косово, въпреки че Испания не е.  Външното министерство на България е извикало в понеделник сръбския посланик, на когото ще препоръча в Белград първо да се запознаят с точните думи на Борисов, които са абсолютно коректни - и политически, и юридически, каза Захариева. Освен това ще бъде напомнено какво е направила България за европейската перспектива на Сърбия и останалите страни от Западните Балкани. Един външен министър не може да се губи в превода, каза Захариева и напомни, че ЕС не признава държави, а държавите признават една друга. \"Не търпим подобни емоции, не е приемливо по този начин външен министър да се обръща към премиер\", добави тя. По думите й Дачич вече е дал знаци пред българското посолство в Белград, че ситуацията ще се изясни. Пет от страните-членки на ЕС не признават Косово за независима държава - Гърция, Кипър, Румъния, Испания и Словакия. Останалите 23 членки на ЕС, включително България, са признали косовската независимост. Именно на този форум Борисов беше питан от български журналист как как ще се отрази на евроинтеграцията на Балканите номинирането на испанеца Жозеп Борел за върховен представител на ЕС за външната политика, при условие че Испания не признава независимостта на Косово. Борисов отговори: \"По отношение на Върховния представител – когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\"", "date": "2019.07.07", "title": "Захариева: Критиката на Дачич към Борисов е най-вероятно за вътрешна употреба"}
{"url": "https://www.dnevnik.bg/kultura/2019/07/07/3935136_bulgarskiiat_film_bashtata_specheli_goliamata_nagrada/", "text": "Филмът \"Бащата\" на режисьорите Петър Вълчанов и Кристина Грозева спечели голямата награда \"Кристален глобус\" на 54-ото издание  на международния филмов фестивал Карлови Вари в Чехия. Още след представянето си на фестивала творбата предизвика интереса не само на чешките, но и на международните филмови медии. Престижното издание \"Варайъти\", което го нарече \"филм - терапия, смесваща смях и скръб\". Днес българската победа е в заглавията на всички големи издания, отразяващи киноиндустрията, като \"Холивуд рипортър\", \"Индиуайър\" и \"Дедлайн\".  В центъра на повествованието стои постепенното и нелеко приближаване на двама мъже един към друг. Васил (Иван Савов) е художник и е баща на Павел (Иван Бърнев), който пък е фотограф. Внезапната загуба на Виолета, съпруга на единия и майка на другия, събира двамата в момент, когато шокът от загубата на близкия човек е в своя пик. В същото време по твърдение на близка приятелка на починалата тя не спира да й звъни по телефона Разплитането на възела от противоречиви контакти между баща и син протича на фона на смешно-тъжни картини от ежедневието. Свежият ироничен поглед на режисьорите и сценаристи към малките човешки \"дефекти\" на участващите в действието внасят усещане за съпричастност към героите. Битовите им проблеми са изпитание, от което всеки се спасява, както може. В  интервю за \"Дневник\"  от фестивала Вълчанов и Грозева споделиха, че са имали нужда да направят този филм. Снимките му са правени през есента на 2017 г., а постпродукцията - в началото на 2018 г.. От идеята до реализацията обаче минават четири години. Филмът е вдъхновен от истинската история на Петър Вълчанов, когато след погребението на майка му и по съвети на роднини и съседи с баща му посещават индийски гуру, което се превръща в едно \"смешно и абсурдно\" преживяване. \"Когато майката на Петър почина, по лични причини нямахме възможност много да скърбим. Но дойде един момент, когато се оказа, че имаме нужда да се заровим в тази история, защото тя сама напираше да излезе\", допълва Грозева. Това не е първо отличие за режисьорския дует. Предишните им филми \"Слава\" и \"Урок\" имат съответно 50 и близо 40 отличия от фестивални участия. И въпреки успехите си по фестивалите в света, двамата отбелязват: \"Жалко, че навънка филмите ни имат повече публика, отколкото у нас.\" Пълното интервю с отличените режисьори четете  тук . ", "date": "2019.07.07", "title": "Българският филм \"Бащата\" спечели голямата награда на Карлови Вари"}
{"url": "https://www.dnevnik.bg/bulgaria/2019/07/07/3935138_kratki_novini_bansko_puska_avtobus_do_hija_vihren_za/", "text": ". 11 задържани за нелегално производство на цигари остават в ареста  Спецсъдът остави в ареста 11 от общо 12-те задържани за най-голямата нелегалната фабрика за цигари в България край село Труд, съобщи Нова телевизия. Спецсъдът остави в ареста българи\", украинци и молдовец. По данни на прокуратурата само за час в Пловдив са се произвеждали 200 стека цигари, като печалбата от тях е била 15 хил.лв.  Банско пуска автобус до хижа Вихрен за лятото Автобусна линия ще вози през лятото туристи по маршрута Банско - местност Шилигарника - хижа Вихрен и обратно, съобщи община Банско. Автобусът ще пътува до 15 септември три пъти дневно. Идеята е хората, които идват с колите си в града, да не се качват с тях в планината.  Трима младежи избягаха от поправителен дом във Враца, но са заловени Трима лишени от свобода младежи са избягали от поправителния дом във Враца, съобщи БНР. Отсъствието им е установено при проверка тази сутрин и те вече се издирват. Единственият у нас поправителен дом за младежи миналата година беше преместен от Бойчиновци в нова сграда, която се намира в близост до Врачанския затвор. По-късно през деня тримата бяха задържани, съобщи МВР. Те откраднали такси във Враца, но по пътя за Бяла Слатина катастрофирали, изоставили колата и продължили пеша през полето. По сигнал на граждани полицията установила местонахождението им. Единият е на 15 г., а двама - на 17 г.  Сливен се побратимява с Ниш  Сливен ще се побратими със сръбския град Ниш и ще задълбочи отношенията си с побратимения полския град Бидгошч, съобщи ресорният заместник-кмет Стоян Марков. По думите му предстои среща на трите града през септември в Сливен с културно-образователен младежки форум и бизнес форум. ", "date": "2019.07.07", "title": "Кратки новини: Тримата младежи, избягали от поправителен дом във Враца, са заловени"}
{"url": "https://www.dnevnik.bg/v_pamet/2019/07/07/3935142_brazilskiiat_bosa_nova_muzikant_joao_jilberto_pochina/", "text": "Бразилският музикант Жоао Жилберто, смятан за един от пионерите на боса нова стила, е починал в събота следобед в дома си в Рио де Жанейро на 88 години, обявиха негови роднини в социалните медии, предаде \"Ройтерс\". Във \"Фейсбук\" синът му Марсело Жилберто написа: \"битката му бе благородна и се опита да запази достойнство\". Съпругата на сина му сподели: \"Дълбока тъга. Всичко, което той искаше, бе да бъде с нас и да играе с внучката си.\" Причината за смъртта му не бе оповестена. Редица бразилски творци почетоха един от най-известните изпълнители в страната. Певицата Гал Кошта заяви, че Бразилия е загубила \"най-големия си музикален гений\" и допълни, че завещаното от него е огромно не само за Бразилия, но и за света. Други пък коментираха, че негова е заслугата боса новата да стане световноизвестен стил. Роден в североизточния бразилски щат Баия, Жоао Жилберто Прадо де Оливейра започва да пее на 18 години. След като се премества в Рио де Жанейро, издава записа Chega de Saudade през 1959 г. и с това създава началото на бъдещата световна слава на стила боса нова. Албумът му от 1964 г. Getz/Gilberto с американския саксофонист Стан Гец се продава в милионен тираж, печели няколко награди \"Грами\" и популяризира боса нова музиката по света. Албумът включва песента The Girl from Ipanema на музиканта Антонио Карлош Жобим и поета Винисиус де Мораеш, изпълнен от Жилберто на английски и първата му съпруга Аструд Жилберто. Песента се превръща в глобален хит и джаз стандарт. Жоао Жилберто се жени три пъти. Първият път за Аструд Жилберто, после за певицата Миуча, а след това и за своята мениджърка Клаудия Фаисол. Негови наследници за синът му Жоао Марсело и дъщерите Луича и Бебел Жилберто, която също е световноизвестна певица. Последният му концерт е през 2008 г., но през последните няколко години не енапускал апартамента си, което стана повод за съдебни спорове между децата му, допълва \"Ройтерс\".", "date": "2019.07.07", "title": "Бразилският боса нова музикант Жоао Жилберто почина на 88 години"}
{"url": "https://www.dnevnik.bg/bulgaria/2019/07/07/3934564_televiziia_alfa_izchezna_ot_biografiiata_na_koshlukov/", "text": "Справката, която е  публикувана и на сайта на БНТ  откакто Кошлуков замести временно на поста осъдения за шофиране след употреба на алкохол Константин Каменаров, детайлно посочва професионалната кариера на новия генерален директор - от неправителствените организации и годините като народен представител, през предаванията в телевизиите \"Евроком\" и ТВ7 ( финансирана с необезпечени кредити от фалиралата КТБ  на Цветан Василев), продуцентската му къща и консултирането на медийни проекти до длъжността програмен директор и водещ на обзорното предаване \"Още от деня\" в БНТ  В биографичните данни обаче липсва  трудовият стаж на Емил Кошлуков в телевизията на партия \"Атака\" - \"Алфа\" . По данни на \"Капитал\" по време на предишния конкурс за генерален директор на БНТ през 2017 г. той е посочил една година като програмен директор на \"Алфа\" (през 2016 - 2017г) , допълвайки по този начин изискваните по закон петгодишен стаж на ръководна длъжност в телевизия. Издадената служебна бележка представляваше нарушение на друг законов текст, според който кандидатите не трябва да имат икономически и политически зависимости. \"Алфа\" е собственост на формацията на Волен Сидеров, споделя много от официалните тези на руската пропаганда, а през последните години често е била санкционирана от Съвета за електронни медии (СЕМ) за нарушения на базови принципи от Закона за радиото и телевизията, включително дискриминация от различен тип, нарушаване на \"добрите нрави\" и излъчване на опасно за деца съдържание, припомня \"Капитал\". Кошлуков, както и ръководството на \"Атака\" (по онова време вече участници в управлението на страната), избегнаха да коментират темата, но така и не отрекоха информацията за бележката. Кандидатът не спечели тогавашния конкурс, но няколко месеца по-късно беше поканен за програмен директор на БНТ. Не е известно какво е записано в документите, с които Кошлуков сега е кандидатствал за генерален директор, но стажът в БНТ в последната година и половина би трябвало да е допълнила небходимия срок на ръководна позиция.  Друг факт, който не е споменат в разпространената биография, е  постът изпълнителен директор на TV7 и News7 , който Емил Кошлуков заемаше за кратко през 2014 г. когато след фалита на КТБ телевизиите бяха обявени в несъстоятелност и спрени от СЕМ. Преди това политикът беше в управителния съвет на TВ7 - когато беше финансирана от същата банка, а Цветан Василев и Делян Пеевски бяха все още тандем, припомня \"Капитал\". След избора на Константин Каменаров в БНТ имаше  поредица назначения на хора, работили или свързани с ТВ 7 .", "date": "2019.07.07", "title": "Телевизия \"Алфа\" изчезна от биографията на Кошлуков"}
{"url": "https://www.dnevnik.bg/photos/2019/07/07/3935062_fotogaleriia_v_razgara_na_devetiia_a_to_jazz/", "text": "Деветото издание на фестивала A to JazZ бе открито в петък и в съботния ден отново се оказа едно от най-привлекателните места за хиляди почтитателите на музиката на живо и под открито небе, завършвайки вечерта с изпълнението на тексаската ню фънк формация Ghost-Note (на снимката).", "date": "2019.07.07", "title": "Фотогалерия: В разгара на деветия A to JazZ"}
{"url": "https://www.dnevnik.bg/analizi/2019/07/07/3935088_kak_da_se_eliminira_politicheskoto_vliianie_vurhu/", "text": "Отново за съдебната реформа. А това означава:  Промяна в конституцията относно политическата квота във Висшия съдебен съвет (ВСС). Във всяка от колегиите - съдийска и прокурорска, следва да има не повече от двама членове, избрани от Народното събрание. Така ще се запази принципът \"власт възпира власт\" в рамките на \"разделението на властите\", като не се позволи \"капсулиране\" на съдебната система и ще се осигури \"вътрешен\" поглед на законодателната власт върху случващото се в нея, без съдебната система да се доминира пряко от политически обвързани членове, както е сега. Още повече, че инспекторите от Инспектората на ВСС се избират от народните представители, което също гарантира този принцип. , а уважавани юристи от научните среди, адвокатурата и т.н. Ограничаване на правомощията на Пленума на ВСС, ако въобще такъв трябва да има, тъй като сега значителна част от важни за съда въпроси се решават с участието на прокурорите, както и обратното. . Един от членовете във всяка колегия на ВСС да се излъчва чрез пряк избор от адвокатите. Ще се осигури плурализъм при вземане на решенията, чрез осигуряване на специфичния поглед на адвокатурата върху работата на съдебната система, без на адвокатурата да се дава определящ глас при вземането на решенията (и сега има член на съдийската колегия на ВСС, който е адвокат, но той не е избран чрез пряк избор от адвокатурата, а от Народното събрание).  Разширяване на случаите, при които могат да бъдат отзовавани членовете на ВСС от магистратската квота. Създаване на работещ регламент за обжалване на изборите за членове на ВСС от магистратската квота, тъй като съществуващият е абсолютно неясен и неефективен. Подобряване на регламента за избор на административни ръководители в съдебната система. Решението на общото събрание на съдиите за подкрепа на кандидат за административен ръководител да може да бъде преодоляно от ВСС само с квалифицирано мнозинство. Така ще се утвърди съдийското самоуправление, без да се изземва решаващата роля на ВСС при избор на административни ръководители.  Обжалването на решенията на ВСС за избор на административни ръководители да се извършва пред смесени състави на Върховния административен и Върховния касационен съд (сега е само пред ВАС). По този начин ще се елиминира \"монополът\" на единия върховен съд върху кадровите решения на ВСС.  Намаляване мандата на ВСС от 5 на 4 години. Намаляване мандатите на \"тримата големи\" от 7 на 5 години.  Без кариерни бонуси за членовете на ВСС   Така ще се елиминира политическото влияние върху \"тримата големи\" и в частност върху главния прокурор.  Основанията за предсрочно освобождаване на \"тримата големи\" да се установяват не от Пленума на ВСС, а с решение на Конституционния съд Промяна на конституцията относно главния прокурор и прокуратурата. Това означава да се създаде механизъм за реален контрол, отчетност и наказателна и дисциплинарна отговорност на главния прокурор. Промяна на централизираната структура на прокуратурата, така че главният прокурор да не е началник на всеки прокурор и да не може да влияе на всяко едно разследване Промяна на конституцията и Наказателно-процесуалния кодекс, като се създаде както и върху постановленията на прокуратурата, с които се привличат обвиняеми лица Въвеждане на електронно правосъдие. Макар да не попада пряко в обхвата на съдебната реформа, ефективно и справедливо правосъдие не може да има без почтени, независими и компетентни адвокати. Затова трябва да бъде извършена реформа и в адвокатурата, която страда от същите болести, от които страда и съдебната система. Подобряване на качеството на юридическото образование. Чувате ли парламентарно представените политически сили да водят открит, публичен, задълбочен дебат за това? Ами президентът? А няма кой друг да направи съдебната реформа освен народните представители.", "date": "2019.07.07", "title": "Как да се елиминира политическото влияние върху \"тримата големи\""}
{"url": "https://www.dnevnik.bg/sport/2019/07/07/3934747_otvud_igrata_otvud_okeana_s_ivo_ivanov/", "text": "Ако в спорта е скрита вродена поезия, Иво Иванов отдавна е открил пътя към нея. Там, където случаен зрител би съзрял опростена форма на забавление – двама атлети разменят удари на боксов ринг, петима съотборници атакуват противниковия кош, Иванов търси отговори на екзистенциални въпроси. Когато състезанието приключи и светлините изгаснат, Иванов е онзи писател, който ще проследи дори невидимите стъпки към нечий триумф или падение, преплитайки ги в разкази с осезаемо различен вкус. \"Има някои емоции в човек, които искат да бъдат написани. Искат да бъдат архитектурно подредени, да бъдат построени извън теб,\" казва авторът на два бестселъра – \"Отвъд играта\" и \"Кривата на щастието\". Стремежът му да предаде тези емоции, примесен с искрената му любов към спорта и любопитството му към странностите на човешката съдба, го превърнаха в автор със специално място в библиотеката на българския читател. Всяко лято Иванов, който от години живее в Съединените щати, се прибира в България, носейки със себе си преживявания от друг свят. В специално интервю за  аудио подкаста \"Виктория\"  писателят говори за поезията на спортните състезания, сблъсъка между американските и европейските традиции, както и модерното лице на футбола. Слушайте първа и втора част на интервюто тук или във всяко приложение за подкасти -  Spotify ,  Apple Podcasts  и  Google Podcasts ). Преди време Георгиев \"изпита\" българските спортни медии, като се представи за футболист на \"Нюкасъл\". Как и защо го направи -  четете тук .", "date": "2019.07.07", "title": "Отвъд играта, отвъд океана с Иво Иванов"}
{"url": "https://www.dnevnik.bg/sviat/2019/07/07/3934102_sin_na_bivsh_premier_i_brat_na_bivsh_vunshen_ministur/", "text": "В неделя Гърция ще стане синя, небесносиня, синя като морето. В неделя гласуваме, в понеделник обръщаме страница.\" Тези думи на лидера на консервативната опозиционна \"Нова демокрация\" Кириакос Мицотакис не са просто предизборен лозунг, а отражение на прогноза - премиерът Алексис Ципрас ще загуби изборите днес след четири година на власт. С 9-12% очаквана преднина за политическата сила вдясно от центъра има само един въпрос - дали ще може сама да състави правителство. Не дали, а с какво мнозинство След 300 млрд. долара спасителни средства (най-големият пакет в историята на финансите), повечето договорени от предшествениците му, Ципрас прие условия на международните кредитори, които първоначално отхвърляше. Той се съгласи на болезнени реформи и поведе Атина към историческо споразумение за името със Скопие, каквото никой премиер на страната не успя да договори 27 години (това стана не без известен натиск от Запада и по време, когато заради българското европредседателство и документ на Еврокомисията всички погледи бяха вперени в Балканите). Нито една анкета обаче не му даде по-добър резултат от този на Мицотакис. Някои дадоха и мнозинство на консервативния лидер, ако се има предвид бонусът от 50 депутатски места, които получава най-голямата партия, за да се улесни съставянето на правителство. На вота през януари 2015 г. \"Сириза\" взе 149 места (с бонуса), а през септември - 145. Само няколко места не му стигнаха за мнозинство при събрана малко над една трета от вота. Сега някои проучвания дават на Мицотакис над 40 на сто. Ако това се случи, \"Нова демокрация\" би имала над 170 места в парламента. Според \"Гардиън\" това би сложило \"край на ерата на крехки коалиции\". Цитираната от изданието анкета на социологическия център \"Пулс\" дава между 155 и 159 места на Мицотакис. Победа с малко под 40 на сто би донесла на \"Нова демокрация\" успех като на евроизборите. Именно убедителната победа на 26 май подтикна Ципрас да обяви предсрочните избори, няколко месеца преди предвидения за тях момент към края на септември. Династията Завършилият Харвард бивш банкер Мицотакис оглави партията преди три години. За тях той успя частично да откъсне \"Нова демокрация\" от имиджа на шуробаджанащина и манипулации, довели Гърция до толкова дълбока криза. Независимо от това политическият опит в семейството му е значим: победата ще го направи втория премиер с тази фамилия - Мицотакис е една от династиите, доминирали заедно с Караманлис и Папандреу в гръцката политика. Баща му, Константинос Мицотакис, е на поста от 1990 до 1993 г. и прекарва общо 58 години в политиката, а бившият външен министър Дора Бакоянис е заемала поста в две правителства на \"Нова демокрация\", била е и кмет на Атина. Като министър-председател Константинос Мицотакис търси компромисен вариант за името в спора със Скопие, чиито управляващи примат за страната името Република Македония, отхвърляно от Гърция. Синът му не е толкова отстъпчив - рейтингът му нарасна покрай отхвърлянето на термина \"Македония\" като част от новото име. Според коментатори обаче разгромът на евроизборите е резултат от отчуждението на средната класа (заради тежкото данъчно бреме, довело до успех с условията на спасителния пакет) и работническата класа, недоволна от недостатъчното справяне с ефектите на пазарната дерегулация, отбелязва \"Евронюз\". Мицотакис смята споразумението с кредиторите за несправедливо, а пазарите на пръв поглед изглеждат по-благосклонни към него. Гласуването в Гърция е задължително, но няма ефективен механизъм за санкции. Затова има въпроси за активността - за пръв път от края на военното управление през 1974 г. изборите ще са през юли, когато много гласоподаватели може да се наслаждават на лятната си ваканция. Делът на отишлите до урните избиратели може да определи и колко партии ще прескочат трипроцентния праг и дали Мицотакис ще има мнозинство, за да управлява без ограниченията на Ципрас. Последният бе принуден да прибегне до коалиция с националистическите \"Независими гърци\", тъй като му липсваха няколко гласа, за да разчита на половината депутати в парламента. Тази коалиция му създаде неприятности за някои гласувания и дори се разпадна, когато трябваше да се гласува споразумението за името. Крахът на Ципрас Съпротивата срещу политиката на икономиите и възможността за ново споразумение с международните кредитори на Гърция изтласкаха Ципрас, тогава на радикално леви позиции, към върха на гръцката политика през януари 2015 г. Шест месеца по-късно, през юли същата година, мъчителните преговори с кредиторите го подтикнаха да свика референдум, на който бе отхвърлен нов спасителен пакет и това предизвика опасения, че Гърция може да се наложи да излезе от еврозоната. Впоследствие Атина все пак реши да работи с кредиторите. Това доведе до оставката на финансовия министър Янис Варуфакис, който след това формира паневропейска партия и с гръцката ѝ листа едва не постигна пробив на вота за европарламента. Варуфакис все още се смята за популярен сред младите и за възможна опасност, която може да свие допълнително подкрепата за Ципрас. В опит да привлече вниманието на избирателите - застаряващи като в много други части на Европа - кабинетът на \"Сириза\" обяви миналия месец бонуси за пенсионерите и данъчни облекчения, които притесниха кредиторите. Според \"Нова демокрация\" обаче кабинетът на Ципрас е взел твърде много от джоба на данъкоплатците - повече, отколкото е било нужно - и Атина всъщност може да си позволи някои промени: например корпоративният данък да стане 20% (от 28 на сто), а данъкът върху дивидентите - 5 на сто (от 10%) през следващите две години. Не е известно как това ще се отрази на ангажиментите, поети от Гърция. За тази година (и следващите до 2022 г.) те включват първичен излишък в размер 3.5% от брутния вътрешен продукт, който трябва да достигне 2.2 на сто в следващите години. Според Би Би Си вероятно ще е небходимо на Мицотакис да убеди кредиторите, че Гърция може да си позволи да се откаже от тази цел и това ще е предизвикателство. Тези обещания, заедно с недоволството на всички пострадали от спасителната програма (сега насочено срещу Ципрас) поставиха досегашния премиер в неудобно положение. Той настоява, че финансите на страната са били в кошмарно състояние преди идвнето му на власт и в началото на мандата кабинетът поел празна хазна, с която можело и да не успее да плати пенсиите дори за месец без договаряне на нова спасителна програма. Въпреки това \"аз съм премиерът, който извади Гърция от меморандумите, в които те ни вкараха,\" обясни той пред \"Ройтерс\".", "date": "2019.07.07", "title": "Син на бивш премиер се готви да победи Ципрас на изборите в Гърция"}
{"url": "https://www.dnevnik.bg/evropa/2019/07/07/3933813_misiia_-_zashtita_na_klimata_ili_koi_e_nai-mladiiat/", "text": "Член на новия Европейски парламент ще бъде най-младият в историята на институцията евродепутат, разказва Би Би Си. Кира Питър-Хенсън от Дания е на едва 21 години и все още учеше в университет, когато бе избрана. Пред радио Би Би Си тя казва, че дори и стажантите са с поне две години по-възрастни от нея. Евродепутатът от Зелените освен това коментира, че ще й бъде \"трудно\" да пътува със самолет до новото си работно място, докато все още опитва да опази климата. Предишният най-млад евродепутат бе германката Илка Шрьодер, която бе на 21 и половина години, когато бе избрана през 1999 г. Питър-Хенсън е малко по-млада от нея. Пред Би Би Си тя заявява, че е уплашена предвид възрастта си, но е и \"много развълнувана за работата\". \"Не съм сигурна дали хората ще ме възприемат като просто едно дете, което няма какво да прави тук, или ще ме уважават в останалите партии\". \"Мисля, че всичко е свързано с доста отговорност, защото чувствам, че трябва да представлявам както младите, така и ангажираните с политика младежи, за да им покажа, че младите политици са също толкова добри, колкото и старите\". Нейната цел номер едно е да настоява за повече действия срещу климатичните промени. \"Ако имате възможност да промените нещата, трябва да го направите\", допълва тя. \"Политиката е наистина трудна, можете да правите само малки стъпки и да чакате за голяма промяна\", продължава евродепутатът, изразявайки надежда бъдещият бюджет на Европейския парламент да инвестира повече в климата и проучванията за намаляване на емисиите. Според нея сега Европейският парламент е по-прогресивен от Европейската комисия или Съвета (обединяващ държавите членки) в действията срещу климатичните промени. Тя изразява надежда целият ЕС напълно да се ангажира в законодателство с Парижкото споразумение за климата. \"Преместването на 3 хил. души от Брюксел до Страсбург всеки месец не е щадящо за климата\", смята евродепутатът, като добавя, че наистина обмисля как да намали въглеродния си отпечатък, когато отива за сесиите на Европейския парламент във френския град. Възнамерява да пътува до Страсбург от Брюксел с влак, вместо да лети до и от Дания между заседанията.", "date": "2019.07.07", "title": "Мисия - защита на климата, или кой е най-младият депутат в историята на европарламента"}
{"url": "https://www.dnevnik.bg/bulgaria/2019/07/07/3935020_nai-chetenoto_v_dnevnik_betonomorie_i_dubaiski_princesi/", "text": "Традиционно представяме десетте най-четени статии в \"Дневник\" през изминаващата седмица. Справката е направена в 19 часа на 6 юли.", "date": "2019.07.07", "title": "Най-четеното в \"Дневник\": Бетономорие и дубайски принцеси"}
{"url": "https://www.dnevnik.bg/sport/2019/07/07/3935024_jenskiiat_futbolen_otbor_na_sasht_se_nasochi_kum/", "text": "Женският отбор по футбол на САЩ е на върха на вълната, след като  се класира за трети пореден финал на световно първенство . Шампионките излизат срещу Холандия тази вечер в 18.00 часа в опит да вдигнат купата за четвърти път. Американките продължават да използват силното си представяне и големия интерес към тях,  за да се борят за целите си и извън терена . Една от звездите на състава -  Меган Рапиноу , се изказа критично за решението финалите в Копа Америка и в \"Голд къп\" да са в същия ден, в който е и финалът на световното за жени. Според нея това е \"невероятно\". \"Това е ужасен график за всички. Като хора, които работят във футбола, играят футбол, е ужасна идея да се сложи всичко в един ден. От всяка гледна точка\", каза Рапиноу. Според нея финалът на световното за жени заслужава да бъде централно събитие и да бъде единствено за деня. Тя не смята, че ФИФА подхожда с еднакво уважение към жените и мъжете. Темата за равнопоставеността между двата пола във футбола отдавна вълнува американките, които се борят за повишаване на статута си. Преди два дни президентът на ФИФА Джани Инфантино предложи да се удвои наградният фонд на световното за жени и да стане 60 млн. долара. Наградният фонд на световното за мъже в Русия преди година беше 400 млн. долара, а за Катар 2022 ще бъде 440 милиона. \"Определено не е честно. Трябва да го удвоим сега и след това да удвоим или умножим по четири новата сума за следващият път\", каза Рапиноу, но заяви, че разбира, че по много причини мъжкият футбол е много по-напред във финансов план. Американката добави: \"Ако наистина се интересувате, ще оставяте ли разликата (в парите) да расте и ще насрочвате ли три финала в един ден? Не, няма\".", "date": "2019.07.07", "title": "Женският футболен отбор на САЩ се насочи към финала на световното с критики към ФИФА"}
{"url": "https://www.dnevnik.bg/gradska_sreda/2019/07/07/3934741_proekt_za_ekoferma_krai_bankia_s_bivoli_ovce_zaici_i/", "text": "В землището на с. Иваняне, район Банкя, ще се изгражда екоферма върху площ от над 200 дка. Идеята на инвеститора \"Рай Конструкшън\" ЕАД е да съчетае отглеждането на селскостопански животни с туристическия бизнес, главно семейства с деца и любители на селския туризъм от София и страната. Планира се отглеждането на 30 биволи, 800 кокошки и пуйки, 65 крави, зайци, 100 овце и кози. Различните видове животни ще бъдат в отделни дворове, като за посетителите ще се обособят участъци, в които ще се построят къщи за гости с общо 10 стаи за преспиване. Основните процеси в екофермата ще бъдат напълно автоматизирани – доене, хранене, почистване и др. Всички отходни канали ще минават през пречиствателни станции. Сградата за доугояване на прасета, която е с площ 230 кв.м, ще има отделна апаратура за прецизно филтриране на отпадните води, които ще се използват повторно от фермата. Животните ще се хранят с натурални растителни продукти, уверяват инвеститорите. \"Сега цялото задание е в Столичния общински съвет и чакаме да бъде гласувано и прието\", обясни пред \"Дневник\" Иванка Ангелова, представител на инвеститора на екофермата. Продукцията на екофермата - яйца, месо и млечни продукти, ще се предлага в търговската мрежа на София като биохрана. На последното заседание на общинската комисия по околна среда на 25 юни главният архитект на София Здравко Здравков попита дали заявеният брой животни за отглеждане в екофермата може да се определи като промишлено животновъдство. Ако това е така, Общият устройствен план на София, в който влиза и район Банкя, не позволява такава дейност. Проучването на инвестиционния проект е показало, че няма риск за за минералните води на Банкя, които са далече, а и на по-голяма височина от екофермата. Разстоянието до ж.к. \"Люлин\" по въздух е поне 5 км и не бива да има притеснения, съгласиха се общинските съветници. Председателят на комисията по околна среда Лорита Радева възложи да се проучи при какъв брой животни една ферма се класифицира като промишлена. \"Чакаме и мненията на кмета на район Банкя, и на Иваняне, както и още становища за бъдещия строеж\", мотивира тя решението да се отложи приемането на проекта за следващото заседание на комисията.", "date": "2019.07.07", "title": "Проект за екоферма край Банкя с биволи, овце, зайци и пуйки чака разрешение"}
{"url": "https://www.dnevnik.bg/politika/2019/07/07/3935147_snimka_na_denia_cvetanov_napuska_vsichki_postove_v_gerb/", "text": "Националното събрание на ГЕРБ освободи със задна дата (30 май) Цветан Цветанов от постовете му на заместник-председател и член на Контролния съвет. За бяха - 1046. против - 10, а 11 делегата се въздържаха. По време на конгреса и гласуването Цветан Цветанов седеше до Бойко Борисов. И двамата демонстрираха добро настроение, разговаряха и се шегуваха.", "date": "2019.07.07", "title": "Снимка на деня: Цветанов за последно на първия ред в ГЕРБ"}
{"url": "https://www.dnevnik.bg/sviat/2019/07/07/3935150_belgrad_obvurza_komentara_na_borisov_za_kosovo_s/", "text": "Сръбският външен министър Ивица Дачич заяви снощи, че по негово искане представител на българското посолство в Белград е извикан на разговор във външното министерство по повод изявление на българския премиер Бойко Борисов, че по отношение на Косово новият върховен представител на ЕС по външната политика и сигурността Жозеп Борел не може да се ръководи от позицията на Испания за Косово, а трябва да зачита позицията на ЕС, предаде Танюг, цитирана от БТА. По време на пресконференция в Познан Бойко Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Той отговори: \"Когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\" Това изказване предизвика остра реакция на Ивица Дачич, който заяви, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това. \"Сърбия желае добри, приятелски и съюзнически отношения с България като съседна страна, което предполага и високо ниво на разбиране за най-важните интереси на двете страни и двата народа. Както имаме разбиране по въпроса за българската национална идентичност, езика или Гоце Делчев, така очакваме и разбиране за значението на косовския въпрос за сръбския народ. Това изявление на българския премиер не се отнася за квотите за риболов или качеството на сръбското сирене в преговорите с Европейския съюз, а се отнася за териториалната цялост на Сърбия\", каза Дачич в изявление, изпратено на Танюг. Министърът изтъкна, че подобни изказвания трябва да бъдат прецизни, защото не е вярно, че целият Европейски съюз има единна и обща позиция за независимостта на Косово. \"Напротив, позицията е неутралност по отношение на статута и затова в документите на ЕС Косово се означава със звездичка и бележка под линия. И всички функционери на ЕС са длъжни да спазват това, независимо дали тези държави са признали Косово или не. Независимо дали става въпрос за Борел или Борисов, или който и да е друг. Или става въпрос за грешна интерпретация, било на неговото, било на моето изявление. Затова целта на поканата на представителя на посолството на България за разговор в министерството на външните работи е да се отстранят всякакви недоразумения и в приятелски дух да продължим нашето сътрудничество, с благодарност към България за подкрепата й за европейската интеграция на Сърбия\", изтъкна Дачич. По-рано в София бе съобщено, че посланикът на Сърбия ще бъде извикан на среща в българското външно министерство в понеделник заради коментарите на Ивица Дачич по адрес на Бойко Борисов, посочва Танюг. Как външният министър на България Екатерина Захариева коментира темата четете  тук.   Пред медиите на конгреса на ГЕРБ тя каза, че не би било лошо Дачич да се извини. Премиерът Бойко Борисов също коментира темата пред журналистив кулоарите на конгреса. Той подчерта, цитиран от БНР, че трябва да има крайно решение от страна на Сърбия по отношение на Косово. По думите му, ако Сърбия не се разбере с Косово, няма да има перспектива за целия регион. В същото време Борисов изрази разбиране и към сръбската позиция: \"Но ние за нашите братя сърби все още ще помагаме, неслучайно догодина октомври ще ни е готова магистралата с Белград. Не си дадох да подскочиме силно или да реагираме силно, защото разбирам сърбите колко ги боли за Косово. Разбирам ги, обичам ги, трудно им е. Но, колкото и да е болезнено, там трябва да се вземе окончателно решение. Неслучайно френският и немският президент и канцлер правиха тези срещи. Това е като камъчето в обувката – не го ли извадим, не мине ли, в региона колкото и да си говорим за инфракструктура дигитална свързаност – няма как\".", "date": "2019.07.07", "title": "Белград обвърза думите на Борисов за Косово с целостта на Сърбия, отговорът - камъче в обувката"}
{"url": "https://www.dnevnik.bg/politika/2019/07/07/3935152_za_chas_kongresut_na_gerb_smeni_cvetanov_i_se_razpusna/", "text": "Точно за час конгресът на ГЕРБ освободи досегашния зам.-председател Цветан Цветанов от всички постове и беше закрит. Лидерът Бойко Борисов увери кмета на Бургас и зам.-председател Димитър Николов, че \"ще хване плажа\" в Бургас след като по магистралата, построена при управлението на ГЕРБ ще се прибере бързо. Всички останали делегати също в неделя трябвало да почиват. Цветанов напуска ръководството , но остава партиен член и ще продължи да работи \" ще си в първичната там партийна организация\", по думите на лидера. \"Може би за ме не е най-труден ден, но това е животът. Да не я коментираме тази тема повече - достатъчно е болезнена\", каза Борисов. Лидерът на ГЕРБ направи сравнение с конгреса на БСП, на който лидерът Корнелия Нинова не подаде оставка, както предварително беше заявила. Представяте ли си колко би било забавно да кажа оттеглям точката за Цветанов,той остава, няма да си дава оставка - каквото направиха в БСП? Просто искам да видите разликата в партиите, защото нашето е отговорно решение и надали всеки, който е вдигнал ръката си за освобождаването на Цветанов от постовете, му е било лесно и добре след толкова много години съвместна работа. Но животът е много динамичен, всичко се променя и от нас се очаква да се променим също. Който може, разбира се, който не може - времето го изхвърля\", заяви Борисов. В речта си, която продължи по-малко от половин час, Борисов очерта успехите на държавата при управлението на ГЕРБ - построените магистрали, международното признание по време на европредседателството и след него, както и икономическия растеж.  По думите му преди 10 години е било достатъчно да се каже, че \"Витошка\" ще стане пешеходна. \"Беше достатъчно да кажеш, че по \"Струма\" ще се ходи на море и довечера ще се връщат да си вечерят вкъщи\", каза Борисов и подкрепи думите си с вчерашен разговор с тенисиста Григор Димитров, който вчера му се похвалил, че бързо стигнал до родния си град Хасково. Борисов подчерта обаче, че вече това не е достатъчно. \"Вие виждате, че в тази част на направеното ние нямаме опоненти. Толкова много е направено, че ако тръгна да припомням всичко направено през тези 10 години...\", коментира Борисов и добави, че хората са чувствителни на тема справедливост. ", "date": "2019.07.07", "title": "За час конгресът на ГЕРБ смени Цветанов и се разпусна"}
{"url": "https://www.dnevnik.bg/sport/2019/07/07/3935155_snimka_na_denia_14_godini_po-kusno_mesi_otnovo_poluchi/", "text": "Участието на Лионел Меси в Копа Америка завърши с червен картон. Звездата на Аржентина беше изгонен малко преди края на първата част в мача за третото място с Чили след спречкване с Гари Медел.", "date": "2019.07.07", "title": "Снимка на деня: 14 години по-късно Меси отново получи червен картон"}
{"url": "https://www.dnevnik.bg/bulgaria/2019/07/07/3935144_pri_izbora_na_koshlukov_ne_biaha_otcheteni_fakti_ot/", "text": "И в двата конкурса за избор на генерални директори на БНТ и БНР едни и същи членове на Съвета за електронни медии (СЕМ) гласуваха в подкрепа на избрания кандидат. Обществото има по-високи изисквания към шефовете на обществените медии отколкото членовете на регулатора. Това мнение изрази пред БНР професорът по медийно право Нели Огнянова. Не всички евентуални силни кандидати се явиха на тези конкурси, каза Огнянова и обърна внимание, че и при двата избора СЕМ се е разпаднал в съотношение 3:2. \"Едни и същи членове на регулатора подкрепиха победителите и в двата конкурса и се налага да се обсъди дали органът не действа политически и колко добре той може да аргументира своето решение\", добави експертът. Изборите на ръководители донесоха голямо разочарование за много хора, обществото има по-високи изисквания към ръководствата на обществените медии и е изключително важно хората, които се избират, да не предизвикват никакви съмнения поради политическа кариера, бизнес кариера и начина, по който вече са минали през медийната картина в България\", каза Огнянова. Тя изтъкна, че при избора на генерален директор на БНТ регулаторът не е взел под внимание всички общоизвестни факти от биографията на Емил Кошлуков - че е бил председател на предизборен щаб и лидер на политическа партия, че опитът му от търговските медии е свързан с ТВ7, която по общо мнение е работила като политическа машина в периода в който той е бил на ръководни постове там, че е бил и продуцент на телевизионен проект, който прераства в партия. П о документи е бил и програмен директор на откровена партийна телевизия,  многократно санкционирана за това, а оценката за работата му в БНТ е противоречива, каза проф. Огнянова. \"В мотивите, с които го подкрепят, не чух обсъждане на тези факти. Изключително трудно е да имаме очакване, че БНТ ще се превърне в оазис на безпристрастна и качествена журналистика, какъвто тя е призвана да бъде, и за което получава обществен ресурс\", добави проф. Огнянова. Очевидно членовете на СЕМ са преценили, че избраните директори имат и авторитет, и обществено признание, обобщи тя. Медийният експерт препоръча всяка нова медийна услуга, която въвеждат БНР и БНТ, да минава през предварителна оценка дали тя принадлежи към обществената мисия. Тогава няма да се констатира постфактум, че хикс милиона са отишли за определена програма. .  Председателят в оставка на Обществения съвет на БНР Райна Константинова добави, че генералният директор на една обществена медия трябва да бъде \"комбинация между визионер и черноработник\": \"Този човек ще получава политически натиск, ще получава икономически натиск, но той трябва да има авторитета да каже: \"Вашият натиск спира в моя кабинет!\". По думите на Константинова СЕМ е политизиран орган. \"Къде са медийните експерти, къде е колегията в този СЕМ. Къде са безспорните морални и обществени авторитети. Как хората да повярват на този избор\", коментира тя и добави: \"Не могат да се избират генерални директори на такива тежки медийни машини от хора, които са зависими от избора на политическо тяло\", каза Константинова. ", "date": "2019.07.07", "title": "При избора на Кошлуков не бяха отчетени факти от биографията му, напомни медиен експерт"}
{"url": "https://www.dnevnik.bg/politika/2019/07/07/3935163_borisov_blagodari_na_cvetanov_za_stabilnostta_i/", "text": "Чувство за справедливост\". Това беше фразата, която премиерът Бойко Борисов използва най-често в речта си на Националното събрание на ГЕРБ, на което беше освободен със задна дата (30 май) Цветан Цветанов от постовете му на заместник-председател и член на Контролния съвет. Освобождаването беше проформа, \"за\" глаусваха 1046, против - 10, а 11 делегата се въздържаха. По време на конгреса и гласуването Цветан Цветанов седеше до Бойко Борисов. И двамата демонстрираха добро настроение, разговаряха и се шегуваха. Конгресът, който приключи за един час, реши, че ГЕРБ ще има двама заместник-председатели (при три до сега) и трябваше да избере нови членове на изпълнителната комисия на мястото на Цветанов и Румяна Бъчварова, която стана посланик в Израел. \"Предлагам Цвета Караянчева, идва от важен регион. Гласувайте! И Тошко Тодоров. Как ти е второто име? Тошко Стаматов Тодоров (областен координатор Силистра)\", даде предложенията си Борисов, които веднага бяха гласуван с почти пълно единодушие. Най-трудният ден за Борисов - раздялата с Цветанов В речта си Борисов благодари на Цветанов за \"стабилността\". \"Може би за мене е най-труден ден, но това е животът. Цветанов си остава партиен член, ще си в първичната там партийна организация. Да не я коментираме тази тема повече - достатъчно е болезнена\", каза Борисов за освобождаването на Цветан Цветанов от ръководните постове в партията. То се случи, след публикации за покупката на нов апартамент от тогавашния председател на парламентарната група на ГЕРБ Цветан Цветанов и предизвика още няколко оставки, сред които и на правосъдния министър Цецка Цачева, която не присъства на конгреса. Според Борисов ГЕРБ е показал, че е много дисциплинирана партия, Не защото някой ни е наредил, а защото това очаква обществото. Борисов натърти, че партията продължава с промените, след изборите, които са спечелени. \"Представяте ли си да кажа, че оттеглям оставката на Цветанов, както направиха в БСП\", попита риторично Борисов. \"Живота е динамичен, пременя се и това се очаква от нас. Който може. разбира се, който не може, времето го изхвърля\", каза председателят на ГЕРБ. Хората са чувствителни за справедливост Борисов смята, че преди 10 г. е било достатъчно да кажеш, че \"Витошка\" става пешеходна зона и хората да се зарадват, и че по Струма хората ще си ходят на море и вечер ще си вечерят вкъщи. \"Толкова промени има, но и това не е достатъчно\", заяви Борисов. \"Хората искат и са чувствителни за справедливост. Трябва ли да идват от Пловдив да ми се оплакват от кметове?\", попита Борисов и добави, че за това е предложи; създаването на етична комисия. Като се концентрира властта в един човек не е редно, каза Борисов. Той нареди в новата партийна комисия да има етични и морално хора. \"Когато получаваме сигнали, първо ние да си ги проверим. Да настоим съответното лице да излезе и да обясни\", каза той. Заради намаляването на субсидията, членският внос се повишава Премиерът каза, че хиляди са се изговорили, референдум е решил, че субсидията трябва да е 1 лв. \"Ние се вслушахме, не е лесно да сме в коалиция. И го направихме, това, което 2,5 млн. искаха\". Как така унищожаваме опозицията? Нали преди месец бяхме със субсидия.\", каза Борисов за критиките срещу намаляването на субсидията, която беше 11 лв., но според премиера, това не е помогнало за изборите на опонентните му. \"Те са много коварни и не казват, колко да им е субсидията. Има ли предложение? Няма\", каза Борисов. \"За това сега ще предложа Изпълнителна комисия да се събере, да кажем, какъв ще бъде размера на членския внос. Всеки, който е на по-висок пост, трябва да плаща повече, защото му е по-голяма заплатата\", заяви Борисов. Той обясни, че ще има диференцирана ставка, а за пенсионери и учещи ще остане същият членски внос (2 лв. на година бел. авт.). Според него по-високият внос \"искаш да си партиен член, както казвате - с душа и сърце да си в ГЕРБ\", дава възможност за чистота и прозрачност. Членовете на ГЕРБ са около 90 000. Няма да има милост за никой, иначе партията няма да съществува Борисов припомни, думите си от 20 януари, когато призова съпартийците си, че ако не им светне червената лампичка, той ще им светне синята. \"Не ме разбраха тези с къщите за гости, не ме разбраха едни други, не ме разбраха в Пловдив. Няма да има милост за никой, иначе партията няма да съществува\", заяви премиера. Като видят багерите и тракторите хората не се сърдят Борисов не избегна темата със строителството и припомни, че се строи \"усилено Хемус\" и пътя към Видин. \"Искам хората да виждат как хората и тракторите как работят. Сега влизаме на Южната дъга (на София), където не може да се мине. Хората, като видят багерите и тракторите не ни се сърдят\", каза Борисов. После разказа, че заставал на строящите се мостове за да види колко ще го напсуват, \"моя социология\". \"Да чукна на дърво, за сега е добре\", заключи Борисов. ГЕРБ се отваря за местните избори \"Предстоят кметски избори. Много добре на събранията да се огледат хората. Етичната комисия, да ви окажат помощ. Някъде ще направим промени, но събранията ще решават. Искам да ги направим по-открито, колкото искат да дойдат. Да чуем другата страна, какво мислят за нашите кметове и съветници. Дали не сме се самозабравили, дали не сме станали много лъскави, дали не сме станали номенклатура\", нареди Борисов. Според него има качествени хора, които искат да участват в партийния живот на ГЕРБ, но \"местният феодал не ги пуска\".Ние трябва да сме готови да обновяване непрекъснато, смята Борисов. Трябва да направим радикални проблеми, където губим, каза Борисов и посочи Плевен - \"само защото няколко човека там са се приели, като тартори, ние не само нямаме успех, смеят ни се там, въпреки толкова направени неща\". Борисов нареди там трябва да се отреже от основи и добави, че може да посочи още няколко места. Той благодаря на Цветанов за стабилността. \"Това е единствения проблем пред партията – справедливост и близко до хората\", каза за пореден път Борисов на привършване. Етичната комисия в ГЕРБ ще бъде създадена от Изпълнителната комисия, която ще има и последната дума за партийната съдба на провинил се партиец.", "date": "2019.07.07", "title": "Борисов благодари на Цветанов за стабилността и обеща да няма милост за никого"}
{"url": "https://www.dnevnik.bg/politika/2019/07/06/3934723_gerb_suzdava_komisiia_koiato_shte_sledi_povedenieto_na/", "text": "Конгресът на ГЕРБ ще създаде днес комисия, която да следи поведението на всеки свой член и особено на тези на ръководни позиции. До свикването на конгреса на управляващата партия се стигна след като заместник-председателят Цветан Цветанов беше принуден да освободи всички партийни постове след като се замеси в  непрозрачни сделки с имоти . Това стана малко преди евроизборите през май като преди скандала Цветанов оглавяваше и предизборния щаб, беше и председател на парламентарната група. Освен на Цветанов т. нар. апартаментгейт доведе до вълна от оставки предимно в изпълнителната власт, но политически засегна главно ГЕРБ. Името на Цветан Цветанов се заменя с Изпълнителната комисия,  каза премиерът и лидер на ГЕРБ Бойко Борисов след, като оставката на Цветанов стана факт.  \"Досега зам.-председателят се занимаваше с партията, а ролята на комисията беше много слаба, да не кажа проформа\", каза тогава Борисов, с което даде да се разбере, че в партията няма да се създава \"втори Цветанов\" - функционер, който да концентрира в ръцете си властта в нея. Освен новата комисия ще бъде гласувано заместник-председателите на ГЕРБ да бъдат двама (досега трима - Цветанов, кметът на София Йорданка Фандъкова и кметът на Бургас Димитър Николов). Комисията ще следи, образно казано, всеки член, особено тези на ръководна позиция, да имат поведение, което да бъде в рамките на обществените очаквания и съответстващо на целите на партията, каза в петък вицепремиерът Томислав Дончев. Това ще е помощен орган, който ще прави проверки и ще предлага наказания, поясни той. Ще трябва да бъдат избрани и нови членове в Изпълнителната комисия на ГЕРБ на местата на Цветан Цветанов и на Румяна Бъчварова, която стана посланик в Израел. Новата Изпълнителна комисия трябва да избере и председател на предизборния щаб. Томислав Дончев отрече слуховете, че това ще е той. Според него организацията в ГЕРБ преди местните избори, които ще са през октомври, е на ниво. Ще има промени и в местните структури, които показаха слаби резултати на европейските избори. Борисов посочи конкретно Ямбол, Плевен и Добрич. Според устава на ГЕРБ председателят и тримата заместник-председатели се избират от Националното събрание за 4 години едновременно с останалите членове на Изпълнителната комисия. Последният конгрес (Национално събрание) на ГЕРБ беше през ноември 2017 г. Събитието ще е в НДК.", "date": "2019.07.07", "title": "ГЕРБ създава комисия, която ще следи поведението на всеки член"}
{"url": "https://www.dnevnik.bg/bulgaria/2019/07/07/3935151_nai-komentiranoto_v_dnevnik_za_rusiia_i_iadrenite/", "text": "Кои са десетте най-четени статии в \"Дневник\" през изминаващата седмица. Ето подреждането според справката от 19 часа на 6 юли: 1.  Путин окончателно изтегли Русия от договора със САЩ за ядрените ракети  - 508 коментара 2.  Германските служби поставиха Sputnik и RT до \"Ислямска държава\" в доклад и вбесиха Русия  - 370 коментара 3.  Подводницата, в която пожар уби 14 души, е ядрена, потвърди Русия  - 368 коментара 4.  Мисията на руската подводница с 13 капитани е била далеч от чистата наука, смята експерт  - 286 коментара 5.  Климатичните промени са добавили 4 градуса към жегата в Европа това лято  - 282 коментара 6.  Без изненади: Емил Кошлуков официално е новият директор на БНТ  - 272 коментара 7.  Тръмп стана първият президент на САЩ, влязъл в Северна Корея (видео)  - 269 коментара 8.  Сирийска ракета С-200 падна в Северен Кипър   - 269 коментара 9.  Посланикът на Швейцария: Ще е вредно, ако България не се възползва от потенциала на ромските деца  - 261 коментара 10.  Борисов за номинацията на Станишев: Българин на такава позиция е чест и гордост  - 250 коментара", "date": "2019.07.07", "title": "Най-коментираното в \"Дневник\": Ядрените ракети, пожара в подводница и Sputnik - все за Русия"}
{"url": "https://www.dnevnik.bg/politika/2019/07/07/3935178_cvetanov_suzdava_evroatlanticheski_centur_za_sigurnost/", "text": "Работя за създаване на център с евроатлантическа дейност на тема сигурност. Това каза Цветан Цветанов след Националното събрание на ГЕРБ,  на което той формално беше освободен от постовете си  на заместник-председател на партията и член на изпълнителната комисия. Той уточни, че центърът ще е неправителствена организация, която ще се занимава с анализи и прогнози по темата за сигурността. \"Плановете са ми да бъде по-често със семейството ми, защото през тези години отсъствах много\", каза още Цветанов \"Аз вече работя в момента от 17-ти, не в ГЕРБ, не за ГЕРБ. За ГЕРБ може да работи всеки един член и симпатизант, и всеки един, който иска да гласува\", каза Цветанов на въпрос, как ще работи за партията, като редови член. Цветанов е разговарял с премиера Бойко Борисов, след като подаде оставката си след местните избори. \"Да, чували сме се. Няма нищо неизяснено. \"Има просто заявление, което аз съм си депозирал и трябваше да се насрочи Национално събрание, за да може да се гласуват всички оставки - както моята, така и на г-жа Бъчварова. Да се направят всички промени в Устава, в организационната част, в която няма да участвам, няма да отговарям за предизборните щабове и няма да участвам в тях\", каза Цветанов. Мисля, че когато отминат съответните избори, може да се сравнява, намекна Цветанов, че отстраняването му от ръководството ще повлияе от изборните резултати. Цветанов не отговори на въпрос дали е бил \"сготвен\". \"Важното е, че всичко мина доста по-цивилизовано, отколкото някои са очаквали и трябва да ви кажа, че аз съм лоялен човек и винаги ценя хората, с които съм работил. Тук в залата имам много приятели и им благодаря за всичко, което са направили\", каза Цветанов на излизане от залата в НДК, в която се проведе конгреса на ГЕРБ.", "date": "2019.07.07", "title": "Цветанов създава евроатлантически център за сигурност"}
{"url": "https://www.dnevnik.bg/sport/2019/07/07/3934750_video_stote_godini_na_jultata_flanelka_-_emblemata_na/", "text": "Да облечеш жълтата фланелка в  Тур дьо Франс  е въпрос на чест и гордост. Тя е носена от велики колоездачи, като вече се е превърнала в отличителен елемент за най-голямото колоездачно състезание в света. В събота  надпреварата стартира за 106-и път , а фланелката отбелязва 100 години от включването си в  Тура . Тя се носи от колоездача, който е водач в генералното класиране, като след всеки етап може да смени притежателя си. Жълтата фланелка е въведена по инициатива на френското списание \"Авто\" след оплаквания на хора, че водачът в състезанието не се отличава от другите колоездачи. Отнема време преди тя да стане символ на Тура, като постепенно са включени още фланелки с различни цветове, но жълтата остава най-престижната в надпреварата. Тази на червени точки е за най-добрия катерач, зелената показва кой е най-добрият спринтьор, а бялата е за най-добрия млад състезател до 25 години.", "date": "2019.07.07", "title": "Видео: Стоте години на жълтата фланелка - емблемата на Тур дьо Франс"}
{"url": "https://www.dnevnik.bg/photos/2019/07/07/3935132_fotogaleriia_cherveno_tvurde_cherveno_san_fermin/", "text": "Фестивалът \"Сан Фермин\" е известен в цял свят с тичането пред бикове по тесните улички на испанския град Памплона, наричано \"енсиеро\". Тазгодишното му издание бе открито вчера и ще продължи до следващата неделя.", "date": "2019.07.07", "title": "Фотогалерия: Червено, твърде червено, \"Сан Фермин\""}
{"url": "https://www.dnevnik.bg/sviat/2019/07/07/3935192_iran_zapochna_da_obogatiava_uran_nad_limitite_na/", "text": "Иран обяви днес, че започва да обогатява уран до равнище над 3.67-те процента, разрешени му според ядрената сделка от 2015 г. Той освен това ще продължи да се отказва от още свои задължения по споразумението на всеки 60 дни, съобщи \"Ройтерс\" като цитира изявление на зам.-министъра на външните работи Абас Арагчи, който е един от високопоставените ирански преговарящи по ядрения въпрос. По-късно през деня шефът му - министърът на външните работи Мохамад Джавад Зариф добави, че мерките на страната за отказ от задълженията по международното споразумение за ядрената програма са обратими, ако европейските страни по сделката изпълнят своите ангажименти. \"Запазваме си правото да продължим да (предприемаме законни мерки в съответствие с ядрената сделка), за да защитаваме нашите интереси пред лицето на американския икономически тероризъм. Всички тези мерки са обратими само ако европейската тройка - Франция, Германия и Великобритания, изпълни своите задължения\", написа иранският външен министър в Туитър. Дадохме достатъчно време на дипломацията, но европейците не изпълниха своите ангажименти, подчерта иранският заместник-министър на външните работи Абас Арагчи. В същото време той даде да се разбере, че Иран иска да спаси ядрената сделка, но призова другите страни по нея да изпълняват задълженията си.", "date": "2019.07.07", "title": "Иран започна да обогатява уран над лимитите на ядрената сделка"}
{"url": "https://www.dnevnik.bg/kultura/2019/07/07/3932869_otkus_ot_dusha_na_peperuda_na_mohamed_ali/", "text": "Митовете разказват за боговете, легендите – за героите, а приказките описват безкрайните светове на магията и сънищата. Тази книга не е нито мит, нито приказка, тя е историята на човека легенда, с непоклатими убеждения. В следващите страници ще прочетете за мъжа, който попита сърцето си какво трябва да предприеме, и за сърцето му, което му отвърна с барабанен удар. Неговото ехо още не е заглъхнало. Ще прочетете за мъжа, подкрепил онези, които не могат да се справят сами, за мъжа, който гледа съперниците си в очите и раздава себе си на света и всички, които среща в живота си. Ще прочетете за мъжа, който въплъщава конфликтите, борбите и надеждите на предишните столетия, хипнотизира света с артистичността си на боксовия ринг и спечели уважението му със смелостта си извън него. И все пак най-големите му постижения – любовта, добротата и щедростта – остават извън светлините на прожекторите. През целия си живот той бе съпричастен с нас в моментите на скръб и щастие. Той намери дом в сърцето на хората от целия свят и стана образецът за шампион и герой. Казват, че за Мохамед Али е написано повече, отколкото за всеки друг наш съвременник. Когато имаш сърце, голямо като света, светът иска да пише за теб. Разликата между тази книга и всички други, посветени на него, е, че тази книга е от дълбините на сърцето му. На следващите страници ще видите света през очите на моя баща. Ще научите за неговите мечти, препятствия, разочарования и победи от младостта до днес. Тази книга е пътуване през най-важните моменти от живота на татко. Тя съдържа негови лични спомени, допълвани от мои спомени и истории и стихотворения, докоснали сърцето му. Бях свидетелка на човечността и съпричастността на този човек, чието невинно сърце не бе докоснато от времето, човек с душа на пеперуда. За мен бе дар и чест, работейки с моя баща, да му помогна да споделя мисли, убеждения и мотивации с целия свят. Ако всички ние имаме роли в живота, то това е в историята на човека, изиграл ролята на любовта. Тате, ти си моята вечна истина, моята сила, моят рай на земята. Благодаря ти, че си до мен, благодаря ти, че вярваш в мен, благодаря ти, че държиш ръката ми в тъмното и винаги стоиш до мен. Ти бе повече от мой баща, ти беше мой учител в обичта, приятел и мой ангел хранител. Аз те обичам и обожавам повече, отколкото би предположил някога. Бог да те благослови, татко. Ти си моето вдъхновение. С любов, Хана Ясмин Али Книгата може да поръчате  тук . ", "date": "2019.07.07", "title": "Откъс от \"Душа на пеперуда\" на Мохамед Али"}
{"url": "https://www.dnevnik.bg/sviat/2019/07/07/3935194_britanski_diplomat_opisval_trump_kato_nestabilen_i/", "text": "Правителството на президента на САЩ Доналд Тръмп е неспособно и уникално по своята дисфункционалност, смята британският посланик във Вашингтон Ким Дарък, предаде Франс прес, цитирайки изтекли дипломатически документи, които бяха публикувани от в. \"Мейл он сънди\". Дарък смята също, че президентството на Тръмп може да завърши катастрофално и унизително, показват докладите му, изпратени в Лондон. \"Ние не смятаме наистина, че тази администрация ще стане значително по-нормална, по-малко дисфункционална, по-малко непредвидима, по-малко разделена или по-малко несръчна и дипломатически неспособна\", се казва в едно от посланията на Дарък. Той определя американския президент като нестабилен и некомпетентен. Британският посланик пише, че Тръмп и неговият екип са били впечатлени от посещението в Лондон миналия месец, но предупреждава, че Великобритания няма да може да запази за дълго този добър имидж, защото \"Америка винаги е на първо място\". Според Дарък статиите за хаос и вътрешни борби в Белия дом, които Тръмп определя като \"фалшиви новини\", са \"в по-голямата си част достоверни\". 65-годишният Ким Дарък е един от най-опитните дипломати във Вашингтон, където пристигна през януари 2016 г., преди победата на Тръмп. В документ от 22 юни той отправя критики към политиката на американския президент спрямо Иран, определяйки позициите му по този въпрос като непоследователни и хаотични. Британското външно министерство не оспори истинността на дипломатическите документи. \"Британците имат право да очакват, че нашите посланици ще дават на министрите ни честни оценки за политиката в страната, където са разположени\", заяви говорителка на министерството. \"Техните възгледи не винаги съвпадат с тези на нашите министри или правителство\", подчерта тя. \"Нашият екип във Вашингтон има стабилни отношения с Белия дом и няма съмнение, че те ще устоят на подобно дребнаво поведение\", добави говорителката в отговор на въпрос за евентуални последици от изтичането на информация. /БТА", "date": "2019.07.07", "title": "Британски дипломат описвал Тръмп като нестабилен и некомпетентен"}
{"url": "https://www.dnevnik.bg/sport/2019/07/07/3935191_tomich_opravda_burzata_si_zaguba_i_shte_objalva/", "text": "Бърнард Томич планира да обжалва глобата, наложена му заради поведението му в мача от първия кръг на \"Уимбълдън\".  Австралиецът беше лишен от премията си за участие на стойност 45 хиляди паунда  след решение на организаторите, че нарочно не е положил достатъчно усилия, за да се противопостави на съперника. Томич загуби с 2:6, 1:6, 4:6 от Жо-Вилфред Цонга за 58 минути игра, като това беше най-краткият мач в турнира от 2004 г. Австралиецът обясни, че не е чувствал добре физически по време на мача. \"Летях от Турция след загубата в четвъртфиналите, като играх няколко мача при 40-градусови горещини. Бях изтощен и впоследствие се почувствах зле\", каза Томич пред News Corp Australia. Той допълни: \"След това излязох срещу един от петте най-добри играчи на трева и загубих с 6:2, 6:1, 6:4, а не с 6:0, 6:0, 6:0. От началото на мача знаех, че имам много малък шанс (да победя), защото бях отпаднал, но помислих, че ще изляза на корта и ще опитам, защото това е \"Уимбълдън\". Томич каза още, че е имал чувството, че се движи на забавен кадър по корта. Той отличи силния сервис на Цонга и се извини, че не е могъл да даде най-доброто от себе си. Това не е първият път, в който австралиецът има проблеми заради поведението си на корта. През 2017 г. Томич беше глобен 15 хиляди паунда за инсцениране на контузия при загубата си в първия кръг от Миша Зверев. След мача австралиецът заяви, че е бил отегчен. През 2012 г. Томич отново беше обвинен в спекулативна игра при загубата си на US Open от Анди Родик. Австралиецът държи рекорда за най-бърза загуба в турнир от сериите \"Мастърс\" 1000. Тя дойде в Маями през 2014 г., след поражение с 0:6, 1:6 от Ярко Ниеминен в мач, продължил едва 28 минути.", "date": "2019.07.07", "title": "Томич оправда бързата си загуба и ще обжалва глобата от 45 хил. паунда"}
{"url": "https://www.dnevnik.bg/sviat/2019/07/07/3935204_prezidentut_vuchich_zagovori_za_malko_prehodno/", "text": "Сръбският президент Александър Вучич изрази днес увереност, че след \"искрите\", които се появиха между Сърбия и България, двете страни много бързо ще се върнат на пътя на отличните отношения и той лично ще се погрижи за това, предаде Танюг. Коментар на външния министър Ивица Дачич по повод изказване на българския премиер Бойко Борисов във връзка с Косово и ЕС доведе до извикване на разговор на сръбския посланик в българското външно министерство и на представител на българското посолство в сръбското външно министерство. На пресконференция в Познан Бойко Борисов каза, че бъдещият върховен представител на ЕС по външната политика Жозеп Борел, чиято страна не признава Косово, трябва да защитава не националния си интерес, а интереса на целия съюз. Това изказване предизвика остра реакция на Ивица Дачич, който заяви, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това. От телевизионен репортаж се видя, че тонът на първия сръбски дипломат е остър, обръщението му към Борисов е на \"ти\" като го упреква, че е получил сръбски орден наскоро, а в  друго изявление призова  изказванията да се прецизират, защото думите на българския премиер не се отнасят \"за квотите за риболов или качеството на сръбското сирене в преговорите с Европейския съюз, а за териториалната цялост на Сърбия\". Помолен да коментира ситуацията, Вучич припомни, че България е признала независимостта на Косово и в това е разликата между двете страни, а за всичко останало смята, че те имат добри отношения, които ще продължат да изграждат. \"Смятам това за малко, преходно недоразумение\", подчерта Вучич. Той каза, че следващата седмица ще разговаря с българския президент Румен Радев и с премира Бойко Борисов. Президентът припомни, че в Сърбия живее българско малцинство, което трябва да се чувства там у дома си и \"не бива да страда заради такива разногласия\". \"Лично ще се постарая в най-скоро време, ако българският президент и премиер приемат това, да върнем отношенията си на нивото на отличните връзки\", каза Вучич. По-рано днес премиерът Борисов също коментира темата с думите: \"Но ние за нашите братя сърби все още ще помагаме, неслучайно догодина октомври ще ни е готова магистралата с Белград. Не си дадох да подскочиме силно или да реагираме силно, защото разбирам сърбите колко ги боли за Косово. Разбирам ги, обичам ги, трудно им е. Но, колкото и да е болезнено, там трябва да се вземе окончателно решение. Неслучайно френският и немският президент и канцлер правиха тези срещи. Това е като камъчето в обувката – не го ли извадим, не мине ли, в региона колкото и да си говорим за инфракструктура дигитална свързаност – няма как\". Българският външен министър Екатерина Захариева допусна, че  изказванията на Дачич са за вътрнешнополитическа употреба , но би било добре той да се извини. На свой ред косовският премиер Рамуш Харадинай благодари на Борисов за, както той каза, принципната позиция по отношение на Косово и правото му да бъде част от европейското семейство, предаде МИА. Харадинай написа в своята страница във Фейсбук, че решението за провеждане на бъдеща среща на страните от Западните Балкани в България и Северна Македония прави Берлинския процес още по-значителен за региона. \"Косово е важна част от този процес и стои на страната на съюзниците за интеграцията на региона в Европейския съюз. Взаимното признаване със Сърбия в съществуващите граници ще отвори нашите перспективи. Силно подкрепям визията на министър-председателя Борисов за всеобхватна Европа, която надхвърля манталитета от миналия век, причинил трагедии и прецеденти. Без участието на всички страни от Западните Балкани като неразделна част от европейското семейство, ЕС няма да бъде завършен. Благодаря Бойко!\", пише Харадинай, цитиран от БНТ.", "date": "2019.07.07", "title": "Президентът Вучич заговори за \"малко преходно недоразумение\" със София"}
{"url": "https://www.dnevnik.bg/analizi/2019/07/07/3935209_universalniiat_bolt_ursula_fon_der_laien/", "text": "Ако се вярва на брюкселските слухове, а и на някои публикации в реномирани западноевропейски медии, кандидатурата на германския министър на отбраната Урсула фон дер Лайен за следващ председател на Европейската комисия е била прокарана с активната намеса на Вишеградската четворка. Премиерите на Чехия, Полша, Унгария и Словакия - съотв. Андрей Бабиш, Матеуш Моравецки, Виктор Орбан и Петер Пелегрини - положили значителни усилия да убедят останалите си колеги от ЕС в пригодността на Фон дер Лайен за висшия европейски пост. Особено енергично в коронацията на приближената до Меркел германка се проявил Орбан; най-вече нему тя дължи издигането си по време на инфарктните преговори в края на миналата и началото на тази седмица. Че Орбан и компания нямаше как да допуснат холандския социалдемократ Франс Тимерманс да наследи Жан-Клод Юнкер, беше логично и очаквано. Тимерманс, досегашен зам.-председател на ЕК и комисар по върховенството на закона и междуинституционалните отношения, беше трън в очите на лидерите от V4 заради критиките си към правовия порядък и кусурите на демокрацията в Източна Европа. Достатъчно е да припомним задействаните процедури срещу Варшава и Будапеща. Или обвиненията от Брюксел срещу Бабиш, подозиран в конфликт на интереси и злоупотреба с европейски субсидии. Друг е въпросът с двойния аршин и фарисейщината на европейските чиновници. За друго иде реч. Вишеградската четвортка вероятно вижда във фигурата на Фон дер Лайен удобно съчетание на така лелеяните \"национал-консервативни ценности\" и политическа всепригодност: майка на 7 деца, християндемократ, довереница на германския канцлер Меркел, аристократична осанка и т.н. Дялан камък, \"Уши\" (умалително от Урсула) всъщност идеално обслужва и вътрешнополитическите нужди на Орбан и сие. Хем сме успели да възпрем Тимерманс (\"историческа победа\", както разтръбиха някои полски медии), хем сме прокарали пробивна дама (при това първия министър на отбраната в Германия). Ако ли пък някой възнегодува, че Източна Европа е останала без свой представител сред топ длъжностите, то винаги можем да си измием ръцете с \"онези там в Брюксел\". Сиреч, големите пак ни прецакаха, отново не ни броят за нищо. Наивно е, разбира се, очакването, че универсалният болт Фон дер Лайен ще грейне или изпъкне в Брюксел с някаква особена решителност, твърдост и характер - нещо толкова силно желано след мандата на добродушния Юнкер. Няма как германката да бъде и по-различна от досегашните евробюрократи. Срещу които възнегодуват - донякъде и с право - поддръжниците на Орбан, Моравецки, Бабиш. Плоска заблуда е, ако лидерите на V4 си създават подобни напразни надежди. Или по-скоро хитра игра; те едва ли се лъжат в качествата на германското си протеже. Най-малкото защото Фон дер Лайен е продукт на същия този омразен \"европейски елит\" - срещу когото безспир сипят хули проправителствените глашатаи в Будапеща, Прага и Варшава. Издънка на същото това наднационално чиновничество, филиз от политико-корпоративните обрастъци върху Стария континент. Нали уж именно срещу това се борят представящите се за автентични защитници на Европа? Онези, дето искат да спасят континента от \"брюкселския диктат\" - и от костюмираните бюрократи, които превръщали ЕС в подобие на СССР. Знайна е фамилната ѝ история, известна е Родена в Белгия, до 13-та си година израства в Брюксел, където баща ѝ Ернст Албрехт е бил шеф на кабинета на комисаря Ханс фон дер Грьобен, а после и генерален директор по конкуренцията в Европейската общност. Ернст Албрехт (1930-2014) е високопоставен германски християндемократ. След кариерата в Брюксел става вицепрезидент на хлебопекарния концерн (познат предимно с бисквитите си) Bahlsen. А от 1976 до 1990 г. беше дори министър-председател на Долна Саксония. Урсула има петима братя, повечето от тях заемат важни позиции в бизнеса, единият е главен изпълнителен директор на музикалния онлайн доставчик Deezer, друг пък е бивш член на УС на инвестиционната компания Aurelius. Чичо ѝ е известен диригент. Урсула е женена за професора по медицина и предприемач Хайко фон дер Лайен. Урсула отрано е закърмена с висшата политика, Още на младини често се появява с именития си татко на публични прояви, предизборни мероприятия и т.н. Преди години ХДС набираше членове с рекламен плакат с една черно-бяла фотография. Министър-председателят на Долна Саксония д-р Ернст Албрехт заедно с младата си многообещаваща щерка Урсула. А пропо, в онези години (вероятно някъде в началото на 80-те) ѝ казват \"Röschen\" (\"розичка\"), дори кръщават на нея сорт рози в един градински център в Хановер. На плаката пише: \"Търсим хора, на които политиката не само им е в кръвта, но им лежи и на сърце.\" Доста обещаващо за бъдещия председател на Европейската комисия, нали?", "date": "2019.07.07", "title": "Универсалният болт Урсула фон дер Лайен"}
{"url": "https://www.dnevnik.bg/sport/2019/07/07/3935212_shte_prekusne_li_braziliia_12-godishnata_susha_v_kopa/", "text": "На митичния стадион \"Маракана\" националният отбор на Бразилия ще се опита да сложи край на 12-годишното чакане за титла от Копа Америка. Напрежението е в полето на домакините, които под натиска на големите очаквания излизат във финала срещу Перу. Мачът е от 23 ч. българско време, като двубоят е повторение на сблъсъка между двата отбора в групите на турнира. Тогава Бразилия се наложи убедително с 5:0, но сега залогът е званието шампион на Южна Америка. Бразилците са триумфирали с титлата във всеки от четирите пъти, когато са били домакини на турнира. От своя страна, Перу е излизал победител и в двата си финала досега. Една от двете серии ще спре тук, но въпросът е коя? Бразилия стигна до финала без допуснат гол. В петте си мача досега възпитаниците на Тите вкараха десет попадения, като имаха проблеми единствено в четвъртфинала срещу Парагвай, който завърши с драма с дузпи.  В полуфинала с Аржентина  бразилците показаха, че могат да играят пестеливо и ефективно в търсене на голямата цел. В навечерието на турнира Бразилия остана без звездата си Неймар, който се контузи. В негово отсъствие изпъкнаха нападателите Роберто Фирмино и Габриел Жезуш, които показаха добро разбиране в атака. За пореден път вратарят Алисон се отличи със страхотни намеси и вдъхва спокойствие на съотборниците си. \"Всичко ще опре до емоциите, тактиката и техниката. Трябва да комбинираме тези фактори и малките детайли ще дадат разликата в този мач. Отборът, който направи по-малко грешки, ще бъде шампион\", каза защитникът на Бразилия Маркиньос. Финалът ще бъде 20-и за Бразилия, която има осем титли от Копа Америка. Петкратният световен шампион е печелил последните си четири финали в турнира, но няма титла от 2007 г. Класирането за финала е първо за Перу от 44 години, като отборът е шампион през далечните 1939 и 1975 г. Сега тимът на Рикардо Гарека отново влиза в ролята на аутсайдер и ще се опита да изненада още един от фаворитите. В елиминациите Перу се справи последователно със силните отбори на Уругвай и  Чили . \"Когато стигнеш финала, трябва да се опиташ да го спечелиш. Нямаш друга опция. Имаме играчите, с които да го направим, и сме във вихъра си в момента\", каза Гарека в навечерието на мача. С травми за Бразилия са Уилиан и Фернандиньо, а за Перу отсъства Джеферсон Фарфан.", "date": "2019.07.07", "title": "Ще прекъсне ли Бразилия 12-годишната суша в Копа Америка под натиска на очакванията"}
{"url": "https://www.dnevnik.bg/biznes/2019/07/07/3935221_koncesionerut_na_plaj_perla_shte_bude_globen_zaradi/", "text": "Министерство на туризма ще наложи веднага глоба на концесионера на плаж Перла, допуснал автомобил да навлезе на територията на плажа до водата. Това разпореди министърът на туризма Николина Ангелкова, след като в общественото пространство се появиха снимки на лек автомобил затънал в пясъка на морската ивица. Снимката беше изпратена в \"Дневник\" от читателя Ангел Стоянов за рубриката \"Новини от вас\". Ако бъдат установени и други нарушения, Министерството на туризма е решено да прекрати и договора на концесионера. Прессъобщението на министерството напомня, че негово задължение е да следи как се спазват договорите за концесия и наем на морските плажове през цялата година. При установяване на нарушения и неспазване на законодателството се налагат безкомпромисни наказания, уверява ведомството на Ангелкова. Министерството на туризма работи в сътрудничество с всички оторизирани институции и контролни органи и призовава своевременно да бъде информирано при всякакви съмнения за извършване на неправомерни действия на територията на морските плажове. Сигнали за нередности на плажа могат да бъдат подавани на телефон 02/ 90 46 833, както и на имейл  control@tourism.government.bg .", "date": "2019.07.07", "title": "Концесионерът на плаж \"Перла\" ще бъде глобен заради автомобил, стигнал до водата"}
{"url": "https://www.dnevnik.bg/sviat/2019/07/07/3935223_konservatorite_na_micotakis_pecheliat_izborite_v/", "text": "Консервативната \"Нова демокрация\" на Кириакос Мицотакис убедително води на предсрочните парламентарни избори в Гърция. Това  сочат  първите резултати на Министерството на вътрешните работи при обработени над 96% от вота и относително ниска избирателна активност. Те засега потвърждават първите данни от екзит пол, тъй като \"Нова демокрация\" взима над 39.8% (очакваше се да получи между 42 и 38% от вота). Следва \"Сириза\" на премиера Алексис Ципрас с около 31% (при очаквани между 30.5 и 26.5 на сто). В такъв случай Мицотакис ще може сам да състави правителство. Това би било  завръщане на власт на политик от фамилия , излъчила премиер, външен министър и кмет на Атина и свързана с други значими лидери в историята на Гърция. \"Сириза\" реагира бързо. \"Имаме ясна победа на \"Нова демокрация. Ще изчакаме, за да видим как (партията) ще я използва,\" обяви високопоставен представител на досега управлявалата партия, превръщаща се най-голямата опозиционна. Според в. \"Катимерини\" първият чуждестранен лидер, поздравил Мицотакис, е турският президент Реджеп Тайип Ердоган. Българският премиер  Бойко Борисов също е провел  телефонен разговор с победителя на изборите. На трето място е формираното през март миналата година Движение за промяна (KINAL), включващо партии като лявата ПАСОК, някога основен опонент на \"Нова демокрация\", но с по-слаба подкрепа, отколкото според екзит пола - около 8% (очакваха се между 22 и 19 на сто) и комунистите (ККЕ) с над 5.3%, също под очакваното (19-16 на сто). Активността на първите от години избори през лятото е ниска - едва 56.7%. Тя обаче бе почти същата като тази през септември 2015 г. на вота, свикан предсрочно от Ципрас - 56.6 на сто. Това са първите парламентарни избори, откакто международните спасителни програми останаха в историята на Гърция. Недоволството от тежките условия в страната заради споразуменията с международните кредитори доведоха Ципрас на власт с двама депутати по-малко от нужното мнозинство, а вота, който той свика половин година по-късно, го остави с петима депутати под необходимите, за да оправлява сам. За Мицотакис и 38% биха били достатъчни, тъй като биха му донесли поне 155-има народни представители заради бонуса от 50 места, които получава първата партия на изборите според гръцката полупропорционална система, за да се улесни съставянето на кабинет. От самото начало на проучванията преднината за Мицотакис бе средно между 7 и 13 пункта. Докато гласува сутринта, Ципрас заяви, че сегашната битка е \"жизненоважна\". \"Борим се с оптимизъм и реителност... така, че жертвите и тежката работа на хората не отидат напразно.\" \"Ройтерс\" разказва, че при пристигането на Мицотакис в секцията, където гласува, той е приветстван от множество, което скандира: \"Ето го премиера!\" По думите му с днешното гласуване \"гърците взимат съдбата си в свои ръце.\" Ципрас свика изборите в края на май сред съкрушителното поражение на лявата коалиция \"Сириза\" (дошла на власт с впоследствие смекчена радикална популистка платформа) на местните избори. Именно опозиционната \"Нова демокрация\", която и тогава водеше във всички проучвания, получи най-много евродепутати. Още същата вечер премиерът свика вота с надеждата да мобилизира избирателите. Междувременно заради спора за името със Северна Македония  той бе останал без коалиционните си партньори  от националистическата \"Независими гърци\" (АНЕЛ), с която бе принуден да работи още от времето, когато партията му бе на радикално леви позиции и заплашваше Гърция да не приеме трети спасителен заем. \"Никоя партия не е приближавала 40%, осигурявайки си абсолютно мнозинство от 2009 г. насам, преди кризата. Каквото и да се каже, днешният резултат е сигнал за завръщане към стабилната политика. След множество нестабилни коалиции това може да е само добро нещо,\"  написа  Нико Ефстатиу от в. \"Катимерини\" в профила си в \"Туитър\". Според гръцки журналисти за това допринесоха тежките мерки, които Ципрас все пак реши да приеме като услове за получаване на новия заем за десетки милиарди евро. Той се задължи и да Атина да поддържа първичен излишък в размер 3.5% от брутния вътрешен продукт до 2022 г. - ангажимент, който според някои експерти Мицотакис може да опита да предоговори. Според него намаляването на данъчната тежест ще намали бремето върху гръцките избиратели, засегнати най-силно от кризата - както средната класа, така и работниците. Резултатите засега  дават шанс и на друга партия в лявата част на спектъра - MeRA25 , гръцката партия от паневропейското движение на бившия финансов министър (от първия кабинет на Ципрас) Янис Варуфакис, с 3.4%, при праг от 3 на сто. С близък резултат е \"Гръцко решение\" - дясната организация на бившия депутат Кириакос Велопулос, формирана през 2016 г. и излъчила един евродепутат през май (тя е част от семейството на Европейските консерватори и реформисти, от което са и британските тори и управляващата в Полша \"Право и справедливост). Крайнодясната \"Златна зора\" засега не влиза в парламента. Прогнозните данни я поставяха на ръба с между 2.9 и 4.8 на сто (при бариера от три процента).", "date": "2019.07.07", "title": "Консерваторите на Мицотакис печелят мнозинство в Гърция (обобщение)"}
