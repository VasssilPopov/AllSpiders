{"url": "https://www.dnevnik.bg/skorost/2019/02/07/3386915_slujitel_na_tol_upravlenieto_e_osvoboden_za_narushenie/", "text": "Инспектор, работил в Националното тол-управление, е освободен от работа заради извършени нарушения на Закона за движение по пътищата със служебен автомобил, съобщиха от Агенция \"Пътна инфраструктура\". Нарушението е било заснето на видео и излъчено по \"Нова телевизия\". От записа става ясно, че уволненият е шофирал автомобил на ,,Национално тол- управление\", с който се извършва контролът за наличието на винетки, като е карал по трамвайните релси и е преминал през кръстовище при червен светофар.", "date": "2019.02.07", "title": "Служител на тол-управлението ще бъде уволнен заради минаване на червено"}
{"url": "https://www.dnevnik.bg/sviat/2019/02/07/3386896_franciia_izvika_poslanika_si_v_italiia_sled_sreshta_na/", "text": "Франция е извикала посланика си в Рим за консултации заради намеса във вътрешните работи, извършена от Италия, съобщиха европейски медии. Повод стана среща на италиански министър с представители на \"жълтите жилетки\", но напрежението се трупа от месеци. Външното министерство в Париж обвини Рим, че властите там от няколко месеца са взели \"Франция... на прицел на повтарящи се, неоснователни атаки и скандални изявления\". \"Да имаме несъгласия, е едно, но да се манипулират отношения за предизборни цели, е друго.\" След формирането на популисткото правителство на антисистемното движение \"Пет двезди\" и крайнодясната \"Лига\" миналата година напрежението между Франция и Италия нарасна заради изказвания на лидерите, вицепремиерите Матео Салвини и Луиджи ди Майо. Твърдения за  политиката в Африка  и лични  нападки към президента  Еманюел Макрон обтегнаха отношенията и с двете партии в момент, когато френската крайна десница  дава властите в Рим  за пример. Преди два дни - и по-малко от четири месеца преди изборите за Европейския парламент - Ди Майо пътува до Франция за среща с представители на движението на \"жълтите жилетки\", чиито представители протестират от месеци срещу Макрон, а в някои от демонстрациите се стигна до безредици в Париж и други градове и щети за милиони евро. Френски представители вече заявиха, че решението му е  \"неприемлива провокация\" . \"Всички тези действия създават сериозна ситуация, която повдига въпроси за намеренията на италианското правителство към Франция\", продължава изявлението. Външното министерство също така призова Италия да \"действа, за да си върне отношенията на приятелство и взаимно уважение\", каквито подобават на \"общата история и съдба\". Дипломатически източник на агенция \"Ройтерс\" казва, че властите във Франция възприемат стъпката си като \"безпрецедентен\" дипломатически разрив от Втората световна война насам. По-късно Салвини заяви, че иска да \"рестартира\" отношенията с Франция, но това трябва да се случи с усилия от страна на Франция - например да не бъдат изблъсквани мигранти обратно в Италия, след като пресекат границата, да се спрат продължителните гранични проверки, пречещи на трафика, и да бъдат предадени близо 15 италиански крайнолеви бунтовници.", "date": "2019.02.07", "title": "Франция извика посланика си в Италия след среща на вицеприемиер с \"жълти жилетки\""}
{"url": "https://www.dnevnik.bg/bulgaria/2019/02/07/3386925_ubiecut_na_viktoriia_marinova_e_vmeniaem_i/", "text": "Окръжна прокуратура - Русе, ще внесе обвинителен акт срещу Северин Красимиров и ще поиска налагане на най-тежките наказания за извършените от него на 6 октомври 2018 г. в гр. Русе две престъпления - изнасилване на Виктория Маринова, представляващо особено тежък случай, и убийството ѝ, извършено по особено мъчителен начин за пострадалата и с особена жестокост, съобщиха от пресцентъра на Прокуратура на Република България. Окръжната прокуратура в Русе е назначила петорна комплексна съдебномедицинска психологична и психиатрична експертиза на обвиняемия, заключението на която сочи, че Северин Красимиров е вменяем и може да носи наказателна отговорност за извършеното. Красимиров е с лека умствена изостаналост и е емоционално нестабилна личност – импулсивен тип, но може да разбира свойството и значението на извършеното и да ръководи постъпките си. Той е без фундаментални разстройства в базисни сфери от психичната дейност, които да нарушават основните му психични годности, поради което може да участва в наказателния процес и да разбира смисъла и значението на извършваните следствени действия и да разбира смисъла на наложеното наказание, са заключенията на експертите. Главният прокурор Сотир Цацаров е разпоредил вземането на досъдебното производство на специален надзор и по него се извършват интензивни следствени действия от екип от прокурори. До момента са разпитани 30 свидетели и са назначени 19 експертизи. Извършени са множество първоначални и допълнителни огледи на местопрестъплението и на веществени доказателства, както и претърсвания и изземвания. Изискани и получени са справки от мобилните оператори и медицинска документация. Северин Красимиров беше екстрадиран от Германия през октомври и оттогава е в ареста.", "date": "2019.02.07", "title": "Убиецът на Виктория Маринова е вменяем и прокуратурата иска най-тежко наказание"}
{"url": "https://www.dnevnik.bg/sviat/2019/02/07/3386911_ukraina_vpisa_v_konstituciiata_si_celta_za_vlizane_v/", "text": "Парламентът на Украйна одобри с внушително мнозинство закон за внасяне на поправки в конституцията на страната, с които се вписва, че стратегическият курс е към членство в НАТО и Европейския съюз. От 385 присъстващи \"за\" гласуваха 334, а \"против\" - 35, а текстът влиза в сила след публикуването му в Държавен вестник. Със закона се обявява за стратегическа цел евроатлантическото членство, задължава се правителството да работи за постигането ѝ, а президентът получават статут на гарант за този курс. Проектът бе внесен в началото на септември от името на президента Петро Порошенко и е одобрен броени седмици преди президентските избори в страната. Порошенко използва подобни инициативи, включително успешната кампания за независимост на украинската православна църква, като личен политически актив преди вота. В момента той чувствително изостава по популярност от бившия премиер Юлия Тимошенко. По време на дебатите председателят на Върховната рада Андрий Парубий заяви, че всички патриоти трябва да подкрепят текстовете, защото с тях ще се гарантира бъдещето на Украйна. Порошенко каза в словото си, че демонстирането на единство от депутатите няма да даде повод за радост в Кремъл. Целта на закона е да направи в значителна степен необратимо придвижването към членство в ЕС и НАТО. То се вписва още в встъпителните думи (преамбюл) на основния закон, а три члена от него се променят. В чл.85, определящ правомощията на Върховната рада да определя основите на вътрешната и външната политика, се вписва, че това включва и стратегическия курс на държавата към получаване на пълноправно членство в Европейския съюз и Организацията на Северноатлантическия договор. В чл. 102 се добавя, че \"президентът на Украйна е гарант за прилагането на стратегическия курс Украйна да получи пълноправно членство в ЕС и НАТО\". В чл. 116 се допълва с нова алинея, според която Министерският съвет \"осигурява прилагането на стратегическия курс на държавата към пълноправно членство в ЕС и НАТО\". От \"Преходни разпоредби\" се премахва текстът, в които се определя, че \"съществуването на военни бази на територията на Украйна за временно разполагане под наем на чуждестранни въоръжени формирования става според условията, определени от международните договори на Украйна, ратифицирани от Върховната рада\". При обявяването на 29 януари на кандидатирането си за нов мандат Порошенко каза, че властите в Киев ще подадат молба за членство в ЕС през 2024 г. Преди това външният министър Павло Климкин коментира, че членството в евроатлантическите структури е по-скоро със средносрочна перспектива, защото тепърва има много работа, преди Украйна да бъде приета в тях. \"Такава страна, каквато имаме в момента, няма да бъде приета в ЕС дори след 5 години\", добави той.", "date": "2019.02.07", "title": "Украйна вписа в конституцията си целта за влизане в НАТО и ЕС"}
{"url": "https://www.dnevnik.bg/analizi/2019/02/07/3386949_karakachanov_i_okonchatelnoto_reshenie_na_ciganskiia/", "text": "Спомняте си, че конференцията във Ванзее, където се взима решението за окончателно решаване на еврейския въпрос, се случва през 1942, когато войната е на път да се обърне. Нацистите насочват геноцидните страсти на нацията към въображаемия враг, за да отклонят вниманието от наближаващото поражение и да замесят всички в едно чудовищно престъпление. Разбира се  \"концепцията\" на Каракачанов  няма нищо общо със съдържанието на онзи нацистки документ, асоциацията идва главно по линия на формата. Първо, ВМРО разгаря расистките страсти на българската нация в момент, когато обединени лъжепатриоти са се хванали за гушите и не се знае как ще се представят на идващите избори. Министърът вече разигра сцена с багери, които наказват колективно ромската общност заради престъпление на двама души, но ефектът навярно не е бил достатъчен. Затова на помощ идва административно-управленската сериозност. И тук е другата прилика с Ванзее – желанието един сложен и дълго игнориран проблем да се реши изведнъж и окончателно. При това не от екип със специалисти в сферата на социалните политики, урбанизма, образованието и т.н., а именно от силовия министър на отбраната. Човек би могъл да си каже: пращат танковете и от циганския въпрос няма да остане камък върху камък Какви мерки предлага вицепремиерът на европейска България? Как да ги приобщим? Ще почна от най-позитивното: \"Приобщаване на почтени и образовани лица от циганската (ромската) общност към дейността по опазване на обществения ред.\" Съгласен съм напълно, интеграция ще има, само ако маргинализираните групи намерят мястото си в българските институции, в полицията, армията, партиите, образованието и т.н. Така те ще започнат да ги припознават като свои. Ако виждат по телевизията журналисти от своята етническа група например, ще се чувстват повече българи. Е да, ама последователите на г-н Каракачанов едва ли ще приемат някаква политика на позитивна дискриминация, каквато се практикува в целия демократичен свят; пак ще заговорят за привилегии и ще си останем в институциите само \"етнически наши хора\". Отдавна сме се съгласили, че е нужно \"постепенно премахване на гетата и намаляване на концентрацията на живеещите в тях чрез недопускане на незаконни строежи\". Тук най-харесвам думата \"постепенно\", която именно противоречи на горното подозрение за \"окончателно решение\". Бих повярвал в добронамереността на г-н Каракачанов, ако беше си направил самокритика за последното кампанийно бутане на колиби. И изобщо – ако имаше отказ от маниера да се реагира със законови мерки на отделни криминални инциденти. \"Постепенно\" значи в някои случаи бутане, в други - узаконяване, в трети - строеж на социални жилища, в четвърти - благоустрояване на махалата и вкарване там на полицейски пункт. За това трябва бюджет, но и воля, и съгласие от българската част на нацията - каквито в момента за жалост не виждам. Значи предварително трябва дебат, просвещение, уталагане на страстите. Идеята за това на ромите да се дава земя, за да се махнат от съответното населено място, не е добра, защото земеделието е сериозна професия, която не всеки може/иска да практикува. А и маргинализирани групи обикновено нямат какво да инвестират в обработването на тази земя. Ще има ли например програма за земеделски заеми на роми, гарантирани от държавата? Или тъкмо ВМРО ще писне, дето не даваме на \"нашите\"? Без всякакво съмнение нужна ни е програма за заетост на маргиналните групи, а проблемът с ромите е първо - че нямат образоване, но и второ, още по-важно - че са силно дискриминирани. Тъкмо за това последното кой знае защо в \"Концепцията\" няма и дума. Въвеждането на \"трудово-образователна повинност\" е едно сталинистко мечтание, което за пореден сезон не слиза от медийния ни сериал. Какво толкова славно виждат в Трудови войски, с които нашата страна е наказана след Ньой, аз не разбирам, но да не усложняваме. Те вървят в пакет с друга момчешка идея на министъра, а именно да въведе наборна служба. Така се връщаме във времето на соца: българите в армията, циганите – в трудови войски. Трябва ли да коментираме подобни антиконституционни идеи за създаване на две категории граждани? Ако искаме ромите да учат занаят – чудесно, нека направим интернати с държавно финансиране, където те - по желание! - да се учат на професия и трудова дисциплина. Но тази работа следва да организира не военното, а образователното министерство. Апокалиптични представи Талантът на популиста традиционно включва умението да се внушават апокалиптични усещания, както е било през 1942 година. Ваят се образи на врагове. В случая такива са неправителствените организации, които трябвало да бъдат наказани да имат офиси в съответните гета. (Впрочем имаме ли правна дефиниция какво е гето у нас? Ще ми помогне ли някой юрист?) Начело на злодеите е, разбира се, г-н Сорос, който тази година ще навърши 89 години, да е жив и здрав още дълго да служи за боксова круша. Добре, да си представим, че се закрият всички неправителствени организации, които работят с роми, да си представим, че държавата ни реши да компенсира чуждестранното финансиране, което те получават. Кой тогава ще работи например по \"ограничаване на традиции, които противоречат на правовия ред и съвременните морални ценности (напр. купуване на булки, фактическо съжителство между деца, саморазправа и др.)\"? Кой ще обучава изостаналите общности на семейно планиране? Наместо да изисква от държавата да открие програми за финансиране на организации, които ще вършат подобна работа, г-н Каракачанов внушава, че ще се действа силово - та даже, че ще се мобилизират доброволни милиции, каквито вече на няколко пъти виждаме - къде на мотори, къде пеш. Представете си го само в сферата на забременяването и абортите, карикатуристите вече се развихриха! Най-скандални безспорно са мерките по ограничаване на ромската раждаемост, които в литературата са познати като \"евгеника\". Тази демографска чувствителност е най-тревожното при лъжепатриотите; чудят се как да направят така, че нашите да раждат, а чуждите - не. А кои са наши и чужди явно ще решава министерството на отбраната. Предният скандал пък беше около инвалидите-мошеници, които подкупвали ТЕЛК-овете. Каква е целта на подобни акции ли? Целта е да се насъскат избирателите срещу едни маргинализирани от обществото хора, които няма да създадат проблеми на политиците, но ще им осигурят лесна победа. Не големите бизнесмени, не незаконните палати или офшорните грабежи – врагът е самотната майка, която ограбва държавата като взима 90 лв. за две деца при доход под 400 лв. на месец! Родила нарочно, за да се облагодетелства. Вижте докъде падна \"българщината\" ни, просто да те хване срам. Толкова ли ни е голяма мизерията, че дърпаме като гладни кучета кокала от устата на другия? Как се гледат две деца с 90 лева? Да, има и богаташи от гетото, живеят в замъци, а получават социални помощи. Но контролът тук предполага стягане на социалните служби, а не разгаряне на расистки страсти. Ами да ги стегнат, нали управляват, какво тук има да се прави \"концепция\"? Май по-лесно е да се ругае декадата на ромското включване, отколкото да се управлява. Ако имаше грижа, насочена към тези хора Не знам дали си заслужава по-нататък да обсъждаме изложените идеи, които звучат повече като разговор на маса след 10. Разбира се, че следва държавата да развие някаква трайна стратегия по отношение на проблемните групи, но не изведнъж и предизборно, нито силово и агресивно. Много от казаното можеше да звучи напълно приемливо, ако беше пронизано от грижа за едни наши съграждани, тънещи в бедност. Например отнемането на социални помощи в случаи на нарушения можеше да бъде придружено от предложение за сериозна подкрепа на онези, които работят и учат. Образоването на младите момичета за семейно планиране можеше да е елемент от грижата за тяхното цялостно равноправно развитие. Интеграцията предполага не само пръчка, но и морков, а в този текст аз морков не виждам. Да се интегрираш, значи да заобичаш една нация, а това само със страх и наказания не става – насилието ражда цинизъм, отчуждение, контра насилие. Г-н Каракачанов явно се обръща към собствената база, макар и с някои реверанси към останалите, откъдето идва и чудноватото определение, обърнато към двете аудитории: \"цигани (роми)\". Когато прегледате коментарите под постинга му във Фейсбук, ще разберете, че целта на концепцията е постигната. Един пример: \"Циганите, които не са се социализирали до сега да се екстрадират за Индия!\" (Оригиналният правопис е запазен).", "date": "2019.02.07", "title": "Каракачанов и \"окончателното решение\" на циганския въпрос"}
{"url": "https://www.dnevnik.bg/video/novinite_na_bnt/2019/02/07/3386967_video_drugite_novini/", "text": "Българин сред отличените в Световните награди за визуални ефекти Регионът на Русе и Гюргево със сериозни планове за зелена енергия Проф. Марио Хосен е новият арт директор на \"Варненско лято\" Истински истории в надпревара за Златна мечка \"Балкан Кханс\" със сериозни промени Теменужка Трифонова и Владимир Грудков дебютират във \"Фантомът на операта\"", "date": "2019.02.07", "title": "Видео: Другите новини"}
{"url": "https://www.dnevnik.bg/sport/2019/02/07/3386905_s_dobro_nastroenie_i_pogled_kum_evropa_futbolnite/", "text": "Прозвучава химнът на Шампионската лига и вниманието се насочва към съдийската бригада, която извежда към терена футболистите на двата отбора. Не, това не е мач в най-силния клубен турнир в Европа. Това е началото на церемонията по награждаването на най-добрите футболни съдии в България за 2018 г. На екран бяха показани двата най-значими момента за българското футболно съдийство за миналата година - мачовете на Георги Кабаков и Ивайло Стоянов в Европа. Кабаков  ръководи двубоя между \"Валенсия\" и \"Манчестър юнайтед\" в Шампионската лига , а Стоянов свири срещата между \"Краснодар\" и \"Акхисар\" в Лига Европа. Натам церемонията премина в приповдигнато настроение, а кулминацията беше награждаването на Николай Йорданов за най-добър съдия за 2018 г. Събитието, което традиционно се провежда през декември, беше отложено. В края на миналата година заради чести грешки и упреци от клубовете съдиите бяха поставени под голямо напрежение и критики. Реферите, техните ръководители и министърът на спорта Красен Кралев се обединиха в пожеланията и призивите си новата година да е по-добра, грешките - които са част от играта, да са ограничени и без умисъл, както и скоро още български съдии да ръководят мачове от най-големите международни турнири на континента. Поглед към голямата сцена \"Минаха доста години, но съдиите ще си останем необходимото зло както в българския футбол, така и в европейския и световния футбол. Правилата се променят много трудно, а съдиите винаги бъдем тези, от които ще зависи феърплеят и това да побеждава най-добрият на терена\", каза председателят на Асоциацията на българските футболни съдии Антон Генов при откриването на церемонията. Представителят на изпълнителния комитет на БФС Валентин Михов заяви, че когато е трябвало, е бил критичен и е казвал мнението си. Според него обаче в българското съдийство се работи правилно и \"дай боже, не на финал, но на полуфинал да има български съдия в Шампионската лига\". Кралев пожела на съдиите в предстоящите тежки мачове в българския футбол да стоят мъжки и да не се поддават на внушения. \"Когато говорим за справедливост, трябва да си даваме сметка, че ролята на футболните съдии е изключително важна не само за даден мач, но и в целия спорт. Те трябва да създадат усещането за справедливост и у състезателите, и у тези, които си инвестират парите, и у тези, които наблюдават любимия спорт. Защото, ако усещането за справедливост е нарушено, тогава всичко губи смисъл. Тогава играта губи смисъл, тогава феновете не вярват и се отдръпват. Неслучайно през миналата година бях доста критичен към вас. Каквото съм имал да кажа, съм го казвал\", каза министърът на спорта.  Посланието на победителя Николай Йорданов получи от Кралев отличието - мечa на Черния рицар. Той посочи, че наградата е специална за него и че отличаването му не е случайно, защото е имал силна година. През декември на имения си ден той  ръководи напрегнатия мач между ЦСКА и \"Лудогорец\" (1:1) . При връчването на меча Кралев заяви: \"Щастлив съм, че Николай Йорданов спечели приза за най-добър български съдия. Свирил ми е мачове в началото на кариерата си, когато бях президент на \"Черно море\". Наблюдавал съм го през всичките тези години и мисля, че заслужава изключително висока оценка за цялата си кариера, защото винаги е бил от хората, които се стремят да бъдат максимално справедливи.\" Йорданов изтъкна, че има голяма и положителна промяна в съдийството благодарение на работата на Марк Бата. И добави, че натискът от футболните президенти е останал в миналото. \"Грешки правят всички. Един въпрос има единствен - да не се правят три фатални грешки в мача. Мога да ви кажа, че натиск в този смисъл, който визирате, няма много отдавна. Това нещо изчезна преди десет години. Този натиск от отборите е много по-лек, отколкото медийния, фенския и самото напрежение преди мачовете.\" Той се обяви срещу въвеждането на технологията за видеоповторенията (VAR), тъй като футболът се превръща в друг спорт. \"Самите футболисти ще започнат да се примиряват, няма да го има интересния дух на терена. Представете си как на дербито между ЦСКА и \"Лудогорец\", което сега буди най-голям интерес в България, при всяка една спорна ситуация футболистите стоят по десет минути и да няма никакво напрежение. Ако за това са дошли зрителите - нека се радват на VAR-а.\" Най-добрият съдия за годината заяви, че мачът между ЦСКА и \"Левски\" остава най-напрегнатият за ръководене и е несравним. \"Това не се коментира. При \"Лудогорец\" и ЦСКА има друг вид съперничество. Футболната война на терена е между \"Левски\" и ЦСКА. Това се чувства на терена. Чисто съдийски мачът между \"Лудогорец\" и ЦСКА е по-напрегнат. Но футболно между ЦСКА и \"Левски\" опитват да се надиграват и да покажат на феновете, че те са по-добри. Мачът е друг.\" Смелото сърце Кристина Георгиева беше отличена с приза \"Смело сърце\". Тя заслужи поздравленията, след като е помогнала на семейство с дете при тежък пътен инцидент на магистрала \"Струма\". Най-добър футболен съдия на годината – Николай Йорданов, подгласници - Никола Попов, Георги Кабаков Футболна съдийка на 2018 г. - Християна Гутева Най-добър футболен асистент-съдия за 2018 г. – Диан Вълков, подгласници - Иво Колев, Мартин Маргаритов. Футболна асистент-съдия за 2018 г. – Екатерина Маринова Най-проспериращ футболен съдия за 2018 г. - Радослав Гидженов Най-проспериращ футболен асистент-съдия за 2018 г. – Христо Хаджийски Дългогодишен принос към българското футболно съдийство - Кирил Харизанов, Хугас Месропов, Тодор Мутафов, Милко Ников Награда \"Смело сърце\" за животоспасяваща помощ и смелост – Кристина Георгиева Награди за футболните съдии, които прекратяват своята активна съдийска дейност - Ангел Баялцалиев, Мартин Стоименов, Вихрен Манев, Петър Доровски, Георги Калудов, Стефан Спасов", "date": "2019.02.07", "title": "С добро настроение и поглед към Европа футболните съдии се наградиха"}
{"url": "https://www.dnevnik.bg/bulgaria/2019/02/07/3386993_ministerstvoto_na_kulturata_gubi_i_na_vtora_instanciia/", "text": "Софийският апелативен съд (САС) потвърждава изцяло решението на Софийския градски съд (СГС), което отхвърли иcĸа нa Министерството на културата срещу фирмата изпълнител на ремонта на Ларгото за неустойки в размер на 753 796 лв. Това е видно публикувания на сайта на САС съдебен акт. Извecтнo e и peшeниeтo нa CГC, в ĸoeтo изpичнo беше посочено, чe иcĸът нa Mиниcтepcтвoтo нa ĸyлтypaтa e нeпpeцизeн, тъй като неустойката е търсена по клаузи oт дoгoвopa зa peмoнтa, ĸoитo ca били изпълнeни. A пoиcĸaнитe oт cъдa paзчeти зa дpyги зaбaви на ремонта не са били изпълнени от министерството. Решението на САС, което не е окончателно и може да бъде оспорено пред Върховния касационен съд (ВКС), е постановено от съдиите Гaлинa Xpиcтoвa, Bacил Xpиcтaĸиeв и Cветла Cтaнимиpoвa. Проблемът със спестените неустойки на фирмата по времето, когато сегашният министър на културата Боил Банов е бил заместник-министър на Вежди Рашидов,  се превърна в скандал  едва когато стана известен - след като депутатът и журналист  Елена Йончева го оповести . А прокуратурата светкавично се задейства същия ден и гръмко обяви за действията си. Съдът нaмиpa, чe възлoжeнитe c дoгoвopa строително-монтажни paбoти пo eтaп ІІ ca били пpиeти oт възлoжитeля нa 25 януари 2016 г., тогава e пoдпиcaн aĸт oбразец 15. Ищецът (Министерството на културата) е бил уведомен oт изпълнитeля зa изпълнeниeтo нa пopъчĸaтa и зa гoтoвнocттa дa мy бъдe пpeдaдeно изpaбoтeнoтo пpeди ĸpaйния cpoк, и това е било пoтвъpдeно пред съда oт пpoцecyaлния пpeдставител на МК. Но нe e oĸaзaл нeoбxoдимoтo cъдeйcтвиe, пopaди нeгoвoтo пoвeдeниe (бeздeйcтвиe) пъpвия аĸт oбpaзeц 15 e пoдпиcaн 5 дни cлeд ĸpaйния cpoĸ. B cлyчaя e нaлицe зaбaвa нa ĸpeдитopa. А слeд ĸaтo нe e oĸaзaл нeoбxoдимoтo cъдeйcтвиe, ищeцът нe мoжe дa чepпи пpaвa oт нeпpaвoмepнoтo cи пoвeдeниe, казва съдът в решението. В заключение съдът прави извода, че възлoжeнитe c дoгoвopа cтpoитeлни paбoти пo eтaп ІІІ ca били изпълнeни oщe ĸъм 29 януари 2015 г., пpeди ĸpaйния cpoĸ 20.01.2016 г. А стpoитeлнитe paбoти пo eтaп ІІ ca били изпълнeни cъщo пpeди ĸpaйния cpoĸ, нo пopaди бeздeйcтвиeтo нa ищeцa ca пpeдaдeни нa 25.01.2016 г., ĸoгaтo e пoдпиcaн пъpвият аĸт oбp. 15. Ето защо зa зaĸъcнeниeтo oт 5 дни изпълнитeлят e ocвoбoдeн oт oтгoвopнocт. Cлeд ĸaтo нe e нaлицe зaбaвa, в пoлзa нa МК нe e възниĸнaлo взeмaнe зa oбeзщeтeниe в paзмep нa yгoвopeнaтa в ĸлayзaтa нa чл.47, aл.1 oт дoгoвopa нeycтoйĸa. Следователно жалбата е неоснователна и следва да се остави без уважение - казва второинстанционният съд. Решението може да се обжалва пред Върховния касационен съд, който има право да реши дали да разгледа жалбата. Ако не я допусне, решението на САС става окончателно.", "date": "2019.02.07", "title": "Министерството на културата губи и на втора инстанция делото за Ларгото заради непрецизен иск"}
{"url": "https://www.dnevnik.bg/politika/2019/02/07/3387013_prezidentut_radev_sravni_polojenieto_vuv_venecuela_s/", "text": "Много лесно българските граждани могат да направят аналогия с положението в България, което до известна степен се дължи на действията на правителството. Да вземем само нашата мигрантска криза. Нека сравним с Венецуела при 32 млн. население колко души са напуснали страната с нашето население.\" Това обяви президентът Румен Радев в коментар на разразилата се размяна на реплики с представители на правителството след като Министерският съвет се присъедини към позицията на почти всички европейски страни и  призна председателя  на венецуелския парламент Хуан Гуайдо за временен президент  на страната. Радев е на мнение, че България не трябва да подкрепи предложената  европейска позиция за Венецуел а . Кризата, която разтърсва Венецуела вече половин десетилетие, доведе до  р екордна инфлация и над 2 млн. напуснали страната.  \"Що се отнася до комуникацията, основният проблем е, че българското правителство няма собствена позиция за Венецуела. Нямам какво и с кого да обсъждам\", каза Радев на въпрос защо има разнобой на институциите в позицията на страната за Венецуела. \"Изпратих позицията си, много добре аргументирана, още предния ден преди Съвета по сигурност\", каза той. Според него правителството се крие зад колективната безотговорност на органи като Съвета по сигурност, който има правомощия за вътрешни проблеми, отнасящи се до националната сигурност, а не в решаването на международни въпроси. \"Европа е силна, защото е люлката на демокрацията и свободомислието. По тази причина европейската позиция не е тази, която поставя ултиматуми. Не е тази, която подкрепят повече държави, а е тази, която уважава правото и суверенитета. За това ненамесата е основен принцип\", каза Радев. Президентът каза още, че му е странно защо Министерството на външните работи го търси за съгласуване \"на една преписана позиция за Венецуела\", а не го търси \"по важни въпроси, които касаят нашите национални интереси\". Той даде пример с договора за добросъседство с Македония и протокола за присъединяване на Македония в НАТО. Радев се оплака, че разбрал от \"нашите руски партньори пред камерите на български и световни телевизии\" за посещението на Бойко Борисов в Москва, както и че не е търсен за сесията на ООН в Ню Йорк, на която България бе представена от премиера Бойко Борисов.", "date": "2019.02.07", "title": "Президентът Румен Радев сравни положението във Венецуела с това в България"}
{"url": "https://www.dnevnik.bg/sviat/2019/02/07/3386940_isliamska_durjava_kroi_planove_za_nova_partizanska/", "text": "Бойците на \"Ислямска държава\" излязоха от скривалищата си посред нощ и поставиха контролен пост на селско шосе в Източна Сирия. В продължение на няколко часа те спираха преминаващите и правеха чрез мобилните си телефони справки за политическите им принадлежност, след което отново изчезнаха в пустинята. Млад мъж, служител от образованието, премина безопасно през пункта, но когато стигна до дестинацията си в следващото село, там го чакаше заплаха. Лоялист на ИД го предупреди: Не изтривай графитите, възхваляващи ИД от стените на училището, защото в противен случай ще си платиш за това. Този случай, един от многото подобни през последните седмици, изпрати по-значимо послание - групировката \"Ислямска държава\" може да е загубила почти цялата си територия, но не си е тръгнала. Широко разпрострелият се някога неин халифат е свит до тясно парче земя, забутано в източната сирийска пустиня, където неколкостотин обръгнали в битките бойци на ИД оказват последна съпротива срещу подкрепяните от САЩ сили. Но в освободените райони на Сирия и Ирак спящите клетки (на ИД) извършват убийства, поставят контролни постове и разпространяват листовки, полагайки основите за партизанска война, която може да набере сили след изтеглянето на американските войски. Президентът Доналд Тръмп се зарече да изтегли американските сили от Сирия с аргумента, че екстремистите са почти разгромени. \"Продължавайки с нашите съюзници да унищожаваме остатъците от ИДИЛ, време е да посрещнем у дома като герои нашите бойци в Сирия\", каза той в речта си \"За състоянието на съюза\" във вторник, използвайки друго съкращение на името на групировката. Но неговото министерство на отбраната предупреди, че ИД може да се появи отново в Сирия в рамките на 6 месеца до 1 година, ако военният и контратерористичен натиск върху нея отслабне. Командирът на американските сили в Близкия изток генерал Джоузеф Вотъл заяви пред сенатска комисия във вторник, че само чрез \"поддържане на бдителна офанзива\". Той добави, че ИД все още разполага с \"лидери, бойци, помагачи, ресурси и с профанираща идеология, която нахъсва нейните бойци\". По негови оценки на ИД са останали между 1000 и 1500 бойци в малката територия, която тя все още контролира, но според генерала останалите са се \"разпръснали\" и \"са се спотаили\". Активисти, които следят внимателно конфликта в Сирия, вече сочат признаци на зараждащо се партизанско движение. Лидерът на базирания в Лондон Сирийски център за наблюдение на човешките права (СЦНЧП) Рами Абдурахман казва, че ИД все още има между 4000 и 4500 бойци, много от които вероятно се крият в пустинни пещери и планини. Според СЦНЧП джихадистите са убили над 180 души след август, включително командири на Сирийските демократични сили (СДС) - подкрепяната от САЩ и ръководена от кюрди милиция, която прогони екстремистите от обширни райони от Североизточна Сирия, както и 50 цивилни, работещи за нея. Тези сблъсъци се разиграха в Северна и Източна Сирия в райони, в които джихадистите бяха разбити преди месеци и дори преди години. При бомбена атака на ИД миналия месец загинаха 4-ма американски войници в Манбидж - град в североизточна Сирия, който беше освободен през 2016 г. В други райони групировката възприе не толкова смъртоносни тактики, но все така страховити. Миналото лято в село в богатата на петрол сирийска провинция Дейр аз Зур се появиха позиви, предупреждаващи местните жители, че ИД все още контролира съседни петролни находища и че \"всеки, който бъде хванат да краде от тях... ще трябва да вини само себе си\". Други листовки предизвикаха масово напускане на доброволци, работещи за СДС. \"Не е ясно какво ще стане с ИД в бъдеще, но мисля, че изтеглянето на САЩ от Сирия многократно повишава шансовете за бъдещо възкресение на ИД\", каза Хасан Хасан - експерт по ИД, който произхожда от Източна Сирия, а сега е старши изследовател в базирания във Вашингтон институт \"Тахрир за Близкия изток\". ИД може да възкръсне и в съседен Ирак, където всъщност групировката възникна и където действаше в различни форми още от времето на предвожданото от САЩ нахлуване там през 2003 г. \"Ислямска държава в Ирак\", предшественик на сегашната ИД, когато президентът Барак Обама изтегли американските сили през 2011 г. Три години по-късно ИД завладя огромни територии в Северен и Западен Ирак само за дни. Сирия е по-слабо гостоприемна за ИД. Бруталността и чуждестранните корени на ИД отблъснаха много сирийци и там тя среща конкуренция от други сунитски бунтовнически групи като свързаната с Ал Каида \"Хаят Тахрир аш Шам\". За разлика от Ирак обаче в Сирия има обширни неуправлявани райони в резултат на гражданската война. \"Сирия ще остане донякъде място, където (ИД) може да се изтегли и да се скрие, защото там все още има пространство\", каза Хасан. Екстремистите отдавна са свикнали да се възползват от моменти на вакуум в сигурността и могат да видят друг такъв момент в идните месеци след изтеглянето на американските войски от Сирия. Турция смята кюрдските сили в състава на СДС за крило на бунтовниците, срещу които тя воюва у дома, и се закани да започне военна офанзива срещу тях. Президентът Башар Асад, който също има войски в този район, се зарече да върне под контрола на държавата цялата територия на Сирия. Избухване на сражения би отклонило сили от борбата срещу ИД и би породило хаос от онзи тип, в който групировката вирее. \"Представете си какво може да се случи, ако в една трета от Сирия контролът премине от един апарат за сигурност в ръцете на друг\", каза Хасан. Случката със служителя от образованието, който бе предупреден да не премахва графити, бе документирана от Омар Абу Лейла - базиран в Европа активист, който управлява колективната медия Deir Azzour 24, информираща за събитията в Източна Сирия. Той казва, че верни на ИД хора са инфилтрирали кюрдската администрация, експлоатирайки както негодуванието на местните араби срещу кюрдското управление, така и кюрдския стремеж за вербуване на съюзници сред арабите. Лейла казва, че неговата група е документирала близо 20 случая, при които бивши държавни служители при режима на ИД са се върнали на старите си работни места. Тя е документирала и редица убийства в последно време, извършени от ИД, включително убийството на арабски командир от СДС и на мъж, работил по парични преводи. \"ДАЕШ ще бъде там дори и ако (хората на групировката) изчезнат физически, каза той, използвайки арабската абревиатура за ИД. Клетки (на джихадистите) има навсякъде.\" /БТА", "date": "2019.02.07", "title": "\"Ислямска държава\" крои планове за нова партизанска война"}
{"url": "https://www.dnevnik.bg/sviat/2019/02/07/3386977_kandidatut_na_trump_za_prezident_na_svetovnata_banka/", "text": "Президентът на САЩ Доналд Тръмп номинира заместник-министъра на финансите по международните въпроси Дейвид Малпас за президент на Световната банка, предадоха \"Ройтерс\" и БТА. Тръмп обяви номинацията в Белия дом в присъствието на самия кандидат, журналисти и членове на кабинета. Кандидатурата на топ дипломата във финансовото министерство на САЩ подлежи на гласуване от изпълнителния борд на Световната банка. Малпас иска да пренасочи институцията към основната ѝ мисия - излизането от бедността на най-бедните страни и намаляване достъпа до заеми на най-развитите икономики като Китай, съобщи \"Франс прес\". \"Няма никакъв смисъл страните с най-високи приходи да получават ресурси на банката, когато най-бедните страни могат да ги използват по по-добър начин\", обясни вчера Малпас пред журналисти в министерството на финансите. Това стана малко след като президентът на САЩ Доналд Тръмп го номинира за американски кандидат за президент на Световната банка. По неписано правило САЩ, които са най-големият акционер на банката, определят кой да я управлява, докато европеец е начело на сродната ѝ институция - Международния валутен фонд (МВФ). Все пак други кандидати могат да оспорят това негласно правило, но Малпас каза, че не знае дали има конкуренти. Той потвърди, че вече е получил \"многобройни знаци на подкрепа\", като не пожела да назове страните акционери, за които става дума. Малпас заяви, че ще \"пътува много\", за да представи кандидатурата си в Азия следващата седмица, най-вече в Китай и Япония, която е вторият най-голям акционер в Световната банка. Говорейки отново за желанието да реформира институцията за развитие, Малпас се запита \"защо Китай, втората най-голяма икономика в света, получава заеми, след като има стабилни капиталови пазари в Китай\". Малпас се защити от критиките, които напомниха, че е заклеймил в миналото \"неефективността\" на институции като СБ. Той заяви, че е изказал това мнение през 2017 година и че оттогава СБ е извършила реформи , които вървят в правилната посока. Малпас увери, че е \"поздравил банката за тези реформи\" при изслушване в Конгреса през 2018 година. Подобно на сродната си институция - Международния валутен фонд (МВФ), СБ е била създадена през 1944 г. на конференцията в Бретън Уудс в САЩ. Оттогава тя е финансирала над 12 хил. проекта за развитие чрез заеми, безлихвени кредити и дарения. САЩ са най-големият акционер и в двете институции. /БТА", "date": "2019.02.07", "title": "Кандидатът на Тръмп за президент на Световната банка иска да я върне към мисията ѝ"}
{"url": "https://www.dnevnik.bg/bulgaria/2019/02/07/3387020_parite_ot_podkupa_po_deloto_ivancheva_shte_budat/", "text": "Няколко големи кутии с банкноти в евро бяха докарани в Специализирания наказателен съд днес, а броенето им пред съда ще се извърши на следващото заседание на 18 февруари. Твърди се, че кутиите съдържат 70 хил. евро в купюри по 100 и 500 евро. Съдържанието на кутиите е сочено от обвинението като основното веществено доказателство за подкупа, даден от строителния бизнесмен Александър Ваклин, и в получаването на който са обвинени отстраненият кмет на район \"Младост\" Десислава Иванчева, уволнената й заместничка Биляна Петрова и соченият като посредник бивш кмет Петко Дюлгеров. Банкнотите са били предварително белязани от разследващите, които на 17 април 2018 г. спряха на кръстовището пред Спортната палата автомобила с Иванчева и Петрова, извадиха отвътре плик с пари и няколко часа ги броиха и описваха на тротоара в присъствието на зам. главния прокурор Иван Гешев и служители на антикорупционната комисия. На следващия ден Гешев заяви на специална пресконференция, че двете жени \"светнали като елхи\" от веществото, с което били белязани парите. Пред съда ще бъдат преброени банкнотите и сравнени серийните номера с протокола от разследването, което не е правено досега за такава голяма сума и се очаква да отнеме много време. Преброяването започва на 18 февруари.", "date": "2019.02.07", "title": "Парите от подкупа по делото Иванчева ще бъдат преброени и пред съда"}
{"url": "https://www.dnevnik.bg/razvlechenie/2019/02/07/3387022_guchi_i_adidas_iztegliat_produkti_opredeliani_kato/", "text": "Луксозната марка \"Гучи\" (Gucci) и глобалният спортен бранд \"Адидас\" изтеглиха от продажба свои продукти, след като те бяха определени в социалните медии като расистки. \"Гучи\" махна от продажба противоречив свой модел плетен пуловер на цена 890 долара, след като той бе силно критикуван за това, че наподобява \"блекфейс\" - типичен грим, с който белите актьори от САЩ в миналото са изобразявали чернокожите герои, писа Би Би Си. В свое изявление \"Гучи\" се извини и обяви, че ще си вземе поука от инцидента, както и че изцяло подкрепя движението за многообразие. Така нареченият \"блекфейс\" има дълга история в утвърждаването на обидни и расистки стереотипи за афроамериканците, която датира от повече от 200 години в САЩ. Мнозина в социалните медии критикуваха модела за това, че предизвиква асоциации с тези стереотипи. Проблемите на двете марки са последните от серията грешни ходове на големите модни брандове. Миналият месец \"Прада\" изтегли свои модели заради сходни предположения, че наподобяват \"блекфейс\" образи. Марката махна от продажба продукти от серията си \"Прадамалия\", които според коментарите приличат на черни маймуни с големи червени устни. \"Долче и Габана\" пък отмениха голямо свое ревю в Шанхай след обвинения в расизъм. Марката публикува видеоклипове с  китайски модел, който яде пица и паста с типичните за китайците пръчици за хранене . След като мнозина я сметнаха за обидна, кампанията предизвика остра критика в Китай и няколко вериги изтеглиха продуктите на \"Долче и Габана\" от асортимента си. През 2016 г. марката бе критикувана и за това, че нарече един от моделите в пролетно-лятната си колекция \"робски сандал\".", "date": "2019.02.07", "title": "\"Гучи\" и \"Адидас\" изтеглят продукти, определяни като расистки"}
{"url": "https://www.dnevnik.bg/sport/2019/02/07/3386499_manchestur_junaited_ostava_klub_1_v_socialnite_mreji/", "text": "Манчестър юнайтед\" е №1 сред английските клубове в социалните мрежи, показва доклад на Newton Insight. Проучването се изготвя на база на данни за всички 20 клуба във Висшата лига по осем показателя, включително размера на фенбазата, ръст на броя запалянковци и ангажираност. \"Червените дяволи\" са начело с повече от 91 милиона фенове във \"Фейсбук\" и \"Туитър\". Новият канал на тима в YouTube отбеляза 1.3 милиона абоната между февруари и декември. Градският съперник на \"Юнайтед\" \"Манчестър сити\" отчита най-голям ръст на феновете – близо 7 милиона нови потребители в социалните мрежи. \"Като клуб \"Сити\" расте във \"Фейсбук\", защото инвестира по начин, който малко други клубове могат да съчетаят\", гласи докладът. \"Този клуб има ясна стратегия за изграждането на глобална марка, подобна на \"Юнайтед\". \"Сити\" има много нови фенове от Азия и Африка, в региони където социалните мрежи тепърва навлизат\". Общо клубовете от Висшата лига имат 2.7 милиарда фена в социалните мрежи през 2018 г. Активността им в определени канали нараства с 13%, като средно се добавят 140 хиляди нови фенове всеки ден. Данните сочат, че \"Фейсбук\" остава най-популярната и влиятелна социална мрежа за феновете, не само сред английските клубове, но и в световен мащаб. Тенденцията обаче е \"Инстаграм\" да измести \"Туитър\", като вече е социална мрежа №2 по ангажираност на феновете. Освен това клубовете се възползват от глобалното разширяване. Като пример е даден \"Бърнли\", който печели около 100 хиляди нови последователи от Китай от стартирането на социалната мрежа Sina-Weibo. Управляващият директор на Newton Insight Филип Линч обяснява изводите от доклада. \"Социалните мрежи са от решаващо значение за глобалните амбиции на всички клубове и ние виждаме важни промени в начина, по който феновете се ангажират с любимите си тимове. Добрата новина за клубовете е, че феновете се увеличават, а тенденцията е те да се пренасят от \"Фейсбук\" към \"Инстаграм\" и YouTube\".", "date": "2019.02.07", "title": "\"Манчестър юнайтед\" остава клуб №1 в социалните мрежи"}
{"url": "https://www.dnevnik.bg/politika/2019/02/07/3386473_3_meseca_predi_izborite_promenite_na_izborniia_kodeks/", "text": "Три месеца преди изборите за Европейски парламент Народното събрание е на път да промени правилата, по които ще се провеждат те в България. Последните идеи за промени в Изборния кодекс бяха внесени преди три седмици, но още не са разгледани от правната комисия в парламента, преди да бъдат приети окончателно от депутатите. Въпреки препоръките на Венецианската комисия да не се правят промени в изборните закони поне шест месеца преди избори, управляващите изглежда не бързат. Кои предложения ще бъдат приети и дали ще бъде променен съставът на Централната избирателни комисия (ЦИК) ще се разбере, след като председателите на парламентарните групи на ГЕРБ и на ДПС - Цветан Цветанов и Мустафа Карадайъ, се върнат от САЩ. Тъй като \"Обединените патриоти\" са разделени и нямат все още обща позиция, за пореден път ГЕРБ ще трябва да разчита на ДПС. Най-спорните въпроси са съставът на ЦИК, номерата на партиите, коалициите и инициативните комитети в бюлетината и предложение за промени в начина на вземане на решения в секционните избирателни комисии, с което  според БСП ГЕРБ ще елиминира представителите на другите партии в комисиите . Изборите за Европейски парламент през май може да бъдат проведени от сегашния състав на Централната избирателна комисия (ЦИК), чийто мандат дотогава ще е изтекъл. Това е нагласата в ГЕРБ, която от партията оправдават с малкото време до изборите. С мотив да се спази Изборният кодекс  БСП иска съставът на ЦИК да бъде сменен до 21 февруари.  Сегашните членове на комисията бяха избрани, когато председател на парламентарната група на социалистите бе Сергей Станишев, с който според партийци Корнелия Нинова е в обтегнати отношения. В ГЕРБ се опасяват, че грешни решения на неопитна изборна комисия ще дадат възможност на БСП да претендира за отмяна на изборите. \"Патриотите\" все още нямат обща позиция, но са съгласни с аргументите на ГЕРБ, че ако сегашният състав на ЦИК остане след мандата си, решенията му ще бъдат с правна стойност, като се позовават на решения на Конституционния съд. Най-спорният въпрос се оказват номерата на партиите, коалициите и инициативните комитети в бюлетината. На първо четене бе прието предложение на ГЕРБ и \"Обединените патриоти\" те да отпаднат, за да не се повтаря феноменът 15/15, при който се дава погрешно преференция на кандидат, чийто номер съвпада с номера на партията. От ДПС се обявиха против отпадането на номерата, а ГЕРБ разчита на подкрепата на движението. При първото гласуване председателят на правната комисия Данаил Кирилов (ГЕРБ) обясни, че преди второто четене ще предложи номерата на партиите в бюлетината да се запазят, но за преференциалният вот да се започва от друго число - например 100. ДПС са съгласни с това предложение. БСП искат номерата да останат. Христиан Митев от НФСБ, който е зам.-председател на правната комисия, каза, че той държи да няма номера на партиите в бюлетините, какъвто беше и първоначалният проект за промени, подписан от ГЕРБ и \"Обединени патриоти\". Отпадане на забраната за огласяване на резултати от социологически проучвания в изборния ден предлагат от ГЕРБ. В момента резултатите от социологическите проучвания се оповестяват в 20.00 часа, когато приключва изборният ден, а при нарушения се налага глоба или имуществена санкция в размер от 2000 до 5000 лева. Целта на забраната е данните да не повлияват на решението на избирателите, които все още не са упражнили правото си на глас. Мотивът на вносителите на предложението за отпадане на забраната е, че и в момента в хода на изборния ден се публикуват данни от проучванията в социалните мрежи, което предизвиква неравнопоставеност между медиите. Едно от предложенията е да има видеонаблюдение в изборните секции. Картината от изборния ден трябва да се излъчва на живо на сайтовете на районните избирателни комисии. Предложението за тази промяна е на \"Воля\" и бе прието на първо четене в пленарна зала. За видеонаблюдение в секциите се обяви и президентът Румен Радев. Изборните секции в момента са над 12 400 и изборният ден от всяка една трябва да бъде предаван на живо. Такава практика има в Русия и Азербайджан. Според изборни специалисти с видеонаблюдението може да се контролират много по-лесно платените избиратели. По две камери за видеонаблюдение да има във всяка избирателна секция предложиха междувременно депутати от ДПС. Едната да е на входа на секцията, а другата - да обхваща работното място на членовете на комисията. Машинното гласуване, което по сегашните разпоредби трябва да бъде въведено във всяка една секция на предстоящите през май избори, по всяка вероятност ще бъде ограничено. Предложението на ГЕРБ и \"Обединени патриоти\" е машини да има в над 1000 секции с над 300 избиратели и ЦИК да решава в кои секции. Данаил Кирилов обясни, че промените се правят по настояване на ЦИК и заради грешки при отчитането на вота поради непредаване или загуба на флашки например. БСП държи машинното гласуване да бъде въведено. От ДПС предлагат на евроизборите през май да има машини за гласуване в половината секции. А след това във всички секции да се гласува само с машини, като изключение правят тези извън страната, болниците, социалните домове и др. Електронното дистанционно гласуване, което също трябваше да влезе в сила тази година, се отменя за неопределен период от време. Едната причина за това е, че въвеждането на лични карти с чип, които трябва да служат като електронна идентификация, се отлага за пореден път - сега за 2020 г. Другата причина е, че технологията все още не давала гаранции за сигурност. От ДПС предлагат още да отпадне принципът за уседналост за местните избори, както и да се обезсмисли преференцията на всички видове избори. Идеята е тя да се зачита само ако съответният кандидат е събрал повече от гласовете от съответната избирателна квота. Сред предложенията на ДПС е секции извън страната да се образуват при по-малко избиратели - при 20 избиратели на места с консулства и посолства. Отново се иска да се разреши агитация и на чужд език с превод на български. Депутати от \"Атака\" предлагат списъци с имената на кандидатите за евродепутати да има на входа на секцията и в самата тъмна стаичка, като зад всяко име е изписана партията на съответния кандидат, ако той е част от листата на коалиция. Предлага се и методика, според която прагът за влизане в Европейския парламент да бъде намален. Христиан Митев от НФСБ коментира пред \"Дневник\", че това предложение е безсмислено, тъй като в България прагът при европейските избори е естествен.", "date": "2019.02.07", "title": "Три месеца преди изборите промените в Изборния кодекс не са завършени"}
{"url": "https://www.dnevnik.bg/sviat/2019/02/07/3386426_ukraina_oshte_ne_moje_da_se_spravi_s_prichinata_za/", "text": "Виталий Устименко бе намушкан и пребит посред бял ден на улицата. Подобна агресия (понякога смъртоносна) бе упражнена и срещу десетки други антикорупционни активисти в Украйна, но остана безнаказана. Всеобщото недоволство от корупцията бе една от главните причини за прозападното въстание, наречено Майдан. Пет години по-късно напредъкът е бавен, а броят на тези нападения бързо се увеличи. Двадесет и пет годишният Виталий Устименко разкритикува чиновниците и бизнесмените, които строят огромни търговски центрове и луксозни апартаменти в защитените райони на Одеса, пристанищен град на Черно море. Според него \"порочният кръг\" на корупцията, в който са замесени влиятелни бизнесмени, представители на местните власти, прокурори и полицията правят възможни тези незаконни дейности. Миналия юни младият мъж бе намушкан от непознати, които освен това го пребиха. За Устименко няма съмнение, че причината за агресията срещу него е дейността му на активист. Нападателите му, които сега са временно задържани, бяха арестувани чак след вълна от демонстрации срещу бездействието на полицията. Поръчалите нападението обаче вероятно така и няма да бъдат намерени, казва с примирение Устименко. \"С развързани ръце\" Кметът на Одеса Генадий Труханов от дълго време е обвиняван от критиците си в корупция и във връзки с организираната престъпност. Офисът му бе претърсен през 2017 г. в рамките на разследване за отклоняване на обществени средства. Тревожно е положението и в цялата държава. Базираният в Киев Информационен център за човешките права е регистрирал близо сто нападения през последните четири години, като половината от тях са извършени миналата година. От десетте убийства на антикорупционни активисти, еколози и правозащитници, които е възможно да са били убити заради обществената си дейност, пет са извършени миналата година, твърди центърът. \"Изключително малко са случаите, когато поръчалите нападенията са намерени и изправени пред правосъдието. Подобна безнаказаност показва, че корумпираните чиновници са с развързани ръце. Те разбират, че е лесно да организират нападения и дори да убият активисти, без да бъдат наказани\", казва със съжаление директорката на центъра Тетяна Печончик. Революцията на Майдана започна през 2014 г. с бягството в Русия на проруския президент Виктор Янукович и с идването на власт на прозападни сили, които обещаха да сложат край на ширещата се корупция. Под натиска на Запада и на украински активисти новите власти създадоха нови антикорупционни структури. Създаването на специализиран съд се бави и нито един високопоставен служител не бе осъден за корупция през последните години. Украйна се изкачи до 120-то място от общо 180 в публикуваната миналата сряда класация за възприятие на корупцията на международната организация \"Трансперънси интернешънъл\". За сравнение: тя заемаше 142-о място през 2014 г., но продължава да е доста по-надолу от съседите си от Европейския съюз. Липсата на резултати по този въпрос е един от големите недостатъци на мандата на президента Петро Порошенко, който ще е един от кандидатите за президентския пост на изборите на 31 март. Според експертите увеличаването на броя на нападенията е провокирано освен от царящата безнаказаност и от започнатата от Киев през 2015 г. децентрализация, която накара активистите да наблюдават отблизо действията на местните власти. Атака с киселина Някои подозират, че централната власт толерира нападенията и е оставила определени територии в ръцете на местните мафии в замяна на тяхната лоялност. \"Националната политическа класа не реагира, а по-скоро изрази косвена подкрепа за тези действия, тъй като усети идващата от активистите заплаха за властта и доходите си\", заяви Дмитро Булах, директор на Антикорупционния център на Харков (Източна Украйна), който също стана жертва на агресия през 2017 г. През юли нападател заля с един литър сярна киселина Катерина Гандзюк, съветничка на кмета на Херсон (Южна Украйна), която критикуваше корупцията в полицията на региона. Тридесет и три годишната жена почина от раните си през ноември. Шестима заподозрени бяха задържани, но не бе арестуван нито един от поръчалите нападението. В отговор на общественото възмущение Западът призова Киев да положи допълнителни усилия за установяване на извършителите на подобни нападения. Според активистите и експертите обаче е необходима мащабна реформа, включително на полицията и съдебната система, за да бъдат предотвратени нови престъпления. \"Решението е една силна държава, която зачита върховенството на закона\", за да може престъпниците да бъдат \"наказвани бързо и без колебания\", заяви Адриан Каратницки от мозъчния тръст \"Атлантически съюз\" във Вашингтон. /БТА", "date": "2019.02.07", "title": "Украйна още не може да се справи с причината за Майдана"}
{"url": "https://www.dnevnik.bg/sport/2019/02/07/3386488_zimniiat_semeen_praznik_na_vitosha_shte_predloji/", "text": "За трета поредна година \"Зимен семеен празник на Витоша\" ще предложи атрактивни игри и демонстрации. Събитието, което част от инициативата \"София - Европейска столица на спорта\", ще се проведе в неделя от 11.30 часа в местността \"Офелиите\". В рамките на час и половина деца и техните родители ще могат да участват в различни забавления, като най-добрите ще бъдат отличени с предметни награди и медали. Събитието ще предложи семеен паралелен слалом, щафета с шейни, конкурси и демонстрации като направа на снежен човек, най-атрактивна шейна и теглене на въже. Инструктори ще дават безплатни уроци по ски и сноуборд за деца.  Програмата включва още изпълнението на планинарски песни на импровизирана сцена и викторини. Диджей и аниматори ще забавляват децата. \"Зимен семеен празник е посветен на желанието на хората да живеят активно, да спортуват, да се отдават на физически и забавни занимания през зимата, като се наслаждават на емоциите, които предоставят природата и планината, допълнени с удоволствието от игрите на снега\", казват организаторите.", "date": "2019.02.07", "title": "Зимният семеен празник на Витоша ще предложи конкурс за направа на снежен човек"}
{"url": "https://www.dnevnik.bg/sviat/2019/02/07/3386422_vietnam_-_zemiata_na_kompromisa_kudeto_shte_se/", "text": "Комунистическа страна, възприела капитализма, отдавнашен съюзник на Пхенян и стратегическо за Вашингтон място - Виетнам, избран от Доналд Тръмп и Ким Чен-Ун за втората им среща, чиято цел е денуклеаризация на Северна Корея, има много предимства. Съюзник на КНДР Тази страна в Югоизточна Азия има символично значение за Северна Корея, защото над 20 години бе разделена на две по време на студената война - също като Корейския полуостров в наши дни. Ханой и Пхенян поддържат дипломатически отношения от 1950 г. и през виетнамската война КНДР дори подкрепи комунистическия Север, изпращайки подкрепления от своите военновъздушни сили. Но що се отнася до икономиката, двустранните търговски връзки са отслабнали заради санкциите на ООН срещу Пхенян. А Ким Чен-Ун никога не е бил в тази част от Югоизточна Азия - дядо му Ким Ир-Сен бе последният севернокорейски лидер, посетил страната през 1958 г. Съответно Ким Чен-Ун би могъл да използва престоя си за укрепване на отношенията между страните, както и да си вземе поуки от икономическата трансформация на Виетнам. Внедрили през 1986 г. политиката за икономическо \"обновление\" \"доймой\", виетнамците приеха капитализма, без да ангажират комунистическия си режим - идея, която може да допадне на севернокорейския лидер. В края на ноември той впрочем изпрати в Ханой външния си министър И Йон-Хо. Виетнам \"може да стане добър източник на вдъхновение (за Ким Чен-Ун), да го подтикне към размисли как да осигури напредък на Северна Корея\", смята Ле Хонг Хиеп от Института за изследвания на Югоизточна Азия в Сингапур. Стратегическо място от гледна точка на Вашингтон Вашингтон също се надява севернокорейският ръководител да почерпи идеи от виетнамския икономически модел. \"Страната ви може да тръгне по същия път. Ваш избор е дали да използвате момента\", подчерта миналата година при посещение във Виетнам държавният секретар на САЩ Майк Помпео - косвен намек към Ким Чен-Ун. Тръмп ще се стреми в случая да ограничи нарастващото влияние на Пекин, основна икономическа опора и дипломатически съюзник на Северна Корея, останала в изолация на международната сцена. По време на последната им среща в средата на януари - четвърта за по-малко от година, Ким Чен-Ун и китайският президент Си Дзинпин се споразумяха между другото и да проучат съвместно преговорите \"за Корейския полуостров\", \"по-специално за ядреното разоръжаване\". Тръмп може да използва Виетнам, за да отправи сигнал към Пекин, че Китай не контролира Северна Корея и че САЩ могат да бъдат противовес на китайското влияние, коментира Чеон Сеонг Вун, гост-изследовател в института за политически анализи \"Асан\" в Сеул. Страната е от голямо символно значение и за Вашингтон - по-специално балнеологичният курорт Дананг, сочен като място на предстоящата среща Ким - Тръмп; освен това там бяха стоварени първите американски войски, участвали във Виетнамската война. Предимствата на Виетнам и ползите за страната През 2017 г. в тази държава се проведе среща на върха на Азиатско-тихоокеанското икономическо сътрудничество (АТИС), в която участваха държавните глави на САЩ и на Китай, а през 2018 г. там се състоя регионална проява на Световния икономически форум. Срещата между Доналд Тръмп и Ким Чен-Ун се очаква да засили \"позициите на Виетнам в международната общност, което ще му помага да привлича туристи и чуждестранни инвестиции\", разсъждава Ву Мин Хуонг от училището за публична политика \"Ли Куан Ю\" в Сингапур. Ако двамата лидери изберат Дананг, в четвъртия по големина град на страната има десетки луксозни хотели, подходящи за проява от подобен мащаб.", "date": "2019.02.07", "title": "Виетнам - земята на компромиса, където ще се срещнат Тръмп и Ким"}
{"url": "https://www.dnevnik.bg/evropa/2019/02/07/3386190_polsko-polska_voina_ubiistvoto_na_kmeta_na_gdansk/", "text": "Кшищоф Стшемески с безпокойство наблюдавал как негов приятел от гимназията изразява в социални медии подкрепа за националистическото правителство на Полша, а после започнал да пуска изпълнени с омраза екстремистки постове. Но когато през януари либералният кмет на Гданск  публично бе намушкан с нож  и почина, той вече не можел да сдържи гнева си. \"Поздравления за постоянството ти в споделянето на крайнодесни гадости\", написва 58-годишният университетски преподавател на бившия си съученик. Оттогава двамата не са били в контакт. Политическите разделения в Полша се задълбочиха през последните месеци, изправяйки консерватори - повечето от които са привърженици на правителството - срещу либерални критици, които обвиняват управляващата партия, че заплашва трудно извоюваната демокрация, като подкопава независимостта на съдебната система и медиите. В тази отровна атмосфера имаше засилване на речта на омразата и политическите заплахи, а най-потресаващо бе убийството на популярния кмет  Павел Адамович , критик на антиимигрантската политика на партията \"Право и справедливост\". След като на 13 януари по време на благотворителна проява прободе с нож Адамович, нападателят грабна микрофона и каза, че това е неговото отмъщение срещу опозиционната политическа партия, чийто член преди време е бил Адамович. Въпреки предположенията, че убиецът е имал психологически проблеми, някои критици на правителството обвиниха за случилото се острото политическо говорене, включително по националната телевизия. Коментатори често са хулели Адамович за това, че открито подкрепяше бежанците и хомосексуалните, а вдовицата му каза, че той е получавал смъртни заплахи и семейството е живеело в страх. Поляците отдавна говорят, че в страната им сякаш има \"две племена\". Все по-често се говори за \"полско-полска война\" - разделение, което сега е най-силно, откакто през 80-те години просъветският режим се опита да смаже движението за свобода \"Солидарност\" чрез обявяване на военно положение. Въпросите, разделящи обществото в Полша, са като в много други страни: имиграцията, границите, абортите, отношението на предимно католическото общество към евреите, мюсюлманите и другите религии, както и правата на хомосексуалните и жените. От една страна, това, изглежда, е Но Полша е една от най-големите и най-динамично развиващите се страни в ЕС и нейният курс ще е от значение за бъдещето на континента. Сегашното правителство на Полша възприе общ курс с други популистки, консервативни или националистически политици - президента на САЩ Доналд Тръмп, премиера на Израел Бенямин Нетаняху и унгарския премиер Виктор Орбан. Партията \"Право и справедливост\" спечели изборите през 2015 г. на фона на миграционната криза и умората от центристкото правителство, управлявало осем години. Лидерът на партията Ярослав Качински обеща повече помощи за бедните, здрава ръка срещу корупцията и твърда линия срещу мигрантите мюсюлмани, които според него като \"паразити и едноклетъчни\" са опасни за коренното европейско население. След масови улични протести срещу плановете на неговата партия  да реформира съдебната система  Качински насочи острия си език към вътрешните критици, наричайки протестиращите \"най-долна проба поляци\" и \"национални предатели\". Неговите обиди бяха нашироко заклеймени като навяващи спомен за най-лошото от миналия век в Европа. Миналата година в Полша имаше увеличаване на антисемитската реторика след приемането на противоречив закон,  свързан с говоренето за холокоста . Някои от изказванията бяха даже на официални лица и телевизионни коментатори и това създаде На 27 януари, когато се отбелязва Международният ден за почитане на паметта на жертвите на холокоста, крайнодесен активист бе осъден на затвор по обвинение, че е изгорил чучело на евреин по време на протест през 2015 г. пред музея \"Аушвиц\", като е приканвал към \"борба с еврейството\". Недалеч от мястото е имало бдение на оцелели от холокоста. Мюсюлманите, които са съвсем малък процент от полското население, все по-често са обект на подигравки, оплюване и даже нападения, твърди организацията \"Никога повече\", която наблюдава такива престъпления. След убийството на Адамович прокуратурата бе критикувана, че не е разследвала смъртни заплахи срещу политици. Две седмици преди неговата смърт прокурор е прекратил дело за изпратени от крайнодясната група \"Общополска младеж\" до Адамович и други десетима кметове, подкрепили интеграцията на мигранти, От всички страни имаше драматични призиви за помирение. Премиерът Матеуш Моравецки се срещна с опозиционни лидери и прикани към повече \"взаимно уважение\" в публичните дебати. Но националната телевизия продължи да очерня идеологическите опоненти. Миналата седмица в токшоу журналисти обругаха социолога Рафал Панковски, председател на \"Никога повече\". Един от тях го нарече \"ужасна\" личност , един от хората, които \"живеят от омразата към своето отечество\". Панковски, който тази седмица ще бъде удостоен с награда от еврейската Лига срещу поругаването за борбата си срещу антисемитизма, порица \"атмосферата на омраза\" и факта, че парите на данъкоплатците се използват за финансирането на \"невежествена пропаганда\". Марчин Маковски, консервативен журналист и коментатор, казва, че според него е несправедливо цялата вина да бъде хвърляна върху правителството. Той припомня за случаи на груба политическа реторика, използвана от опоненти на правителството, която разпалвала омраза и в някои случаи била близка до призиви към насилие. Когато братът на Качински, президентът Лех Качински, загина в самолетна катастрофа през 2010 г., някои от тях се шегуваха по този повод, припомня той. \"Никой от тях не е светец и да се правят на такива си е чисто лицемерие\", казва Маковски.", "date": "2019.02.07", "title": "Убийството на кмета на Гданск задълбочи \"полско-полската война\""}
{"url": "https://www.dnevnik.bg/skorost/2019/02/07/3386597_dori_raboteshta_informacionna_sistema_niamalo_da/", "text": "Дори информационната система на новоизградения участък на магистрала \"Струма\" да е работила,  катастрофата от вторник  пак е нямало да бъде избегната. Това каза днес пред \"Нова телевизия\" членът на управителния съвет на Агенция \"Пътна инфраструктура\" инж. Дончо Атанасов. При инцидента загина един човек, 13 души бяха ранени, а 29 превозни средства са повредени в различна степен. Той уточни, че рамките, на които има камери за наблюдение, са разположени на четири километра една от друга и реално няма покритие на цялата магистрала. Инж. Атанасов обясни, че катастрофата във вторник е станала почти по средата между две рамки. В отговор на въпрос той каза, че когато бъде изграден информационният център и системата заработи, информация към пътни знаци с възможност за дистанционно изменение ще се подава от диспечери. Те ще следят и картината от камерите, за да подават адекватна информация към информационните табла. Вчера от Агенция \"Пътна ифраструктура\" съобщиха, че участъците от \"Струма\", които ще са покрити от система за наблюдение и информация, ще са три - Благоевград - Крупник (лот 3.1), Крупник - Кресна (лот 3.2) и Кресна - Сандански (лот 3.3). Системата ще има общ център за управление на трафика и той ще започне работа със завършването на участъка между Благоевград и Крупник, уточняват от АПИ. В тази част от магистралата се работи от август миналата година и по план трябва да е готова в началото на 2021 година. Възможно е обаче забавяне заради откритите археологически находки по трасето на магистралата, част от които  трябва да бъдат преместени . От пътната агенция посочват, че  участъкът от Кресна до Сандански  е завършен предсрочно, а лот 3.1 е в процес на изграждане и поради тази причина системата още не работи. От пътната агенция казват още, че са започнали изграждането на временен контролен център за управление на трафика, който ще е в сградата на Областното пътно управление в Благоевград. Днес инж. Дончо Атанасов обясни, че е в ход процедура за изграждане на Интелигентната транспортна система и на магистрала \"Тракия\", като и там ще има наблюдение с камери и метеорологични станции за даване на информация за температурата и потенциален риск от заледяване. Амбицията ни е всички магистрали да бъдат покрити с такива система, каза инж. Атанасов.", "date": "2019.02.07", "title": "Дори работеща информационна система нямало да предотврати катастрофата на \"Струма\""}
{"url": "https://www.dnevnik.bg/evropa/2019/02/07/3386598_slovakiia_otkaza_da_priznae_guaido_za_prezident/", "text": "Словакия не пожела да признае опозиционния лидер Хуан Гуайдо за законен държавен глава на Венецуела, като се присъедини към Италия, нарушавайки координираната позиция на страните от ЕС и САЩ, предаде \"Ройтерс\", цитирана от БТА. Миналата седмица словашкото външно министерство каза, че смята председателя на венецуелската Национална асамблея Гуайдо за единствен законен представител на неговия народ, и призова за нови избори. Външният министър Мирослав Лайчак обаче не успя да получи подкрепа за този позиция от две от трите коалиционни партии на днешното заседание на правителството. Лидерът на управляващата лява партия СМЕР Роберт Фицо каза, че вижда в сегашното положение във Венецуела опит за сваляне на съществуващото правителство и за налагане на марионетка за държавен глава. \"Словакия трябва да действа в съответствие с принципите на международното право\", посочи той. Младшият член на коалицията - дясната Словашката национална партия (СНС), също посочи, че Словакия трябва да остане неутрална, а партията на етническите унгарци МОСТ-ХИД подкрепи позицията на ЕС. В началото на седмицата  Италия блокира изявление  на Европейския съюз във връзка с признаването на Хуан Гуайдо за изпълняващ длъжността президент на Венецуела. Преди това редица страни от ЕС  признаха Гуайдо  за временен лидер на страната, след като действащият държавен глава Николас Мадуро отхвърли исканията да свика нови президентски избори. В сряда Италия даде знак за известно смекчаване на позицията си. Вицепремиерът Матео Салвини, който е и лидер на крайнодясната партия \"Лига\",  заяви, че Мадуро е извън закона  и във Венецуела трябва да бъдат произведени нови избори възможно най-скоро.", "date": "2019.02.07", "title": "Словакия отказа да признае Гуайдо за президент"}
{"url": "https://www.dnevnik.bg/evropa/2019/02/07/3386600_brekzit_bez_sdelka_moje_da_zastrashi_snabdiavaneto_s/", "text": "Снабдяването с около 50 лекарства, използвани при лечение на животозастрашаващи болести, ще бъде в опасност, ако Великобритания напусне ЕС без сделка, заявиха вчера холандските здравни власти, цитирани от \"Асошиейтед прес\". Здравното министерство обаче не публикува списъка, опасявайки се, че това може да доведе до  презапасяване  и повишаване на цените. В подготвителни мерки за Брекзит, публикувани вчера, министерството посочва, че холандските власти, отговорни за оценяване на лекарствата, са проверили около 2700 медицински продукта, свързани с Великобритания, и са свили списъка до близо 50, чиито доставки могат да бъдат застрашени. Според министерството различни групи, включително доставчици и фармацевти, обсъждат алтернативи за предотвратяване на недостига на лекарства. Сред евентуалните мерки са местно производство, внос от други страни или временни изключения, които да позволят вносът от Великобритания да продължи.", "date": "2019.02.07", "title": "Брекзит без сделка може да застраши снабдяването с 50 лекарства, предупреди Холандия"}
{"url": "https://www.dnevnik.bg/evropa/2019/02/07/3386602_gruckite_hotelieri_se_oplakvat_che_spodelianeto_na/", "text": "Гръцки хотелиери твърдят, че бумът в краткосрочното отдаване под наем на частни имоти в столицата Атина и по островите на туристи излиза \"извън контрол\", причинява загуби за хотелите, повишава наемите на жилищата и принуждава местни жители да напускат домовете си, съобщава \"Ройтерс\". Повече от 70 хиляди имота в Гърция се предлагат под наем на туристи чрез платформи за краткосрочен наем според проучване, публикувано тази седмица от счетоводната компания \"Грант Торнтън\" по поръчка на гръцката камара на хотелиерите. Секторът на \"споделените жилища\" расте с годишен темп от 25 процента и генерира приходи от около 1.9 милиарда евро, или 10 процента от общите разходи на туристите в страната, показва проучването. \"Ситуацията е извън контрол\", каза Александрос Василикос, председател на гръцката хотелиерска камара в коментар за заключенията на проучването във водещи летни дестинации като Крит и Керкира (Корфу). \"Ние имаме по-високи наеми, които засягат повече бедните, изкривяват характера на традиционните квартали (...) и създават повече отпадъци\", добави той. Хотелиерите искат правителството да постави лимит върху общия брой нощувки, за които даден имот може да бъде даден на туристи, както и по-високо данъчно облагане и по-строги правила, за да се гарантира, че характерът на региона ще бъде запазен. Някои други европейски градове като Амстердам са наложили такива лимити. Василикос каза, че хотелите, които имат по-високи оперативни разходи, са изправени пред нелоялна конкуренция от сектора на споделените жилища. \"Хотелиерският сектор е свръхрегулиран, докато \"икономиката на споделените жилища\" е напълно нерегулирана в Гърция\", заяви той. Туризмът формира около една четвърт от продукта на гръцката икономика, като миналата година беше отбелязан рекорд от 33 милиона посетители в страната. В град Ханя на остров Крит 95 процента от къщите и апартаментите, които се отдават под наем, са регистрирани в платформи за споделяне на жилища за туристи, основно в \"Еърбиенби\" (Airbnb), показва проучването на \"Грант Торнтън\". В атинския квартал Кукаки, близо до Акропола, 83 процента от имотите, които се отдават под наем, са регистрирани за краткосрочен наем. Наемите в Атина са нараснали с над 9 процента на годишна база през 2018 г., казва Панайотис Прондзас, ръководител на проучването. Представител на хотелиерската камара, който е пожелал анонимност, е казал, че собственици на имоти в някои квартали са прекратявали наема на местни семейства, за да отдават имотите си чрез \"Еърбиенби\". Той самият наскоро е бил принуден да напусне жилището си. От \"Еърбиенби\" са отклонили молба да коментират проучването.", "date": "2019.02.07", "title": "Гръцките хотелиери се оплакват, че \"споделянето на жилища\" е извън контрол"}
{"url": "https://www.dnevnik.bg/citat_na_deniia/2019/02/07/3386604_citat_na_denia_predi_nadprevarata_v_getata_beshe_za/", "text": "Това заяви бившият деутат от ДПС Александър Методиев в ефира на Би Ти Ви Поводът  са предложенията  на вицепремиера Красимир Карачанов в документа \"Концепция за промени в политиката за интеграция на циганския (ромския) етнос в Република България и мерките за реализацията им\". Основните идеи в документа са спиране на помощите при някой от следните случаи - отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\". При злоупотреба с парите от \"детски\" да се въведе отпускането на надбавки в натура, предвижда още концепцията.", "date": "2019.02.07", "title": "Цитат на деня: Надпреварата в гетата беше за коли, а сега е за образование"}
{"url": "https://www.dnevnik.bg/na_put/2019/02/07/3385824_puteshestvieto_-_kusometrajnoto_zavrushtane_na_ridli/", "text": "След 40 години в бизнеса това е първият път, в който ми дават каквото и да било, затова няма да си тръгна тихомълком.\" С тези думи четирикратно номинираният за \"Оскар\" британски филмов продуцент и режисьор Ридли Скот прие миналата година голямата награда на Британската филмова академия БАФТА за изключителен принос към киното и телевизията. Малцина знаят, чв всъщност влиянието на Скот в поп културата се простира далеч отвъд филмовите му шедьоври като \"Пришълецът\", \"Блейд Рънър\", \"Телма и Луиз\", \"Гладиатор\" и \"Марсианецът\". Дълго време той е смятан и за един от най-добрите режисьори на някои от най-важните и паметни реклами в историята на част от големите глобални брандове. През последните 15 години обаче Скот, изглежда, странеше от тази работа. Затова и обявеното през септември 2018 г. завръщане на режисьорския стол за предстояща реклама за голяма марка уиски бе новина в рекламните среди. Тази кампания все още предстои да бъде видяна, но междувременно рекламната пауза на финалите на Супербоул на 3 февруари изпревари чакането с представянето на малък 30-секунден откъс от късометражния филм \"Пътешествието\" (The Journey), който Скот режисира за \"Търкиш ейрлайнс\". Малко след това авиокомпанията качи в YouTube и пълната 6-минутна версия на филма, който разказва за вълнуващо преследване сред емблематичните символи на града и отдава почит на Града на Босфора, който вече 85 години е дом на турските авиолинии и представя Истанбул като пресечна точка между Изтока и Запада. Рекламата отбелязва и откриването на новото летище в града. \"Със своите красиви пейзажи, обградени от вода, Истанбул е вдъхновяващ град, около който да се изгради история. Той е страхотен фон на сюжетната линия, която обединява главните герои по вълнуващ и грандиозен начин, както и самият Истанбул е направил за редица поколения\", коментира британският режисьор. Главната роля е поверена на Силвия Хукс, която е позната на мнозина с участието си в \"Блейд Рънър 2049\". Докато тя преследва своята мистериозна цел (в ролята Ор Атика), преминава през някои от ключовите забележителности в Истанбул като двореца Чираган, Цистерната на базиликата, площад \"Ортакьой\" и Летище Истанбул, което e и домакин на снимките с участието на 500 статисти. Сцените там представят и новите униформи на кабинния екипаж на авиокопманията, както и иновациите в дизайна на кабината. В по-общ план обаче целта на \"Пътуването\" е да представи Истанбул като оперативен център на \"Търкиш еърлайнс\" - град с годишен капацитет от 200 милиона пътници и компания, която свързва 306 дестинации в 124 страни, с което изпреварва по бройка голяма част от конкурентите в бранша. Освен 6-минутния късометражен филм в YouTube ще бъдат качени и четири промоционални версии на видеото и специални клипове, които представят сцени зад кулисите, описват самите снимки и включват интервюта с режисьора и актьорите. За \"Търкиш еърлайнс\" привличането на големи звезди в рекламните им кампании не е новост, но досега те са били предимно на самия екран, а не толкова зад него. Такива са случаите със спортните знаменитости Лионел Меси и Коби Брайънт. През 2016 г. на Супербоул авиокомпанията представи \"Батман срещу Супермен\" с Бен Афлек в главната роля, през 2017 г. Морган Фрийман призова глобалната аудитория да \"Разшири своя свят\", а през 2018 г. като част от кампанията \"Петте сетива\" д-р Оз изследва чудесата на света чрез сетивата си, посещавайки някои от най-впечатляващите дестинации, до които компанията лети.", "date": "2019.02.07", "title": "\"Пътешествието\" - късометражното завръщане на Ридли Скот в рекламния бизнес"}
{"url": "https://www.dnevnik.bg/evropa/2019/02/07/3386607_za_parij_sreshtata_na_italianskiia_vicepremier_s_julti/", "text": "Френското външно министерство вчера окачестви като \"неприемлива провокация\" срещата на италианския вицепремиер и лидер на антисистемното Движение \"Пет звезди\" Луиджи ди Майо с \"жълтите жилетки\" във Франция, съобщиха \"Франс прес\" и \"Ройтерс\", цитирани от БТА. Ди Майо съобщи в социалните мрежи,  че във вторник се е срещнал край Париж  с лидери на \"жълтите жилетки\". \"Вятърът на промяната прехвърли Алпите. Повтарям: Вятърът на промяната прехвърли Алпите\", написа той в \"Туитър\". \"Тази нова провокация е неприемлива между съседни страни и партньори в Европейския съюз\", коментира говорител на френското външно министерство. \"Господин Ди Майо, който има правителствени отговорности, трябва да внимава да не подкопава чрез постоянните си намеси нашите двустранни отношения в интерес на Франция, както и на Италия\", добави говорителят. Миналия месец Ди Майо и вътрешният министър Матео Салвини  отново ядосаха Франция , като  изразиха подкрепа  за \"жълтите жилетки\".", "date": "2019.02.07", "title": "За Париж срещата на италианския вицепремиер с \"жълти жилетки\" е неприемлива провокация"}
{"url": "https://www.dnevnik.bg/bulgaria/2019/02/07/3386605_kratki_novini_putnik_predizvika_katastrofa_s_avtobus_v/", "text": "Министърът на околната среда и водите Нено Димов ще издаде заповед за проверка за проводимостта на речните корита. Това се налага заради предстоящото снеготопене и пролетно пълноводие, съобщиха от пресцентъра на ведомството. Проверките ще бъдат извършени този месец от Регионалните инспекции по околна среда и води и от Басейновите дирекции и ще бъдат направени съответните предписания към кметовете и областните управители. Целта е ако има проблемни участъци, те да бъдат почистени преди снеготопенето. Димов уточни, че към момента язовирите за питейни нужди са пълни на 75%. Огнеборец от Пазарджик стана \"Пожарникар на 2018 година\" Той е награден, защото през миналата година е реагирал на над 2 хил. инцидента и по време на негови дежурства са спасени 16 човешки живота, съобщава Би Ти Ви. Симеон Симеонов също получи голямото отличие – през лятото на 2018 г. при наводнение в района на Тетевен е спасил 17 деца. От ръководството на Пожарна безопасност заявиха, че броят на огнеборците ще се увеличи, скоро ще бъдат назначени 254 нови пожарникари и само. За всяко едно място се борят приблизително 7 души. През 2018 г. пожарникарите са се отзовали на над 40 хил. произшествия. Справките в сайта на МВР ще са затруднени заради профилактика Профилактиката ще започне след 17.30 часа, съобщи МВР. Възможно е да е затруднено и ползването на предоставяни електронни услуги. Пътник предизвика катастрофа с автобус в Студентски град Ударили са се автобус 92 и 280 вчера вечерта. Щетите са за няколко хиляди лева, съобщава Би Ти Ви. Инцидентът е станал на спирката до зала \"Христо Ботев\". Шофьорът на автобус 280 е спрял и изчаквал пътниците да слязат. Затворил е първата врата, а другите са останали отворени. В този момент чакащ на спирката мъж започнал да блъска по вратата с неприличен жест и да го подканва да я отвори. След като се качил, нанесъл удари на шофьора, който загубил управлението. Той си е взел няколко дни отпуск, за да се възстанови от шока.", "date": "2019.02.07", "title": "Кратки новини: Речните корита ще бъдат проверени заради очакваното снеготопене"}
{"url": "https://www.dnevnik.bg/sport/2019/02/07/3386496_cicipas_jelanieto_da_pobejdavam_nai-dobrite_me/", "text": "Шампионът от младежките финали на АТП ще играе за втори път в София. Преди две години, когато беше на 18, той отпадна в първия кръг на квалификациите. Сега обаче  неговите цели са много по-високи . - Със сигурност се случиха доста загуби. Не си спомням тази конкретно, но със сигурност е бил още един мач, от който съм научил много. Вярвам, че от пораженията можеш да научиш доста неща и да се развиеш като тенисист. Трябваше да загубя много мачове, за да разбера играта по-добре и да знам какво трябва да правя в определени ситуации. Сега съм по-опитен, знам какво да очаквам. Със сигурност онази загуба (в София) ме е накарала да работя още по-здраво и ми е дала нагласата да се върна на корта, да тренирам още повече и да давам още повече от себе си. - Честно казано, нямах много време за почивка. Направих дълга серия от мачове в Австралия. Имах четири-пет дни почивка, след което трябваше отново да започна тренировки. Ако трябва да съм искрен, все още не съм сто процента възстановен, но знам, че моята воля и решителност на корта ще ми помогнат да се представя добре тук. Обичам да започвам турнирите с по-занижени очаквания към себе си. Надявам се нещата да се развият добре за мен.  - Невероятно. Като сбъдната мечта. След като спечелих мачбола, главата ми щеше да експлодира. Беше магически момент, който никога няма да забравя. Първият път винаги е много специален. Федерер е моят идол. Страхотното е, когато твоят идол стане твой съперник на корта. Естествено следващият път, когато се срещнем на корта, ще бъде различно. Той ще знае какво да очаква и аз трябва да съм още по-подготвен. Обичам да играя срещу тези играчи. От тях можеш да научиш толкова много. Дори когато печелиш срещу тях, научаваш страшно много. Това са моментите, заради които играя тенис. - Точно затова тренирам - да мога да побеждавам тези момчета. В противен случай нямаше да имам мотивация да излизам на корта и да тренирам всеки ден. Със сигурност страшно много искам да побеждавам Надал, Джокович, Федерер и т.н. Както казах, мачовете с тези играчи ще ме направят по-добър тенисист. Да, бях много разочарован след загубата от Надал. Знам, че имах шансове и можех да стигна до финала, а защо не и да спечеля първата си титла от Големия шлем. Чувствах, че играя много добре, че мога да извлека сто процента от възможностите си. И бях наистина съкрушен, че трябва да напусна турнира след толкова, бих казал, лесен за него мач. Ще опитам да променя нещата и да се подобря, за да избегна подобни загуби в бъдеще. - Затова съм тук. Дошъл съм да спечеля титлата. Не съм тук, за да играя втори кръг или четвъртфинал.  - Проблемът е, че имаше инцидент с моята камера. Сензорът е много замърсен и за съжаление нямам нужното оборудване, за да го почистя. Ще трябва да се прибера у дома, за да го поправя. Но би ми се искало (да заснема нещо), така че, ако имам време, ще използвам телефона си.", "date": "2019.02.07", "title": "Циципас: Желанието да побеждавам най-добрите ме мотивира да тренирам здраво всеки ден"}
{"url": "https://www.dnevnik.bg/skorost/2019/02/07/3386618_turseneto_na_novi_dizeli_prez_2018_g_spada_s_nad_18_v/", "text": "Търсенето на нови дизелови автомобили в страните от ЕС през миналата година е намаляло с 18.3% до почти 5.41 млн. автомобила. В България продажбите на колите на това гориво остават почти на нивата от 2017 г., като при купени 19 707 бройки спадът е едва 0.3%. Това показват данните на Асоциацията на европейските производители на автомобили, разпространени днес. В същото време интересът към колите на бензин в ЕС нараства с 12.8% до 8.53 млн. бройки. В България продажбите на автомобили на това гориво скачат с 15.6% до 18 795. През последното тримесечие на миналата година делът на продажбите на дизелови автомобили в страните от ЕС пада до 34.1% при 41.2 на сто година по-рано. Сериозен ръст в този период се забелязва на покупките на автомобили, използващи алтернативни горива - 21.1%. Най-сериозно нараства търсенето на електромобилите - 33.1%, докато за хибридите то е 31.1%. Поглед към цялата година показва скок на търсенето на електромобили с 53.2%, като от тях са продадени малко над 150 хил. бройки. България е сред страните със сериозен ръст, като, ако през 2017 година са купени 68 електромобила, през миналата те са 194 (185.3%). Основна заслуга за ръста има  услугата със споделени автомобили \"Спарк\" , която разшири автопарка си с близо 100 автомобила през миналата година. По-голям ръст в продажбите на електромобили от България имат други източноевропейски страни като Латвия (231%), Естония (236%) и Румъния (221%). При зареждащите се от контакти хибриди търсенето в България спада с 31.6% (26 срещу 38 автомобила), докато в страните от ЕС ръстът е 26.1% с купени 151 844 бройки. При традиционните хибриди се отчита ръст на покупките с близо 40% в България (1600 бройки) и 35.6% за ЕС (578 620). Като цяло през миналата година в България са купени близо 40 хиляди нови автомобили, което е ръст от около 10%. В страните от ЕС продажбите са 15.2 млн. и остават на нивата от 2017 година.", "date": "2019.02.07", "title": "Търсенето на нови дизели през 2018 г. спада с над 18% в ЕС и с 0.3% в България"}
{"url": "https://www.dnevnik.bg/sviat/2019/02/07/3386615_isliamska_durjava_shte_bude_razgromena_do_sedmica/", "text": "Президентът на САЩ Доналд Тръмп заяви вчера, че очаква официално да обяви следващата седмица, че антиджихадистката коалиция е отвоювала цялата територия, контролирана преди от \"Ислямска държава\", в части от Сирия и Ирак, съобщиха \"Ройтерс\" и \"Франс прес\", цитирани от БТА. Тръмп вече  е обявявал победа над \"Ислямска държава\" , когато заяви, че САЩ ще изтеглят военните си от Сирия, тъй като мисията им там - борбата срещу групировката - е изпълнена. По-късно заяви, че никога не е казвал, \"че ще стане веднага\". Миналия месец няколко  американски военни загинаха в Манбидж  в атентат, за който джихадистите поеха отговорност. \"Възможно е следващата седмица официално да бъде обявено, че сме си върнали 100 процента от територията на халифата\", каза Тръмп пред участниците в срещата на страните от международната коалиция срещу ИД във Вашингтон. \"Не искам да го обявявам твърде рано\", добави президентът, макар че се очакваше тази прокламация да съвпадне със срещата. \"Американските военни, нашите коалиционни партньори и сирийските демократични сили освободиха практически цялата територия, държана преди от ИД в Сирия и Ирак\", заяви Тръмп пред външните министри и други високопоставени представители на 74 държави и 5 международни организации, участващи заедно със САЩ в борбата срещу джихадистите. Официални представители на САЩ казват, че ИД е изгубила 99.5 процента от територията си и контролира по-малко от 5 квадратни километра в Сирия, посочва \"Асошиейтед прес\". Според други данни става въпрос за около 20 кв. км.", "date": "2019.02.07", "title": "\"Ислямска държава\" ще бъде разгромена до седмица, обяви Тръмп"}
{"url": "https://www.dnevnik.bg/evropa/2019/02/07/3386620_ot_avtomobili_do_zemetreseniia_italianskite_banki_se/", "text": "Застаряващото население и лошото състояние на държавните финанси биха могли да се превърнат в изненадващо предимство за италианските банки, които се обръщат към разрастващия се застрахователен пазар, за да направят по-светли перспективите си, предаде \"Ройтерс\". Банка \"Интеза Сан Паоло\" (Intesa San Paolo) оповести високо и ясно намерението си на пазара още през юни миналата година, като сложи на видно място в клоновете си зелено-бели стикери с надпис \"Банкова застраховка\". Най-голямата банка в страната за банкиране на дребно е първата, която поде инициативата да привлече италианците към кръстосани продажби. Традиционно жителите на Апенинския полуостров избягват да се застраховат срещу здравни злополуки или за имуществени щети, като разчитат най-вече на богатото и щедро държавно здравеопазване и тесните семейни връзки. Тази тенденция се изменя, като се очаква промените в обществото и ограниченията в държавните разходи да засилят търсенето на застраховки за имущество и произшествия - възможност, която италианските банки няма как да пропуснат. Италианските банки, които се борят със загубите от заемите и отрицателните лихвени проценти, се сблъскват и с проблем с таксите за управление на активи, засегнати от последните неволи на италианската икономика. В същото време технологията излага сектора на външна конкуренция в ключови сфери като плащанията. Сега банките са открили нов потенциален източник на приходи. Вноските за общо застраховане са били 1.9 процента от брутния вътрешен продукт (БВП) на Италия през 2017 година спрямо 3.3 процента във Франция и Германия, се посочва в данните на Националната асоциация на застрахователните компании (ANIA). Като се изключат автомобилите, където застраховането е задължително, вноските са били 0.9 процента от италианския БВП спрямо 2.5 процента в Германия, въпреки че броят на италианците с частна здравна застраховка се е увеличил над два пъти между 2010 и 2016 година, твърди професор Марио дел Векио от частния икономически университет \"Бокони\" в Милано. Забелязваме, че някои от клиентите ни държат прекалено много пари за черни дни в текущите си сметки и искаме те да разберат, че биха могли да инвестират част от тях, за да си осигурят защита, заяви директорът на застрахователния отдел в \"Интеза Сан Паоло\" Никола Фиораванти.", "date": "2019.02.07", "title": "От автомобили до земетресения: италианските банки се насочват към застраховките"}
{"url": "https://www.dnevnik.bg/sport/2019/02/07/3386616_futbolut_me_nauchi_nikoga_da_ne_se_predavash_kaza/", "text": "Мениджърът на \"Манчестър сити\" Пеп Гуардиола обясни, че отборът му е научил много ценни уроци в битката за титлата през настоящия сезон във Висшата лига.  \"Гражданите\" победиха \"Евертън\" с 2:0  като гост и се завърнаха на върха за пръв път от средата на декември. \"Сити\" е с равни точки с \"Ливърпул\" и мач повече, но има по-добри показатели в директните срещи и седем отбелязани гола повече. \"Преди месец разликата можеше да е 10 точки, само преди седмица бяхме на седем зад \"Ливърпул\", а сега излизаме на първо място. Това е най-добрият съвет, който мога да дам на моите играчи, футболът ме научи точно на това – никога да не се предаваш. Научихме този ценен урок и това е важно\", каза Гуардиола след срещата с \"карамелите\". \"Всичко в живота се променя много бързо и футболистите трябва да го знаят.\" Според Гуардиола победата над \"Евертън\" не променя ситуацията драстично, защото \"Ливърпул\" тепърва ще играе двубоя, който има в аванс. Той е на 24 февруари в дербито с \"Манчестър юнайтед\" на \"Олд Трафорд\". \"Ние сме силни психически, това е отбор от шампиони и те го показват в последните мачове. Доволен съм от поведението на футболистите ми, защото те играха зряло\", добави още мениджърът на \"гражданите\".", "date": "2019.02.07", "title": "Футболът ме научи, че никога да не трябва да се предаваш, каза Гуардиола"}
{"url": "https://www.dnevnik.bg/sviat/2019/02/07/3386625_cherna_gora_prizna_huan_guaido_za_vremenen_prezident/", "text": "Черна гора подкрепи лидера на венецуелската опозиция и председател на парламента на тази страна Хуан Гуайдо за временен президент на Венецуела, предаде ТАСС, позовавайки се на изявление на черногорското външно министерство, съобщи БТА. \"Черна гора на 26 януари подкрепи позицията на Европейския съюз, който осъди задълбочаващата се криза във Венецуела, резултат от масово нарушаване на правата на човека и насилие\", обяснява институцията. \"В тази връзка ние подкрепяме съвместното изявление на нашите европейски партньори, които изразиха подкрепата си за председателя на парламента Хуан Гуайдо, за да може той в съответствие с конституцията и в качеството на временен президент да осигури провеждането на свободни, демократични и легитимни президентски избори\", се посочва в изявлението на министерството, огласено снощи.", "date": "2019.02.07", "title": "Черна гора призна Гуайдо за временен президент на Венецуела"}
{"url": "https://www.dnevnik.bg/sviat/2019/02/07/3386621_bivsh_brazilski_prezident_poluchi_oshte_edna/", "text": "Бившият бразилски президент от левицата Луис Инасио Лула да Силва, който е зад решетките от април м.г., вчера беше осъден на 12 години и 11 месеца затвор за корупция и пране на пари в рамките на друг наказателен процес, съобщиха \"Франс прес\" и ДПА. Лула, който управлява от 2003 до 2010 г., вече изтърпява присъда от 12 години и един месец затвор в град Куритиба за корупция и пране на пари. Новата присъда е свързана с ремонта на къща и ферма в селището Атибая в щата Сао Пауло, финансиран от няколко фирми в замяна на сделки с държавната петролна компания \"Петробраз\". Според обвинението истински собственик на къщата бил Лула, макар че тя е била регистрирана на негов близък. Предишната присъда също касаеше недвижима собственост. Следователите стигнаха до заключението, че Лула е истинският собственик на апартамент в курортния град Гуаружа в щата Сао Пауло, който получил от строителна компания в рамките на корупционна схема, свързана с \"Петробраз\".", "date": "2019.02.07", "title": "Бивш бразилски президент получи още една 13-годишна присъда"}
{"url": "https://www.dnevnik.bg/evropa/2019/02/07/3386627_jan-klod_junker_rabotata_mi_e_ad/", "text": "Председателят на Европейската комисия Жан-Клод Юнкер описа работата си като \"ад\", предаде \"Политико\". Малко преди това по време на съвместна пресконференция с ирландския премиер Лио Варадкар председателят на Европейския съвет  Доналд Туск заяви : \"Чудя се как ли изглежда специалното място в ада за онези, които поддържаха Брекзит, без да имат дори щрихи на плана как да го осъществят безопасно.\" По-късно говорител на премиера Тереза Мей коментира: \"Мисля, че е въпрос за Доналд Туск дали смята използването на подобен език за полезно, но оценявам, че тази сутрин за него е била трудна, защото изобщо не пожела да отговаря на въпроси.\" Попитан за думите на Туск, Юнкер заяви: \"Аз не съм толкова голям католик, колкото моя добър приятел Доналд. Той силно вярва в рая и в ада. Аз вярвам в рая и никога не съм виждал ада освен по време на работата ми тук. Тя е ад.\"", "date": "2019.02.07", "title": "Жан-Клод Юнкер: Работата ми е ад"}
{"url": "https://www.dnevnik.bg/razvlechenie/2019/02/07/3386386_lichnoto_i_politicheskoto_-_ravnopostaveni_v/", "text": "В опит да е в крак с всички актуални важни теми, 69-ото издание на международния филмов фестивал в Берлин, който започва днес и ще продължи до 17 март, ще насочи вниманието към значението от защитата на околната среда. Една от стъпките в тази посока е подмяната на традиционния червен килим, по който да минават гостите на събитието, със зелен, създаден от рециклирани рибарски мрежи, съобщава \"Ройтерс\".  Фестивалът ще е адекватен на случващото се в света и по много други начини. Тази година мотото му е \"Личното е политическо\". Дитер Кослик, директорът на събитието, го взима назаем от известните фрази на втората вълна от феминистки движения през 60-те години. Макар да е трудно един слоган да е представителен за над 400-те нови филма, които фестивалът се готви да покаже тази година, темата звучи подходяща за силния фокус на събитието върху жените режисьори в индустрията и в историите, претворени на голям екран, отбелязва \"Дойче веле\". Един бърз основен преглед показва, че  жените наистина са представени силно тази година . Председател на журито в основната конкурсна програма ще бъде Жулиет Бинош. Фестивалът ще бъде открит с филма The Kindness of Strangers на датската режисьорка и сценарист Лоне Шерфиг, а почетната награда ще бъде връчена на 73-годишната британска актриса Шарлот Рамплинг. Междувременно ретроспективната програма е изцяло посветена на жените режисьори в немското кино от 60-те до 90-те години. От над 400-те филма, които ще имат прожекции по време на Берлинале, 191, което ще рече почти половината, са режисирани от жени. Това е впечатляващо постижение в сравнение с някои от последните издания на други големи филмови фестивали в Европа. През 2018 г. в Кан например в основната конкурсна програма бяха включени проектите само на три жени режисьорки. За сравнение - тяхният брой в основната конкурсна програма в германската столица е седем от общо 17-те претенденти за \"Златна мечка\". Берлинале за първи път ще включи и продукции на услугите за стрийминг, които набират все по-голяма сила в света на киното, но бяха категорично ограничени в Кан например. Сред тях ще е проектът на \"Нетфликс\" и испанската режисьорка Изабел Коишет \"Елиза и Марсела\", в който се разказва за жена, която през 1901 г. се дегизира като мъж, за да се ожени за своята любима. Фестивалът ще подпише и петицията за полово равенство във филмовата индустрия, към която вече се присъединиха редица филмови събития, сред които и фестивалите в Кан и Венеция.", "date": "2019.02.07", "title": "Берлинале разстила зеления си килим днес"}
{"url": "https://www.dnevnik.bg/evropa/2019/02/07/3386633_mei_se_gotvi_za_porednoto_razocharovanie_v_opitite_da/", "text": "Британският министър-председател Тереза Мей се готви за тежка среща с европейските лидери днес, след като председателят на Европейския съвет Доналд  Туск заяви, че би трябвало  да има \"специално място в ада\" за водачите на кампанията за Брекзит, пише в. \"Таймс\". Канцеларията на британския министър-председател смята, че Мей няма да получи особени симпатии от председателя на Европейската комисия Жан-Клод Юнкер на първата им среща, откакто нейният план за Брекзит беше отхвърлен от долната камара на британския парламент. Мей ще разговаря също така с Туск и с председателя на Европейския парламент Антонио Таяни. Тя не вярва, че Европейският съюз ще окаже някаква допълнителна помощ навреме за гласуванията в Камарата на общините следващата седмица по нейния подход към Брекзит, посочва \"Таймс\". Отлагане на гласуването Мей се готви да отложи второто гласуване по нейната сделка за Брекзит за края на февруари - месец преди планираното излизане на Великобритания от ЕС. Според министри подобен ход означава, че е неизбежно удължаване на процеса на Брекзит, отбелязва в. \"Дейли телеграф\". По информация на британския ежедневник главният парламентарен организатор на консерваторите Джулиан Смит е дал да се разбере на правителствено заседание, че гласуването няма да се състои следващата седмица, както се очакваше по-рано, защото Мей няма да е предоговорила своята сделка навреме. Сега гласуването е планирано за последната седмица на февруари. Това предизвиква разцепление в правителството на фона на опасенията, че по този начин ще се увеличи рискът да няма споразумение. Смит е предупредил, че председателят на Камарата на общините Джон Бъркоу може да се опита да подкопае плановете на правителството и да съдейства за по-скорошно гласуване, изтъква \"Дейли телеграф\". \"Твърде умерен\" Туск предизвика вълна на възмущение от привържениците на Брекзит с изказването си, че би трябвало да има \"специално място в ада\" за тези, които насърчават излизане на Великобритания от ЕС без план. Той обаче би трябвало да бъде критикуван не за злонамереност, а за това, че беше твърде умерен, пише в коментарна статия в. \"Гардиън\". Председателят на Европейския съвет трябваше да отиде по-далеч. Той трябваше да добави, че в това специално място би трябвало да има \"президентски апартамент\" с безспирни мъчения за политиците, насърчили Брекзит, без въобще да се замислят за Ирландия, изтъква изданието. Отново въпросът за Брекзит опира до Ирландия. Това беше неизбежно да се случи. Многократно в британската история Ирландия се явява като неудобен отрезвяващ фактор, който посрамва илюзиите на тези, които мислят, че британците са по-добри и че Ирландия може да бъде пренебрегната. За привържениците на Брекзит обаче напускането на ЕС никога не е имало нещо общо с Ирландия. Брекзит беше свързан със суверенитета, с величието или с това, че присъствието на твърде много чужденци във Великобритания не се харесваше. Брекзит беше свързан с отхвърлянето на хомота на Брюксел и връщането на сините паспорти. На Ирландия почти не беше обърнато внимание при дебатите през 2016 г., когато беше референдумът за Брекзит, с изключение на предупрежденията на бившите британски премиери Джон Мейджър и Тони Блеър, които изтъкнаха, че излизането от ЕС ще заплаши северноирландските мирни споразумения. Техните предупреждения обаче не бяха чути, освен в самата Северна Ирландия, където мнозинството гласува за оставане в ЕС. Това беше много неудобен резултат за привържениците на Брекзит, коментира вестникът и отбелязва, че депутатите на Консервативната партия все още са изправени пред същия въпрос - необходимостта да разберат ирландската проблематика.", "date": "2019.02.07", "title": "Мей се готви за поредното разочарование в опитите да промени сделката за Брекзит"}
{"url": "https://www.dnevnik.bg/sport/2019/02/07/3386626_gol_na_chujd_teren_ne_nosi_predimstvo_na_real_siguren/", "text": "Реал\" (Мадрид) взе изгоден резултат в първия полуфинал в Купата на краля, след като си  тръгна с 1:1 от \"Камп ноу\"  срещу \"Барселона\". Според треньора на каталунците Ернесто Валверде обаче това не фаворизира европейския шампион преди реванша на \"Сантяго Бернабеу\". Баският специалист е убеден, че \"Барселона\" има своите шансове в ответния двубой, който предстои на 27 февруари в Мадрид. \"Много равностоен мач, \"Реал\" започна по-добре. Допуснахме гол в началото, но малко по малко започнахме да вдигаме нивото на играта си. Вярно е обаче, че съперникът можеше да ни накаже на контраатаки\", каза треньорът на каталунците. \"Този аванс обаче не носи нищо. Много е малък, за да ги фаворизираме преди реванша.\" \"Барселона\" започна без Лионел Меси, който бе ударен в последния шампионатен мач с \"Валенсия\". Аржентинецът все пак се появи след почивката. \"Работихме много интензивно и доминирахме след почивката. Реваншът е отворен и шансовете ни за класиране на финал остават. Много ясно, че е тежко да се играе без Меси. Това влияе както на нас, така и на съперника.\" Колегата му Сантяго Солари похвали футболистите си за старанието на \"Камп ноу\". Според него срещата е била равностойна, но резултатът е изгоден за \"Реал\". \"Видяхме много красив мач, високо качество, отговарящо на стандартите за Класико. Тези мачове винаги са много равностойни. Пресирахме добре. В началото имахме някои доста чисти положения. Показахме, че в \"Реал\" работим много сериозно. Подходихме с всеотдайност, целият отбор игра много добре\", каза Солари.", "date": "2019.02.07", "title": "Гол на чужд терен не носи предимство на \"Реал\", сигурен е треньорът на \"Барселона\""}
{"url": "https://www.dnevnik.bg/sviat/2019/02/07/3386632_venecuelskata_armiia_ne_dopuska_60_tona_pomoshti_prez/", "text": "Два дни венецуелските власти не допускат 60 тона помощи, изпратени от Съединените щати до границата с Колумбия по искане на обявилия се и признат от Вашингтон за временен президент Хуан Гуайдо. Не е известно обаче как храните и лекарствата ще стигнат до страната - те не може да влязат заради забрана на държавния глава Николас Мадуро, а няма да се разпределят на територията на Колумбия, предават световни и регионални медии. Социалистическото правителство на Мадуро отрича във Венецуела да има хуманитарна криза, като хвърля вината за икономическите проблеми върху санкциите. Южноамериканската страна има проблеми с глад и предотвратими болести и тази година е прогнозирана хиперинфлация от 10 милиона процента. В разгара на политическата криза Мадуро твърди, че доставката на помощ през границата ще се превърне във военна интервенция. Венецуелският \"Ел универсал\" и испанският \"Ел паис\" обаче наскоро писаха, че решението да не се доставят помощи е изпитание за армията и лоялността ѝ към Мадуро. Кадри, разпространявани от Си Ен Ен и регионалната телевизия NTN24, показват, че пътят по моста \"Тиендитас\" е препречен от превозни средства, които според колумбийски медии са докарани от въоръжените сили и полицията на Венецуела. Мостът, който свързва Венецуела с колумбийския град Кукута ( една от точките, през която хиляди напускат страната всеки ден ), на практика не може да бъде преминат. Колумбия е една от страните, през които трябва да влязат американските помощи. Другите са Бразилия и неназован карибски остров. Наскоро Гуайдо призова въоръжените сили да отворят границата, за да не тежи гладът на венецуелците на тяхната съвест. Четири милиона избягали до 2021 г.  Изчисления на организацията на южноамериканските държави УНАСУР сочат, че мостът, завършен през 2016 г. и разположен на 10 мин. от Кукута, струва 32 млн. долара, но така и не е бил отварян за движение заради лошите отношения на Каракас и Богота. Затова друг мост - \"Симон Боливар\" - се използва в момента от пешеходците. Остават и три други по-малки пешеходни моста, по които венецуелци ежедневно си набавят храна и други основни продукти, пише испанският в. \"Ел паис\". \"Отчаяни сме. Парите ни не струват нищо. Мадуро не харесва помощта, но трябва да помисли за хората, които няма какво да ядат\", казва 40-годишната Ливия Варгас, цитирана от \"Ройтерс\". \"Включих се в списък за получаване на помощи, но ни казаха, че не става така.\" Друга жена, избягалата от Венецуела 31-годишна Йесика Леонет, казва, че децата ѝ \"ядат сварени обелки от банани, накълцани като месо\", и тя също се нуждае от помощи, макар и от другата страна на границата. Агенцията отбелязва, че американските и колумбийските власти смятат все пак да разпространяват помощите, но не казват как ще го правят без позволението на Мадуро. Телевизии показваха кадри от другите мостове, все още отворени и използвани от венецуелци, за да си купуват основни продукти. Средно 3000 дневно обаче влизат в Колумбия към момента и не се връщат в родината си. Общият брой на избягалите там е 1.1 млн. души, а Богота очаква до 2021 г. броят им да достигне 4 млн., ако не се реши проблемът. Според \"Ел паис\" ежедневният поток (включващ хора, които пазаруват през границата) само по моста \"Симон Боливар\" в някои дни минават 35 хил. души на ден. \"Не мисля, че трябва да питат Мадуро (дали да влизат помощите), защото вече не е президент, нали така? Трябва да питат Гуайдо, а той вече разреши да влязат помощите\",  обяснява жена, интервюирана  от телевизия NTN24. Държавният секретар на САЩ Майк Помпео и съветникът на президента Доналд Тръмп по въпросите на сигурността Джон Болтън междувременно призоваха Мадуро и армията да позволят влизането на помощите. В \"Туитър\" Помпео поиска помощта \"да стигне до изгладнелия народ\", а Болтън каза, че Вашингтон е готов да вдигне санкциите срещу военните, които послушат призива. ООН иска преговори ООН предупреди хуманитарната помощ за Венецуела да не бъде политизирана, предадоха \"Ройтерс\" и БТА. \"Хуманитарните действия трябва да бъдат независими от политическите, военните или други цели\", призова говорителят на световната организация Стефан Дюжарик. Той подчерта, че \"когато наблюдаваме сегашната задънена улица, все по-ясно, че са необходими сериозни политически преговори между страните (във Венецуела), за да бъде намерено решение, което да доведе до траен мир за венецуелския народ\". В самия град Кукута междувременно пристигнаха и депутати от контролирания от опозицията венецуелски парламент в опит да договорят подробности около предаването на помощите. Засега не е предвидено това да става на територията на Колумбия, въпреки че някои мигранти вече се събират в района в очакване да получат продукти. Лима или Монтевидео Опит за решаване на венецуелската криза се очаква да дойде и от контактната група, която ще се събере днес в уругвайската столица и  чието създаване обяви  върховният представител на ЕС за външната политика Федерика Могерини миналата седмица. В Монтевидео трябва да се съберат представители на Уругвай, Мексико и Боливия (подкрепящи Мадуро), Коста Рика и Еквадор (подкрепящи Гуайдо) и осем държави от Европейския съюз, повечето от които стоят зад Гуайдо и настояват за избори. Днешната среща ще е първа за групата. Срещата се състои малко след разговорите на групата от Лима - обединение на страни, повечето от които признават Гуайдо и искат по-активни действия срещу Мадуро. Критици на групата, събираща се в Мондевидео, казват за \"Ройтерс\", че призивът ѝ за \"политически и мирен процес\" може да само да облекчи положението на Мадуро в момент, в който към него има множество призиви да се оттегли, а много страни са осъдили избора му като нечестен (това бе и аргументът на Гуайдо като председател на парламента да го обяви за узурпатор).", "date": "2019.02.07", "title": "Венецуелската армия не допуска 60 тона помощи през границата с Колумбия"}
{"url": "https://www.dnevnik.bg/evropa/2019/02/07/3386647_korbin_postavi_pet_usloviia_za_da_podkrepiat/", "text": "Лидерът на лейбъристите Джеръми Корбин определи пет условия за подкрепата на партията му за правителствената сделка за Брекзит, предаде \"Политико\". В писмо до премиера Тереза Мей Корбин поиска тя да промени \"червените си линии\" и да се откаже от опитите да подсигури правно обвързващи промени в  предпазния механизъм  за Северна Ирландия. Сделката на Мей за Брекзит бе отхвърлена с историческите 230 гласа миналия месец, когато британският парламент трябваше да я ратифицира. Промените, за които Корбин настоява в политическата декларация към споразумението за Брекзит, биха се равнявали на значително изместване в позицията на премиера. Те биха осуетили независимата търговска политика на Великобритания след Брекзит и биха означавали, че Лондон ще продължи да спазва много правила, определени в Брюксел, без да има дума в изработването им. Според тях освен това Великобритания би трябвало да приеме свободното движение - нещо, на което Мей каза, че ще сложи край. Петте условия на Корбин са: - постоянен и всеобхватен общобритански митнически съюз с ЕС - според Корбин той ще \"осигури безпрепятствената търговия, от която нашите бизнес, работници и потребители се нуждаят, и е единственият работещ начин да се гарантира, че няма да има \"твърда граница\" на остров Ирландия\"; - тясно координиране с единния пазар на ЕС със \"споделени институции и задължения\"; - обещание правата на работниците да бъдат в съответствие с тези в ЕС; - \"ясни ангажименти\" за участие в агенциите на ЕС и програмите за финансиране; - споразумения за детайлите около бъдещите договорки в областта на сигурността, включително достъп до Европейската заповед за арест. Тереза Мей ще се срещне днес в Брюксел с председателите на Европейската комисия и на Европейския съвет Жан-Клод Юнкер и Доналд Туск в опит да предоговори сделката за Брекзит,  което обаче е малко вероятно , тъй като ЕС многократно заяви, че това е невъзможно.", "date": "2019.02.07", "title": "Корбин постави пет условия, за да подкрепят лейбъристите сделката на Мей за Брекзит"}
{"url": "https://www.dnevnik.bg/sport/2019/02/07/3386646_a_ti_duzpa_na_nikolai_mihailov_mojesh_li_da_vkarash/", "text": "Лесно ли е да се вкара дузпа на Николай Михайлов? Основният  спонсор на \"Левски\" - \"Ефбет\" , предизвиква привържениците на сините  в игра . Голямата награда в играта е лична среща с Ники Михайлов, на която тримата победители ще получат правото да изпълнят по три дузпи на \"Георги Аспарухов\", се казва в условията. Утешителните награди са фланелки на \"Левски\". Вратарят се  завърна при сините в края на миналата година , като подписа договор до края на сезона. \"Идвам да помогна на \"Левски\", защото ситуацията не е добра\", каза той пред \"Нова\". Той се изказа критично за това, че в състава има много чужденци и в съблекалнята се говори предимно на английски.", "date": "2019.02.07", "title": "А ти дузпа на Николай Михайлов можеш ли да вкараш"}
{"url": "https://www.dnevnik.bg/tehnologii/2019/02/07/3386653_novata_vulna_emodjita_shte_bude_nasochena_kum_horata_s/", "text": "Шестата голяма актуализация на официалния списък с емоджита вече е готова и през тази година ще има нови 230 дигитални изображения. Те ще бъдат налични за всички смартфони след средата на 2019 г., съобщава Би Би Си. Емоджитата са подобни на емотикони дигитални изображения, използвани за краткост в съвременните комуникации. Основната новост е въвеждането на изображения, свързани с хората с увреждания. Технологичният гигант \"Епъл\" заговори за липсата на подобни емоджита през март миналата година, след като в свой доклад отбеляза, че всеки седми човек по света има някакво физическо увреждане. Новите дигитални изображения включват слухови апарати, инвалидни колички, протези за крайници, бели бастуни и кучета водачи. Емоджитата са разработени от базирана в Калифорния група, съставена от представители на изчислителни компании и разработчици на софтуер. Те са готови да предоставят изображенията на всички социални платформи, сред които \"Фейсбук\" и \"Туитър\", както и на големите технологични компании като \"Гугъл\", \"Епъл\", \"Майкрософт\" и др. Те ще могат да променят дизайна на самите емоджита според собствените си предпочитания, но трябва да гарантират, че всеки символ ще остане разпознаваем. Новите емоджита ще включват мъже и жени от различни етноси, които използват помощни средства. Освен това има и изобразени мъже и жени, които движат пръст между ухото и устата си, което се използва като знак в американския жестомимичен език. Друго допълнение към емоджитата е капка кръв, която има за цел да предложи на жените нов начин да говорят за менструацията си. Сред другите нови дигитални изображения правят впечатление фламинго, скункс, ленивец, фалафел, банджо, очила с шнорхели и др.", "date": "2019.02.07", "title": "Новата вълна емоджита ще бъде насочена към хората с увреждания"}
{"url": "https://www.dnevnik.bg/sport/2019/02/07/3386657_nova_broudkasting_shte_izluchva_svetovnata_kupa_po_ski/", "text": "Нова броудкастинг груп\" придоби права да излъчва стартовете от  Свтовната купа по ски в Банско , научи \"Дневник\". Състезанията между 22 и 24 февруари ще бъдат показани в преки предавания по \"Диема спорт 2\" и \"Нова спорт\", потвърдиха от компанията. Българският курорт ще приеме Световната купа за шести път. Досега три пъти в Банско са се провеждали състезания при жените (2009, 2012 и 2015 г.), и два пъти при мъжете (2011 и 2012 г.). На 22 февруари е алпийската комбинация, ден по-късно е стартът в супер-Г, а уикендът завършва с гигантски слалом, в който ще участват  Алберт Попов  и Камен Златков. \"Нова броудкастинг придобива\" ексклузивно правата за стартовете в Банско, след като не излъчва останалите състезания от Световната купа. В българския ефир те се предават от \"Евроспорт\" и БНТ3 (не всички състезания). 2019 г. ще бъде първата, в която Българската национална телевизия няма да излъчва състезанията от Банско. От този сезон БНТ3 предава органичен пакет от състезания. \"Евроспорт\" също ще излъчва стартовете в Банско. Освен състезанията през 2019 г. Банско получи право да организира стартове в Световната купа и за следващите два сезона. След година в курорта ще дойде елитът при жените. Тогава стартовете ще са на 25 и 26 януари. През 2021 г. ще бъде по-сложно от организационна гледна точка, защото тогава ще има два старта при мъжете (27 и 28 февруари), а веднага след това между 1 и 10 март ще бъде световното първенство в алпийските ски до 20 г.", "date": "2019.02.07", "title": "\"Нова броудкастинг\" взе Световната купа по ски в Банско"}
{"url": "https://www.dnevnik.bg/biznes/2019/02/07/3386659_prevozvachi_ot_es_poluchavat_dostup_do_jp/", "text": "Железопътните превозвачи от страните-членки на ЕС получават достъп до железопътната инфраструктура в България и до обслужващите съоръжения при справедливи и прозрачни условия. Това е записано в промени на Закона за железопътния транспорт, приети днес на първо четене от Народното събрание. Вносител е Министерският съвет. Целта на измененията е да бъде доизградено и подобрено функционирането на единното европейско железопътно пространство чрез общото законодателството на ЕС, прието с Четвъртия железопътен пакет през 2016 г. Законопроектът предвижда изпълнителната агенция \"Железопътна администрация\" да има право да ограничи достъпа за превоз на пътници между железопътни гари в страната, включително по алтернативен маршрут, когато такъв превоз вече се извършва въз основа на договор за обществени услуги за железопътен превоз и може да доведе до нарушаване на икономическото равновесие. Други изменения предвиждат хората, които замърсяват чакалните и пероните да бъдат глобявани с между 20 и 50 лв., а не с 10 лв., както е сега. Със същите суми ще бъдат глобявани и хората, които преминават през коловозите и стрелките извън разрешените места.", "date": "2019.02.07", "title": "Превозвачи от ЕС получават достъп до жп инфраструктурата, решиха депутатите"}
{"url": "https://www.dnevnik.bg/razvlechenie/2019/02/07/3386648_bulgarin_poluchi_goliama_nagrada_za_vizualnite_efekti/", "text": "Българинът Камен Марков и неговият екип спечелиха отличие в една от двете категории, за които бяха номинирани на най-големите награди VES за визуални ефекти (Visual Effects Society), чиято 17-а поред церемония се проведе във вторник в \"Бевърли Хилтън хотел\". Марков и колегите му, които работят в лондонската централа на голямата компания MPC, взеха приза в категорията за изключителни визуални ефекти в областта на рекламата за  клипа на веригата John Lewis \"Момчето и пианото\" с участието на сър Елтън Джон . Българин е главен дизайнер и технически ръководител на проекта, по който работи с екип от около 40 специалисти. Видео, публикувано в официални сайт на Марков, показва кадри от снимките на рекламата и детайли от сложните визуални ефекти по клипа. Другата категория, в която беше номиниран заедно с колегите си, е изключителна композиция във фотореклама, но там отличието отиде при конкурентите им, работили по кампанията на Apple - Welcome Home, показва списъкът с наградени в \"Холивуд рипортър\". Във филмовите категории бяха отличени \"Отмъстителите: Война без край\", който си тръгна с отличия в четири категории, както и \"Играч първи, приготви се\" и \"Първият човек\". Трите филма заедно със \"Соло: История от Междузвездни войни\" са и сред номинираните в категорията за специални ефекти на предстоящите награди \"Оскар\". Камен Марков започва кариерата си в сферата на визуалните ефекти през 2000 г. в България. В началото работи по музикални клипове, реклами и други инсталации. В търсене на по-големите предизвикателства заминава за Мексико през 2004 г., а през 2010 г. става част от екипа на MPC в Лондон. Оттогава е един от водещите в компанията супервайзъри по визуалните ефекти. Работил е по редица големи и награждавания рекламни кампании за марки като \"Виза\", \"Водафон\", \"Ауди\", \"Карлсберг\" и \"Сони\", а освен това е съветвал и някои от големите имена в киното по въпроси, свързани с визуалните ефекти.", "date": "2019.02.07", "title": "Българин получи голяма награда за визуалните ефекти в реклама с Елтън Джон"}
{"url": "https://www.dnevnik.bg/sviat/2019/02/07/3386706_vedomosti_prisudata_sreshtu_datski_svidetel_na_iehova/", "text": "Първата ефективна присъда срещу последовател на \"Свидетелите на Йехова\" в Русия излезе показно сурова. Въпреки че съвсем неотдавна президентът Владимир Путин сподели, че не разбира защо ги преследват, пише в. \"Ведомости\". Съд в западния руски град Орел осъди вчера датчанина Денис Кристенсен на шест години затвор за екстремизъм, тъй като организирал дейността на забранено религиозно обединение. Това е първата толкова сурова присъда срещу последовател на организацията, ликвидирана по съдебен ред в Русия, посочва  \"Ведомости\" . Адвокатът на Кристенсен Антон Богданов заяви, че смята да обжалва присъдата, а според закона още през май ще може да се иска и условно предсрочно освобождаване за неговия довереник. \"Главната задача за нас обаче е да обжалваме с искане за пълно оправдаване. Такива присъди у нас понякога се дават за убийства без утежняващи (вината) обстоятелства. А в случая човекът бе лишен от свобода заради религиозните си убеждения\", добави юристът, цитиран в руския ежедневник. \"Ведомости\" припомня, че организацията \"Свидетели на Йехова\"  е забранена в Русия от април 2017 г.  По данни на правозащитното сдружение \"Мемориал\" срещу най-малко 81 нейни членове са повдигнати обвинения, 30 от тях са под стража, а 23 - под домашен арест. През декември 2018 г. президентът Владимир Путин предложи внимателно да се разгледа ситуацията със \"Свидетелите на Йехова\". \"Те също са християни, за какво трябва да бъдат преследвани, това също не го разбирам много\", цитира всекидневникът коментар на държавния глава. Досега никой от \"Свидетелите\" не е получавал ефективна присъда в Русия, отбелязва правозащитникът от сдружение \"Сова\" Александър Верховски. Според него \"е загадка защо преследват Кристенсен по този начин\" и може датчанинът \"да е минал път на някого лично\". Рационална причина за преследване няма. Може би някой от властите в Русия има зъб на \"Свидетелите на Йехова\". Мащабната кампания срещу тях започна през 2009 г. по инициатива на генералния прокурор, но той не може да движи сам тази машина, \"тези дела винаги ги води Федералната служба за сигурност\", добавя експертът. Това е показна присъда - послание и към вярващите в Русия, и към чуждестранните мисионери, смята религиоведът Роман Лункин. Според него \"присъдата вероятно ще предизвика реакции в ЕС, ще бъде повдигнат въпросът за преследването на вярващи в Русия и това може да стане идеологическа обосновка за нови санкции\" срещу Москва. /БТА", "date": "2019.02.07", "title": "\"Ведомости\": Присъдата срещу датски \"свидетел на Йехова\" в Русия е показно сурова"}
{"url": "https://www.dnevnik.bg/tehnologii/2019/02/07/3386710_izminalata_godina_e_chetvurtata_nai-topla_v_istoriiata/", "text": "Изминалата 2018 г. е четвъртата най-топла година на Земята от 1880 г., когато започва реалното измерване на температурите на Земята. Това съобщи американската космическа агенция НАСА, която е направила анализа си с помощта на Национална агенция на океанските и атмосферни изследвания на САЩ. Глобалните температури през 2018 г. са били с 0.83 градуса по-високи, отколкото в периода 1951 - 1980 г. Нивото на температурите през миналата година се нарежда след това от 2016, 2017 и 2015 г., което означава, че последните пет години, взети заедно, са най-горещите в модерната история на човечеството. От 1880 г. досега средната световна температура се е повишила с около 1 градус. Според учените от НАСА основна причина за затоплянето на планетата са емисиите от въглероден двуокис и други парникови газове в атмосферата, причинени от човешката дейност. Тенденцията на затопляне е най-видима в арктическите региони, където през 2018 г. е установена сериозна загуба на лед. Топенето на ледниците от своя страна води и до покачване на морското равнище. Анализите на НАСА включват измервания на температурата на повърхността от 6300 метеорологични станции.", "date": "2019.02.07", "title": "Изминалата година е четвъртата най-топла в историята, обяви НАСА"}
{"url": "https://www.dnevnik.bg/sport/2019/02/07/3386610_bojinov_se_zavurna_v_levski_s_dogovor_za_godina_i/", "text": "Валери Божинов вече е футболист на \"Левски\", след като подписа договор със сините за година и половина. Нападателят преминава на стадион \"Георги Аспарухов\" като свободен агент, след като имаше договор с \"Ботев\" (Враца) само до края на 2018 г. Това е втори период за 32-годишния Божинов при сините. Той игра за тима през 2014 г., когато в 20 мача вкара осем гола. Той ще пътува за Кипър, за да се присъедини към лагера на тима в Кипър. Нападателят  обяви в сряда , че се разделя с \"Ботев\" (Враца). Той се присъедини към новака в Първа лига през септември и вкара седем гола в 11 мача от шампионата. Божинов се разписа два пъти срещу \"Левски\" при изненадващата победа на \"Ботев\" на \"Герена\". \"Година и половина договор, доволен и щастлив съм. Надявам се всички играчи да свършим работа. На \"Левски\" не се отказва. С господин Колев бързо се разбрахме, доста спекулации имаше по темата. Това вече е минало. За нас е важно настоящето и какво ще става оттук насетне\", започна Божинов. Разговори за неговото привличане при сините имаше през декември, докато треньор на тима все още беше Славиша Стоянович. В крайна сметка новият наставник Георги Дерменджиев и назначеният наскоро изпълнителен директор Павел Колев са преценили, че могат да се възползват от опита на Божинов. За върха на атаката сините имат още две опции – голмайсторът на тима Станислав Костов и румънецът Серджиу Буш. В кариерата си Божинов е играл за още 14 отбора: \"Лече\", \"Фиорентина\", \"Ювентус\", \"Манчестър сити\", \"Парма\", \"Спортинг\" (Лисабон), \"Верона\", \"Виченца\", \"Тернана\", \"Партизан\", \"Мейджу хака\", \"Лозана\", \"Риека\" и \"Ботев\" (Враца). \"Това беше важен трансфер от гледна точка на това, че Георги Дерменджиев настояваше да има Божинов в състава. Трудно е да се намери треньор, който да не иска Божинов. Нашите разговори продължиха 45 секунди. Разбира се, той самият имаше нужда от време, за да изчисти нещата с \"Ботев\" (Враца). С този трансфер сме една крачка по-близо до приключването на зимната селекция\", каза директорът на сините Павел Колев. Нападателят е второто ново попълнение на \"Герена\" от началото на годината. Тимът вече се подсили с капитана на \"Берое\" Мартин Райнов, който  подписа договор за година и половина . В края на 2018 г. към сините се присъедини и вратарят Николай Михайлов. На \"Герена\" поемат нов курс, като залагат на повече български футболисти.", "date": "2019.02.07", "title": "Божинов се завърна в \"Левски\" с договор за година и половина"}
{"url": "https://www.dnevnik.bg/politika/2019/02/07/3386719_domashnoto_nasilie_veche_e_prestuplenie_s_promeni_v/", "text": "Всички форми на домашно насилие вече са престъпление, след като парламентът даде дефиниция на \"домашно насилие\" в окончателно приетите промени в Наказателния кодекс. Престъпление, извършено в условията на домашно насилие, е такова, ако е предшествано от системно упражняване на физическо, сексуално или психическо насилие, поставяне в икономическа зависимост, принудително ограничаване на личния живот, личната свобода и личните права. Определението ще се отнася за случаите, когато престъплението е осъществено спрямо съпруг или бивш съпруг, лице, от което жертвата има дете, лице, с което се намира или е било във фактическо съпружеско съжителство, или лице, с което живеят или е живяло в едно домакинство. Законопроектът бе внесен от председателя на парламента Цвета Караянчева и група народни представители. Той бе обещан от управляващите, след като Конституционният съд реши, че Истанбулската конвенция противоречи на основния закон. Това бе предшествано от кампания срещу конвенцията, която бе започната от крайни евангелисти и бе продължена от ВМРО и БСП. Следене и насилие – затвор до 5 години Депутатите решиха наказанието за принуда в условията на домашно насилие да е между 3 и 10 години затвор. Който противозаконно лиши някого от свобода в условията на домашно насилие, също ще се наказва с лишаване от свобода от 3 до 10 години. Който системно следи другиго и това би могло да възбуди основателен страх за живота или здравето му или за живота и здравето на негови ближни, ако извършеното не съставлява по-тежко престъпление, се наказва с лишаване от свобода от 1 година или пробация. Според приетата дефиниция \"следене\" е поведение със заплашителен характер, което може да се изразява в преследване на другото лице, показване на другото лице, че е наблюдавано, навлизане в нежелана комуникация с него чрез всички възможни средства за комуникация. Ако деянието е извършено в условията на домашно насилие, наказанието е затвор до 5 години. Насилственият брак ще се наказва с лишаване от свобода до 6 г. Насилственото сключване на брак ще се наказва с лишаване от свобода от 1 до 6 години. Наказанието ще се налага и на лице, което отвлече другиго с цел да го принуди да встъпи в брак, както и за склоняване за преминаване на територията на друга държава. Със затвор от 3 до 8 години ще бъде наказанието, когато деянието е извършено от родител, друг сродник или настойник по отношение на непълнолетно лице и по отношение на две или повече лица. Няма да може да се оттегля иск за телесни повреди  Преследването за телесни вреди ще започва по иск на жертвата и тя няма да има право да го оттегля. За закана за насилие е предвидено наказание до 6 години затвор, когато престъплението е насочено срещу личността или имота на лицето. За закана в условията на домашно насилие обаче е необходимо заканването да е създало основателен страх, че може да бъде осъществено. Вдигат се и глобите за родители, които след развод отказват на бившата половинка да вижда детето, до 10 000 лв. Всяка четвърта жена е жертва на домашно усилие Всяка четвърта жена в страната е жертва на насилие в ежедневието и дома си според официалните данни. Данните от седем окръжни съдилища в периода 2012 – 2014 г. показват, че 91% от случаите убийствата на жени са извършени от мъже, 7% - при съучастие на мъже и жени, и едва 2% - само от жени. В 35% от случаите убийствата и опитите за убийство на жени са извършени от настоящ или бивш интимен партньор на жертвата, в 31% - от друг познат мъж, и само в 9% от убийствата са извършени от непознат. Две трети от убийствата са извършени в дома на жертвата. \"Направихме изключително важно послание към всички онези жени и деца, които са малтретирани вкъщи. Това е един удар срещу домашното насилие. Радвам се, че благодарение на работата на правната комисия и на всички, които участваха в работната група – всички колеги от всички парламентарни групи, успяхме да постигнем този резултат. Това е стъпка в правилната посока. След като постигнахме такова единодушие по един важен закон, пред нас има възможност отново да работим единно в името на българските граждани\", заяви Цвета Караянчева след окончателното приемане на текстовете.", "date": "2019.02.07", "title": "Домашното насилие вече е престъпление с промени в Наказателния кодекс"}
{"url": "https://www.dnevnik.bg/sviat/2019/02/07/3386685_cheshkiiat_prezident_pokani_guaido_da_poseti_stranata/", "text": "Президентът Милош Земан е изпратил поздравително писмо до временния президент на Венецуела Хуан Гуайдо с покана да посети Чехия, съобщи прессекретарят на чешкия президент Иржи Овчачек, предаде ТАСС. По думите му в писмото до Гуайдо Земан е подчертал неговата \"смелост да поеме отговорността за народа на Венецуела и да го поведе към свободни и демократични избори\" и е изразил убедеността си в успеха на прехода на Венецуела към демокрация. \"Вярвам, че скоро отношенията между нашите две страни ще укрепнат,\" е заявил в писмото си Земан. /БТА", "date": "2019.02.07", "title": "Чешкият президент покани Гуайдо да посети страната"}
{"url": "https://www.dnevnik.bg/bulgaria/2019/02/07/3386726_demokratichna_bulgariia_s_priziv_bulgarskite/", "text": "Всички български евродепутати в Брюксел да подкрепят избора на  Лаура Кьовеши за Европейски главен прокурор. Това става известно от позиция на \"Демократична България\" \"Номинацията на дългогодишния Главен прокурор и ръководител на Националната антикорупционна прокуратура (DNA) на Румъния, Лаура Кьовеши, за Европейски главен прокурор е добра новина за всеки, който иска европейската солидарност да води до изравняване на стандарта на живот в Източна и Западна Европа, а не до необясним стандарт за малцина близки до властта\", пише в текста на извънпарламентарното обединение, в което влизат \"Зелените\", ДСБ и \"Да, България\". Позицията гласи, че изборът на Европейски главен прокурор е \"особено важен и за България – защото ние сме най-бедни в ЕС, с най-голяма нужда от подкрепа, но и с най-тежки проблеми с корупцията\". \"Демократична България\" смята, че за България е от ключово значение да има външен надзор върху дейностите на родната прокуратурата, \"защото за 10 години сме получили над 35 млрд. лв. ЕС и при фрапиращите данни за злоупотреба с европейските финансови средства няма нито един осъден из редиците на упражняващите властта у нас\". Призовава се държавите от Централна и Източна Европа да докажат своята ангажираност с интереса на собствените си народи, като подкрепят такъв кандидат.", "date": "2019.02.07", "title": "\"Демократична България\" с призив българските евродепутати да подкрепят Лаура Кьовеши"}
{"url": "https://www.dnevnik.bg/zdrave/2019/02/07/3386725_ministur_ananiev_obeshta_poveche_koordinaciia_i/", "text": "До 1 април здравният министър Кирил Ананиев трябва да представи в парламента анализ на трансплантационната дейност в България, план за действие за подобряване на ситуацията, в който да има конкретни задачи, срокове и отговорни ведомства. Министърът трябва да информира и какви промени в законите трябва да се направят с цел насърчаване на донорството и трансплантациите. И дали ще има промени в наредбите с цел по-справедливото и адекватно плащане на болниците и медицинските екипи, ангажирани с донорството и трансплантациите. Това решиха депутатите със 144 гласа \"за\", без \"против\" и \"въздържали се\". Решението беше предложено от опозицията от БСП и ДПС, по инициатива на които днес имаше и дебат в пленарната зала със здравния министър за състоянието на трансплантациите в България. Министър Ананиев за пореден път съобщи, че е почти готова новата програма за насърчаване на донорството и трансплантациите. Набеляза и основните проблеми, които тя и съпътстващите я планове и промени ще се опитат да решат. Сред тях са високият процент откази на близките на потенциални донори да дарят органите на роднината си, изпаднал в мозъчна смърт. До това се стигало заради недостатъчната информираност и контакт с хората. Други проблеми били още болничната и екипна координация при трансплантации, прилагането на строги правила и алгоритми в целия сложен и дълъг процес на донорство и трансплантации, организацията между отделните болници и екипи. Така се стигало до неидентифициране на донори, незапитване на семейството дали позволява донорството и др. Затова в новата програма ще се планират политики за насърчаване на болниците да се ангажират повече в процеса, обеща Ананиев. Тези политики ще включват също и финансови стимули, адекватно плащане на направените разходи в целия процес от началото на установяване на мозъчната смърт до края на процеса по донорство, допълни той. Заговори и за подходящ механизъм за плащане на лекарските екипи. По време на дискусиите депутати от опозицията отбелязаха същите проблеми – с координацията, организацията и недостатъчното стимули за болниците. Посочиха, че една донорска ситуация, която успешно да доведе до трансплантации, изисква съгласуване на няколко екипа от 15 - 20 души, на няколко лечебни заведения, а дейностите са високо специализирани, сложни и изискват строги правила и алгоритми. Посочиха, че за всичко това трябва да има адекватна компенсация и стимули от страна на държавата.", "date": "2019.02.07", "title": "Министър Ананиев обеща повече координация и по-добро плащане при донорски ситуации"}
{"url": "https://www.dnevnik.bg/bulgaria/2019/02/07/3386702_otvoreno_pismo_do_cveta_karaiancheva_spazvaite/", "text": "Спазването на мандатността при упражняването на публичната власт е фундаментален стандарт за демократичност. Това напомня Българският институт за правни инициативи (БИПИ) в открито писмо до председателя на Народното събрание Цвета Караянчева и шефовете на парламентарните групи. Поводът е изтичащият на 20 март мандат на състава на Централната избирателна комисия и заявените намерения да не се проведе избор въпреки изискването на чл. 46 и 47 на Изборния кодекс. Писмото е подписано от директора на БИПИ Биляна Гяурова-Вегертседер. БИПИ е организацията, която от осем години наблюдава систематично публичните процедури по избор от законодателната власт и в съдебната власт. \"С неудовлетворение отбелязваме, че когато осъществява правата и задълженията при избора изцяло или частично на колективни и еднолични независими контролни, надзорни и регулаторни органи\", се казва в писмото. И се напомня решение на Конституционния съд от 2010 г., в което се казва, че \"мандатността е защитен механизъм на демокрацията, установен от конституцията или от закон, за демократично конституиране, устройство и функциониране на държавните органи чрез предоставянето им на определени правомощия за определен период от време\". Фактът, че Народното събрание не провежда процедурите за избор в срок, създава устойчивото впечатление, че БИПИ напомня на Народното събрание, че не дава гаранции на обществото, че изборите, които прави, са основани единствено на професионалните и морални качества на кандидатите, а не почиват на тясно партийни и конюнктурни интереси. И посочва примери: изборът на членове на Висшия съдебен съвет, на нов състав на Комисията по досиетата, на Бюрото за контрол над СРС... Тъй като през 2019 г. предстои Народното събрание да попълни изцяло или частично и други органи - състава на Комисията за защита на личните данни, Комисията за финансов надзор, Съвета за електронни медии, Комисия за регулиране на съобщенията, БИПИ предупреждава, че функционирането на тези институции засяга основни човешки права и има ключово значение за цели публични и частни сектори. Във връзка с това организацията призовава народните представители: - да спазват законоустановените времеви рамки, в които да провеждат публични, прозрачни, отговорни и почтени процедури; - да усъвършенстват механизмите за селекция на кандидатите, като изискват от тях предоставянето на концепция за управление спрямо позицията, за която са предложени; - ресорните комисии по избора да провеждат обществени и експертни дискусии за състоянието на органите заедно с кандидатите; - да се поддържа и актуализира публичен електронен календар с мандатите на органите, които се избират и тези, които отчитат дейността си пред Народното събрание. Непридържането към законовите правила от страна на Народното събрание дава изключително лош сигнал към широката общественост. Тази негативна тенденция се усеща особено силно в период, когато българското общество се стреми да постигне консолидирано демократично съществуване и работещи институции, обобщава БИПИ в писмото си до парламента..", "date": "2019.02.07", "title": "Отворено писмо до Цвета Караянчева: Спазвайте мандатността на ЦИК и другите публични органи"}
{"url": "https://www.dnevnik.bg/skorost/avtomobilna_industriia/2019/02/07/3386744_60_novi_elektromobila_bmv_sa_prodadeni_v_bulgariia/", "text": "Българските дилъри на БМВ са продали през миналата година 1100 нови автомобила от марката, съобщиха днес на пресконференция от \"БМВ груп България\". 464 от тях са кросоувъри, означавани при марката с буквата Х (Х1, Х2, Х3, Х4, Х5 и Х6). Серия 5 е най-купуваният модел на БМВ в България със 141 продажби. Следват Х5 (134), Х3 (130) и Х1 (99). В България са купени 60 електромобила i3. Ръстът в продажбите на автомобили БМВ в България е 8.5%. Купувачите на марката в страната все още предпочитат дизелите, като 66% от всички автомобили са на това гориво. Бензиновите баварки са 28 на сто от всички. На ток са 5% от купените нови беемвета, а хибридите са 1%. Що се отнася до задвижването, 89% от колите са 4х4 (xDrive). Повишен интерес към М-моделите От \"БМВ груп България\" отчитат сериозно повишаване на интереса към М-моделите на баварците. Купените 45 автомобила от дъщерното поделение на БМВ M са с 88% повече от 2017 г. Най-популярните модели са M5 (14 бройки), М2 Купе и Х5М (по шест). Продадените \"М пърформанс\" автомобили са 89, което ръст 19%. Сред тях най-търсено е БМВ X5M50D (20 покупки). Следват БМВ X3M40i (16) и БМВ M760Li (14). Ръст от 36% при МИНИ Купените в България нови коли МИНИ, които също са част от \"БМВ груп\", са 154, което е ръст с 36%. Продадени са и 106 мотоциклета БМВ, като при тях има спад почти 27%, но причината е, че през 2017 г. е имало сериозна сделка с МВР, каквато през 2018-а няма. През тази година се чака дебютът в България на новите Серия 3, Z4, X7, Серия 7 фейслифт и други. От \"БМВ груп България\" съобщиха, че акцентът в работата им тази година ще е насочен към хибридите в гамата на БМВ. Личен асистент и абонамент за автомобил Другите интересни новости са свързани с допълнителните услуги, които ще се предлагат в автомобилите от марката. Става въпрос за информация за трафика, обновяване на софтуера без посещение на сервиз и лансиране на персонален асистент. Персоналният асистент ще изучава навиците на собственика на колата, за да улесни живота му, коментира управителят на \"БМВ груп България\" Александър Миланов. Той допълни, че компанията има и нови идеи, свързани с предлагане на достъпен класически оперативен лизинг, включително и на физически лица, и абонаментна система, даваща възможност да се ползва различен автомобил съобразно нуждите.", "date": "2019.02.07", "title": "60 нови електромобила БМВ са продадени в България, акцентът се пренася върху хибридите"}
{"url": "https://www.dnevnik.bg/sviat/2019/02/07/3386727_struvashe_li_si_usilieto_za_severna_makedoniia/", "text": "Този ден е чакан в Македония цели 26 години. За малката и изолирана балканска държава членството в най-могъщия военен съюз на света открай време беше въпрос на оцеляване. Още през 90-те години цареше убеждението, че вътре в страната това членство ще донесе по-силно етническо и социално сплотяване, а навън – сигурност на границите със съседите. И неслучайно македонският парламент гласува кандидатурата за приемане в НАТО тъкмо през 1993 година, по време на кървавите войни в бившата Югославия. Да, те така и не достигнаха македонската граница, но опасността беше трайна и осезаема. В крайна сметка обаче Република Македония така и не доживя да види големия успех. Защото дните на държавата с това име са преброени. Дори НАТО не споменава бъдещата си членка поименно в днешната си публикация: \"На 6 февруари 2019 година постоянните представители на 29-те страни - членки на НАТО, ще подпишат със Скопие протокола за присъединяването.\" Нека да припомним, че Скопие е столицата на въпросната държава. А в края на тази седмица, след като гръцкият парламент  ратифицира протокола за присъединяване , пред света ще бъде представена една \"нова\" държава: Република Северна Македония. Струваше ли си усилието? Това е цената, която Македония плаща, за да влезе в клуба. За много от нейните граждани тази цена е твърде висока. За радост обаче хората, които днес взимат политическите решения, не мислят така. Скопие и Атина проявиха голяма смелост и силна политическа воля, за да решат така наречения спор за името, който от 2008 година блокира приемането на страната в НАТО и в ЕС и вече десетилетия трови отношенията между двата народа. Независимо от това мнозина все още се питат: Струваше ли си да се променя името на страната, да се търгува с част от идентичността и историята само заради едно членство в НАТО? Да, струваше си! Не само защото то гарантира на страната благосъстояние и стабилно бъдеще, но и защото затваря (поне засега) една страница от безкрайната хроника на вътрешно балканските исторически конфликти между съседни страни. И дава шанс на новите поколения да прекратят копаенето на исторически окопи и да подхванат планове за бъдещето. В контекста на целия Балкански полуостров и на Югоизточна Европа присъединяването на (Северна) Македония към НАТО може би най-сетне ще сложи край на пререканията по тъй наречения македонски въпрос, който тлее в региона от толкова дълго време насам. И в допълнение ще повиши стабилността на Балканите тъкмо във времена, когато духът отново може да излезе от бутилката – най-вече покрай очакваното окончателно решение за статута на Косово. По-добре съюзник, отколкото фактор на нестабилност (Северна) Македония няма армия, а брутният ѝ вътрешен продукт се доближава до бюджета по-скоро на среден германски град, отколкото на водещите европейски държави. Независимо от това и САЩ, и редица ключови държави от Евросъюза отдавна осъзнаха, че е много по-добре тази страна да бъде съюзник на Запада, отколкото да се рискува нови размирици на Балканите. Освен това (Северна) Македония е рядък пример на що-годе функционираща мултиетническа демокрация в един много уязвим регион, а този факт е допълнителен плюс за бъдещото ѝ членство в НАТО. Във военно и в икономическо отношение страната няма никаква стойност, но ако вземем предвид сегашните геополитически интереси (Русия, Китай) и примера за успешно решаване на един конфликт, който може да бъде пътеводен за редица съседни страни (Сърбия, Косово, Босна и Херцеговина), то приемането на страната в НАТО може да се окаже изключително ценно. За (Северна) Македония днес започва нова историческа глава. Страната все още е изправена пред редица трудности и препятствия. Нужни са реформи във всеки сегмент от обществото, нужно е да се доизгражда вътрешната сплотеност, нужна е икономика, която произвежда нещо повече от изтичащи мозъци. Ако Евросъюзът реши през юни най-сетне да започне преговори за членство на Северна Македония, успоредно с приемането на страната в НАТО, това може да се окаже началото на възхода в тази дълго време забравяна част от Западните Балкани.", "date": "2019.02.07", "title": "Струваше ли си усилието за Северна Македония"}
{"url": "https://www.dnevnik.bg/razvlechenie/2019/02/07/3386747_ozi_ozburn_e_priet_v_bolnica_s_uslojneniia_ot_grip/", "text": "Рок звездата от Бирмингам Ози Озбърн е бил приет в болница заради усложнения от грип, съобщи \"Гардиън\". Съпругата му Шарън Озбърн публикува в \"Туитър\" съобщение, че докторите са преценили, че това е по-добрият начин музикантът да се възстанови по-бързо. В края на януари бе обявено, че  Озбърн отлага европейското си турне  заради заболяване, като възнамерява да пренасрочи нови дати за него през септември тази година. Това е вторият му престой в болница за последните няколко месеца. През октомври 2018 г. той се подложи на лечение заради инфекция в ръката. \"Първо стафилококовата инфекция в палеца ми, а сега грип и бронхит. Извинявам се на всички си фенове, които са били толкова лоялни през годините, групата, екипа ми и на (подгряващите) \"Джудас Прийст\" за това, че ви предадох\", заяви Озбърн в свое изявление, след като преди това написа и че явно всичко, до което се докосне от миналия октомври насам, се сгромолясва. Смяташе се, че турнето No More Tours 2 ще бъде негово последно, но изпълнителят е казвал също, че не може отсега да е категоричен дали няма да прави концерти от време на време.", "date": "2019.02.07", "title": "Ози Озбърн е приет в болница заради усложнения от грип"}
{"url": "https://www.dnevnik.bg/bulgaria/2019/02/07/3386724_premierut_se_zae_da_reshi_problemite_pri_transporta_do/", "text": "Министър-председателят Бойко Борисов разпореди на Министерството на транспорта, информационните технологии и съобщенията да извърши проверка как се отпускат субсидии за превоз на пътници по нерентабилни автобусни линии в слабо населени планински и гранични райони в страната, съобщи правителствената информационна служба. Това става след като в два последователни дни в репортажи БНТ и Би Ти Ви повдигнаха въпроса за поскъпването или липсата на междуселищни превози в Ямболско и Пернишко и предупреждение от страна на превозвачите, че ще протестират на 18 февруари. В Ямболска област билетите за пътуване до някои населени места в община Тунджа са поскъпнали от началото на февруари. Според превозвачите причините са в увеличението на заплатите, застраховките и инфлацията, съобщи БНТ. Казусът в Пернишко е свързан с липсата на кандидати да обслужват линията до село Ковачевци. Община Ковачевци се принудила да купи бус, като за 20 дни работа разходите са двойно по-големи от приходите, разказа пред Би Ти Ви кметът Васил Станимиров. В интервю за Би Ти Ви  председателят на управителния съвет на Браншовия съюз за стопанска инициатива в транспорта Магдалена Милтенова каза, че 128 линии в страната в момента не функционират, въпреки че държавата покрива 50% от загубите на транспортните фирми. Според нея обяснението е в нелоялната конкуренция на превозвачи от сивия сектор.  След двата репортажа днес премиерът Борисов е провел среща с Милтенова и с ресорния министър Росен Желязков. Той е наредил да се проверят конкретните случаи, изнесени в медиите. \"Повече пари сме дали, а има недоволни хора, това няма как да се случва\", е казал министър-председателят. Премиерът е подчертал, че през тази година за дотиране на автобусни линии, обслужващи малки населени места, са дадени 4 млн. лв. повече. Според него трябва да се обмисли промяна на модела на финансиране на обществените превози, така че да има повече справедливост и отговорност не само от държавата, но и от общините. Премиерът е поискал и конкретни мерки срещу нерегламентирания сив сектор в транспорта.", "date": "2019.02.07", "title": "Премиерът се зае да реши проблемите при транспорта до отдалечените села"}
{"url": "https://www.dnevnik.bg/politika/2019/02/07/3386708_ot_reiting_za_evrovota_do_kopirane_na_nacizma_-/", "text": "Идеите са откраднати от НФСБ\", \"Няма нужда от фойерверки\", \"Търсене на рейтинг за евроизборите\" и \"Копиране на философията на нацизма\" - това са първите коментари за публикуваната от вицепремиера Красимир Каракачанов в сряда във фейсбук  Концепция за промени в политиката за интеграция на циганския (ромския) етнос в Република България и мерките за реализацията им . В нея се предвижда спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\", и др. (още за предложенията четете  тук ). Според депутата от ГЕРБ Вежди Рашидов трябва да има ясни правила, които да се спазват. Той каза, че не е запознат с предложенията, но смята, че няма да се стигне до етническо напрежение в България. \"Ако се спазват законите, няма нужда да се правят фойерверки\", коментира депутатът от \"БСП за България\" Таско Ерменков. Според него, въпреки че в България имало явление \"доходи чрез социални помощи\", концепцията на Каракачанов е само опит за събиране на точки на гърба на един сериозен проблем. Депутатът от ДПС Джейхан Ибрямов е на мнение, че предложенията са противоконституционни, тъй като хората, независимо от етноса им, имат равни права. Той определи като принуда идеите за ограничаване на броя на децата в семейство. \"Наближават европейски избори и някои партии трябва да си търсят изгубените рейтинги, за да изкарат поне един евродепутат. Концепцията копира философията на нацизма. Всички тези действия отдалечават България от европейския ѝ път\", допълни Ибрямов. Лидерът на НФСБ Валери Симеонов смята, че коалиционният му партньор Красимир Каракачанов е откраднал идеите му. Програма на НФСБ предлагала същите мерки още преди 10 години. Попитан дали ще подкрепи концепцията, ако тя бъде внесена в парламента, той отвърна, че трябва да се запознае с нея, и изрази мнение, че мерките трябва да засягат всички етноси. \"Това не са теми, които са чужди на \"Атака\". Нито са от вчера или днес. Ще помислим. За да се вземе общо и полезно решение, трябва да бъде коментирано в парламентарната група\", обяви Явор Нотев от \"Атака\".", "date": "2019.02.07", "title": "От \"Рейтинг за евровота\" до \"Копиране на нацизма\" - коментари за концепцията за ромите"}
{"url": "https://www.dnevnik.bg/tehnologii/2019/02/07/3386766_lg_shte_predstavi_v_kraia_na_meseca_smartfon_s_3d/", "text": "Корейският технологичен гигант LG Electronics обяви, че в края на февруари ще представи нов смартфон, който ще има предна камера с 3D сензор. LG G8 ThinQ ще бъде показан на Световния мобилен конгрес в Барселона, който ще се проведе от 25 до 28 февруари. За новата технология ще се използва REAL3 сензорен чип на германската компания Infineon. Той ще позволи 3D сканиране за селфи камерата. Това ще осигури и по-високо ниво на защита при заключване с технологията за лицево разпознаване. Продажбите на LG G8 ThinQ трябва да започнат през март или април в Южна Корея, след което ще стъпят и на пазара в САЩ и Европа. Междувременно LG продължава работа по своя смартфон със сгъваем дисплей, но според информацията той не се очаква преди третото тримесечие на 2019.", "date": "2019.02.07", "title": "LG ще представи в края на месеца смартфон с 3D камера"}
{"url": "https://www.dnevnik.bg/zdrave/2019/02/07/3386758_do_utre_zdravniiat_ministur_triabva_da_kaje_kak_shte/", "text": "На фона на все повече протести на медици от общински болници из страната заради недостига на средства и ниски заплати днес премиерът Бойко Борисов пое проблема. И на среща с представители на Сдружението на общинските болници обеща: \"Болници в мое управление няма да закрия.\" Премиерът е възложил до утре на Министерството на здравеопазването да му представи предложение с конкретни решения на проблемите в общинското здравеопазване, съобщиха от правителствената информационна служба след срещата. От Сдружението на общинските болници заявили, че също ще представят анализ на състоянието на лечебните заведения. Вчера от сдружението разпространиха декларация, в която отново изразиха притесненията си от недофинансирането на общинските болници. И подкрепиха започналите от началото на годината протести на медици в различни места в страната. \"Средствата за болнична помощ в бюджета на НЗОК за 2018 г. нараснаха с повече от 180 милиона лева. От тях за по-голямата част от общинските болници бяха предвидени по няколко десетки хиляди лева – за пръв път в последните години\", се отбелязва в декларацията. Посочва се, че в същото време за други десетки болници са предвидени допълнителни няколко милиона и това е тенденция от последните години. Това поставя общинските болници като извършващи стопанска дейност и населението, ползващо техните услуги, в много неблагоприятно, дискриминационно положение, се казва още в документа. \"Не можем да приемем по никакъв начин резултатите от тази политика. Пряка илюстрация на това докъде може да се стигне е състоянието на МБАЛ - Поморие, и обслужваното от нея население. За жител на общини Поморие и Несебър се приема, че са достатъчни по 16 лв. на човек годишно при средно за страната 266 лв., а за област Бургас – 228 лв.\", отбелязват от сдружението. Срещу ниските си заплати вече протестират медици от болниците в Карлово, Козлодуй, от \"Св. Мина\" в Пловдив. Министър Ананиев дори отиде на място, за да успокои лекарите и сестрите в Козлодуй, обеща, че може да има увеличение на заплатите им до края на годината. Въпреки срещата те обаче не се отказаха от протестите и отказват да подпишат новите си трудови договори за тази година. В Карлово също готвят колективни оставки. Медици заплашват, че може да се стигне и до национален протест и по-масово подаване на оставки. Подобно  напрежение имаше и в началото на миналата година . Тогава от  здравното министерство обещаха  по-скъпи клинични пътеки и помощ за преструктуриране на болниците. Но не отпуснаха допълнителни субсидии. А до конкретни мерки резултати така и не се стигна.", "date": "2019.02.07", "title": "До утре здравният министър трябва да каже как ще бъдат решени проблемите в общинските болници"}
{"url": "https://www.dnevnik.bg/sport/2019/02/07/3386609_bulgarski_pilot_shte_uchastva_v_evropeiskiia_rali/", "text": "Българинът Григор Григоров ще участва в Европейския рали шампионат (ERC) през сезон 2019, съобщиха от тима му \"Енекод\". Пилотът, който е на 24 години, е единственият българин, който до момента е подал заявка и ще застане на старт. Той ще се състезава в категория ERC Junior U27. Европейският шампионат е последно стъпало преди Световния рали шампионат (WRC). Григоров ще бъде зад волана на \"Пежо\" 208 R2. В неговия клас се допускат автомобили с коли с турбо мотори с обем от 927 до 1067 кубически сантиметра. За последно България беше представена в европейския шампионат през 2017 г., когато Екатерина Стратиева участваше при дамите. Тя стартира само в един кръг. Четири години по-рано беше последното участие при мъжете, записано от Крум Дончев. \"Не е тайна, че всеки пилот се състезава с желанието да спечели, но тъй като това е изцяло ново предизвикателство за мен, трябва да бъда честен към себе си и към екипа си - затова ще си поставим реалистични цели, които ще следваме през цялата година\", коментира Григоров. \"За този сезон основната ни цел е да влезем в шампионата и да покажем стабилно, сигурно темпо, като при всеки покрит пробег ще се стараем да подобряваме цялостното си представяне и ще натрупаме безценен опит и впечатления за сезон 2020.\" Европейският рали шампионат включва осем състезания, като първото е рали \"Азорски острови\" между 21 и 23 март.", "date": "2019.02.07", "title": "Български пилот ще участва в Европейския рали шампионат"}
{"url": "https://www.dnevnik.bg/razvlechenie/2019/02/07/3386699_budesht_film_na_spilburg_i_mendes_popadna_pod/", "text": "Местни жители и институции повдигнаха възражения за плановете на Стивън Спиблърг и Сам Мендес да заснемат филм за Първата световна война в равнината Солсбъри, намираща се недалеч от Стоунхендж, съобщава \"Гардиън\". Лентата е с работно заглавие \"1917\" и ще бъде първият филм на Сам Мендес след заглавието от поредицата за Джеймс Лонд \"Спектър\". Финансирането на проекта ще бъде осигурено от продуцентската компания на Стивън Спилбърг \"Амблин ентъртеймънт\", а снимките трябва да започнат през април тази година. \"Амблин ентъртеймънт\" са поискали от съвета за планиране на Уилтшър разрешение за 35 снимачни седмици в равнината Солсбъри, големи части от която се използват за военни тренировки. Документите, подадени от продуцентите, включват искане за построяване на декори и за използване на площите в съседство до равнината за доставки, складиране на материали и за паркинг за около 500 души. В изложение на отдела по планиране на снимачния процес се казва, че основната дейност ще бъде изграждането на временен декор на френски чифлик. Съветът по археология на Уилтшър е критикувал исканията на \"Аблин ентъртеймънт\" с аргумента, че те не вземат предвид възможното наличие на неоткрити останки, \"които преди това не са били намерени поради култивиране на почвата, липса на достъп или растителността, покриваща полето\". На свой ред съветът по ландшафт и кадастърът на Уилтшър са поискали по-нататъшно проучване, след като са установили, че в района са регистрирани редица застрашени видове. А областта в непосредствена близост до равнината Соутсбъри е обозначена като \"приоритен хабитат\" на варовикови пасища. Музеят на Уилтшър приветства възможността в района да бъде заснет филм, но иска да се увери, че археологическите обекти и околната среда няма да пострадат. В същото време екипът на музея критикува репортаж, в който се твърди, че филмовата локация се намира на 2 мили от Стоунхендж. В действителност разстоянието е 5 мили и е достатъчно отдалечено от Стоунхендж и от мегалитния комплекс Ейвбъри, който е включен в списъка на световното културно наследство на ЮНЕСКО. Възражения срещу проекта са внесени и от страна на местни жители. Те включват твърдение, че заснемането на филма ще бъде \"непоносимо тегло за местното общество\", което и без това \"страда\" от големия туристически поток в областта.", "date": "2019.02.07", "title": "Бъдещ филм на Спилбърг и Мендес попадна под критиките на британски институции"}
{"url": "https://www.dnevnik.bg/sviat/2019/02/07/3386776_evrokomisiiata_otnovo_poniji_ocenkata_za/", "text": "Растежът на българската икономика за миналата година е под очаквания в есенната икономическа прогноза на Европейската комисия, съобщи днес институцията, представяйки данните си за страните - членки на ЕС и еврозоната. По-слабо се понижава прогнозният ръст за тази година, а за следващата остава непроменен. В  есенната прогноза  се очакваше брутният вътрешен продукт да се увеличи с 3.5% (при очаквани от Международния валутен фонд и Министерството на финансите 3.6 на сто) вместо преди това обявените 3.8%. Така днешното понижение на растежа, до 3.2%, става второто от пролетната прогноза миналата година. Причината за разликата е главно по-слабият износ от очакваното, отбелязва Европейската комисия. \"Въпреки това темпът на растеж се запазва значително над средния за ЕС от 1.9%\", продължава съобщението. Почти няма промяна в прогнозата за тази и следващата година, когато БВП би трябвало да нарасне с по 3.6% годишно. В есенната за двете години се очакваше ръст съответно от 3.7 и 3.6 на сто. Комисията запазва очакванията си за инфлацията през следващите две години, съответно 2% и 1.8% през 2019 и 2020 г. Тази прогноза се основава на набор от технически допускания относно валутните курсове, лихвените проценти и цените на стоките, актуални към 25 януари 2019 г. По отношение на всички други входящи данни в прогнозата е взета под внимание информацията, налична до 31 януари, продължава комисията. Националният статистически институт все още не е публикувал оценка за 2018 г., а другата седмица предстои да бъдат публикувани експресни данни за четвъртото ѝ тримесечие.", "date": "2019.02.07", "title": "Еврокомисията отново понижи оценката за икономическия растеж на България за 2018 г."}
{"url": "https://www.dnevnik.bg/sport/2019/02/07/3386806_cska_pregovaria_za_razdiala_s_el_maestro_v_ochakvane/", "text": "Ръководството на ЦСКА работи по раздялата с треньора си Нестор Ел Маестро, съобщи \"Блиц\". Червените са на крачка да назначат Любослав Пенев на поста. Източник на \"Дневник\", близък до Пенев, заяви, че треньорът вече се е договорил с ръководството на клуба за завръщането си на \"Българска армия\". Ел Маестро  дойде при червените преди точно осем месеца . Той проведе и цялата зимна подготовка на отбора, който се завърна преди два дни от лагера си в Испания. В събота червените ще изиграят последния си приятелски мач срещу \"Етър\". Наскоро  в клуба беше привлечен и опитният Люпко Петрович, който влезе в ролята на съветник . ЦСКА е втори, като изостава с шест точки от \"Лудогорец\" след 20 кръга. Червените ще гостуват на шампионите в мач от Купата на България през пролетта. За последно Пенев работи като треньор във \"Валенсия\", но напусна, за да се бори за президентския пост в БФС. В кариерата си той е водил ЦСКА, \"Литекс\" и националния отбор.", "date": "2019.02.07", "title": "ЦСКА преговаря за раздяла с Ел Маестро в очакване на Любослав Пенев"}
{"url": "https://www.dnevnik.bg/evropa/2019/02/07/3386803_evrokomisiiata_riazko_namali_prognozata_za_rust_na/", "text": "Брутният вътрешен продукт на еврозоната ще нарасне с 1.3% през 2019 г. и с 1.6 на сто през 2020 г. Това съобщи Европейската комисия в зимната си прогноза за икономиките на държавите членки, общо на ЕС и еврозоната (за България  четете тук ). Това е под очакванията в есенната прогноза - съответно 1.9 и 1.7 на сто за 2019-2020 г. Прогнозата за увеличението на БВП на ЕС също бе понижена на 1.5 на сто през 2019 г. и на 1.7 на сто през 2020 г. (при съответно 1.9 и 1.8 на сто в предходната прогноза). През втората половина на миналата година икономическата активност намаля, защото растежът на световната търговия се забави, несигурността засегна доверието, а резултатите в някои държави в ЕС бяха засегнати неблагоприятно от временни вътрешни фактори като проблеми в производството на автомобили, социално напрежение и несигурност, свързана с фискалната политика, отбелязва комисията. В резултат нарастването на брутния вътрешен продукт (БВП) в ЕС намалява на 1.9 на сто през 2018 г. спрямо 2.4 на сто през 2017 г. (есенната прогноза - 2.1 на сто за ЕС), продължава комисията. Трудности в големите икономики Икономическата динамика от началото на тази година бе ниска, но основните фактори останаха устойчиви. Икономическият растеж ще продължи, макар и по-умерено. Европейската икономика ще продължи да се възползва от подобрени условия на пазара на труда, благоприятни условия за финансиране и леко експанзионистична фискална позиция. Сред големите държави в ЕС отрицателните корекции за намаляване на растежа през 2019 г. бяха осезаеми в Германия, Италия (1 пункт) и Холандия (0.7 пункта). В много държави се наблюдава благоприятно устойчиво вътрешно търсене, подпомагано и от фондовете на ЕС. Очакваният ръст в най-голямата икономика, Германия, е 1.1% - охлаждане при отчетени от комисията 1.5 на сто миналата година (есенната прогноза оценяваше ръста за тази година на 1.8%, колкото предвиждаше и Бундесбанк, но германската централна банка също обяви, че вероятната стойност ще е 1.1%). Вчерашни  данни за резултати от последното тримесечие  повдигнаха въпроса за състоянието на германската икономика. Италианският ръст ще е едва 0.2% - най-слабият резултат в еврозоната - след като страната  официално навлезе в рецесия  в края на 2018 г. Според комисията дългът, заложен и в последния приет бюджет (предизвикал спорове между Рим и Брюксел), също ще допринесе за забавянето на икономиката. Несигурност Инфлацията на потребителските цени в еврозоната намаля към края на 2018 г. заради резкия спад в цените на енергията и по-ниската инфлация на цените на храните. Същинската инфлация, която изключва цените на енергията и на непреработените храни, бе слаба през годината въпреки по-бързия растеж на заплатите. Общата инфлация (ХИПЦ) достигна средно 1.7% през 2018 г., което е повече от 1.5% през 2017 г. Затова допусканията за цените на петрола за тази и следващата година са по-ниски от тези през есента, инфлацията в еврозоната се очаква да остане умерена на равнище от 1.4% през 2019 г., преди да се увеличи слабо до 1.5% догодина. За ЕС прогнозата за инфлацията е средно 1.6% за тази година, след което се увеличава на 1.8% през 2020 година. Съществува висока степен на несигурност, свързана с икономическите перспективи, затова се отчитат опасности по отношение на прогнозите. Напрежението в областта на търговията, което от известно време влияеше отрицателно на нагласите, намаля, но все още предизвиква загриженост. Китайската икономика може да се забави по-рязко от очакваното, а световните финансови пазари и много от бързо развиващите пазари са податливи на резки промени в глобалното усещане за заплаха и очакванията за растежа. За ЕС процесът с оттеглянето на Великобритания остава източник на несигурност. В светлината на оттеглянето на Великобритания от ЕС прогнозите за 2019 г. и за 2020 г. се основават на чисто техническо допускане, че статуквото в моделите на търговията между ЕС-27 и Лондон ще се запази. Това се прави само за целите на прогнозирането. Тази прогноза се основава на набор от технически допускания относно валутните курсове, лихвените проценти и цените на стоките към 25 януари 2019 година. По отношение на всички други входящи данни в прогнозата е взета под внимание информацията до 31 януари.", "date": "2019.02.07", "title": "Еврокомисията рязко намали прогнозата за ръст на еврозоната тази година"}
{"url": "https://www.dnevnik.bg/sport/2019/02/07/3386752_bojinov_horata_vidiaha_che_sum_jiv_i_ima_oshte_kakvo/", "text": "Валери Божинов обеща да се раздава за \"Левски\" и да помага на отбора, след като подписа договора си със сините. 32-годишният нападател  се завърна на стадион \"Георги Аспарухов\"  с договор за година и половина. \"Година и половина договор, доволен и щастлив съм. Надявам се всички играчи да свършим работа. На \"Левски\" не се отказва. С господин Колев бързо се разбрахме, доста спекулации имаше по темата. Това вече е минало. За нас е важно настоящето и какво ще става оттук насетне\", започна Божинов. През есента Божинов игра за \"Ботев\" (Враца), където реализира седем гола в 11 мача. Той помогна на новака в Първа лига да стигне до сензационна победа на \"Герена\", вкарвайки два гола. \"Може би тези два гола ме върнаха на \"Герена\", дойдох и хората видяха, че съм жив и има още какво да дам на българския футбол и на \"Левски\", допълни Божинов. Нападателят си пожела да има позитивен престой при сините. \"Нови хора, с желание и амбиция да подобрим клуба, дано успеем заедно. Целта в \"Левски\" е една - успехи и победи, и ние да оставим сърцето и душата си. Може да загубиш, но когато се раздадеш и синята фланелка е мокра, никой не може да ти каже нищо\", допълни 32-годишният нападател.", "date": "2019.02.07", "title": "Божинов: Хората видяха, че съм жив и има още какво да дам на българския футбол"}
{"url": "https://www.dnevnik.bg/photos/2019/02/07/3386703_fotogaleriia_makovite_plantacii_v_meksiko_sa_vse/", "text": "В планините на Мексико реколтата от мак расте с всяка година и води до много ниски цени на опиумната паста.", "date": "2019.02.07", "title": "Фотогалерия: Маковите плантации в Мексико са все по-популярни, макар и незаконни"}
{"url": "https://www.dnevnik.bg/sport/2019/02/07/3386797_borislav_mihailov_otpadna_ot_izpulnitelniia_komitet_na/", "text": "Президентът на Българския футболен съюз Борислав Михайлов остава извън изпълнителния комитет на УЕФА. Той не успя да се пребори за нов мандат по време на 43-ия конгрес на европейския футболен съюз в Рим. За президент на УЕФА беше преизбран Александър Чеферин. Словенецът очаквано остава на поста, тъй като беше единственият кандидат. Единствен кандидат беше и унгарецът Сандор Ксаний, който остава вицепрезидент. Ръководството на УЕФА получава мандат до 2023 г.  Михайлов  влезе изненадващо в изпълнителния комитет на организацията през 2011 г. , когато президент беше Мишел Платини. Впоследствие той беше преизбран, като двамата с Чеферин често показват взаимната си подкрепа. Сега в Рим за място в комитета се бореха 11 души. От тях бяха избрани Давор Шукер (Хърватия), Ксаний (Унгария), Арманд Дука (Албания), Фернандо Гомеш (Португалия), Йеспер Кристенсен (Дания), Андрий Павелко (Украйна) и Луис Рубиалес (Испания). В изказването си в Рим Чеферин увери, че няма вариант да се създаде Суперлига, в която да се отделят големите клубове.", "date": "2019.02.07", "title": "Борислав Михайлов отпадна от изпълнителния комитет на УЕФА"}
{"url": "https://www.dnevnik.bg/razvlechenie/2019/02/07/3386768_djei_zi_nae_advokat_na_rapur_zastrashen_ot_deportirane/", "text": "Рапърът 21 Savage, гражданин на Обединеното кралство, който живее в Атланта, е  задържан от американските власти поради изтекла виза . Джей Зи обяви ареста за \"пълна пародия\" и нае адвокат, който да помогне на колегата му в борбата срещу депортиране.  Истинското име на 21 Savage е Шайа Бин Авраам-Джоузеф и той заживява в САЩ още като дете. В изявление по случая на Джей Зи се казва, че рапърът \"заслужава незабавно да се събере отново със семейството си\". 21 Savage е баща на три деца, а визата му е била в администрацията 4 години, казва още в изявлението си Джей Зи. Рапърът е кандидатствал за виза за жертви от престъпление, след като адвокатът му е обявил, че той е оцелял при престрелка през 2013 г. Според екипа на Шайа Бин Авраам-Джозеф той е пристигнал в страната през 1999 г., когато е бил на възраст 7 години. Но Имиграционна и митническа охрана на Съединените щати твърди, че музикантът се е преместил в Щатите през 2005 г., когато е бил на 12 години, и е просрочил визата си. Адвокатите на 21 Savage признават, че 26-годишният рапър не притежава правилните документи, но изтъкват, че те са загубили валидност, когато той е бил дете. И вината за това не е негова. Компанията на Джей Зи Roc Nation обяви, че на лицата с просрочена виза трябва да бъде позволено да бъдат на свобода, докато се разглежда случаят им. Тази година 21 Savage е номиниран за две награди \"Грами\", а церемонията по връчването на статуетките е този уикенд.", "date": "2019.02.07", "title": "Джей Зи нае адвокат на рапъра, застрашен от депортиране"}
{"url": "https://www.dnevnik.bg/na_put/2019/02/07/3386821_fotogaleriia_bialoto_na_cherni_vruh/", "text": "Погледната от софийските улици, Витоша се е превърнала в малко банална част от пейзажа. Но планината е способна - особено при температури около минус 15 градуса - да се превърне в почти неземен свят и всеки с малко повече желание (и известна физическа подготовка и оборудване все пак) може бързо да попадне в него. Кадрите са от изкачване на Черни връх през януари.", "date": "2019.02.07", "title": "Фотогалерия: Бялото на Черни връх"}
{"url": "https://www.dnevnik.bg/sviat/2019/02/07/3386887_germaniia_zabrani_na_feisbuk_da_subira_danni_ot_drugi/", "text": "Германската Федерална служба за защита на конкуренцията (Bundeskartellamt) забрани днес на \"Фейсбук\" (Facebook) да събира данни от други сайтове, например чрез бутона \"Харесвам\", предадоха \"Ройтерс\" и ДПА. Според службата най-голямата социална мрежа в света е злоупотребила с пазарната си доминация, за да събира информация за потребителите без тяхно знание и съгласие. \"Фейсбук\" заяви, че ще обжалва решението, тъй като регулаторът подценява конкуренцията, пред която компанията е изправена, и подкопава общоевропейските правила за защита на личните данни, които влязоха в сила миналата година. \"В бъдеще на \"Фейсбук\" вече няма да бъде позволено да принуждава потребителите си да се съгласяват с на практика неограничено събиране и свързване на данни (от сайтове) извън социалната мрежа към профилите им във \"Фейсбук\",\" каза ръководителят на службата Андреас Мунт. Антикартелната служба започна проверката в средата на 2016 година, упреквайки американския гигант, че събира от трети мрежи - \"Инстаграм\" (Instagram), \"Уотсап\" (Whatsapp), \"Туитър\" (Twitter) и други - голямо количество информация за потребителите без тяхно знание, за да извлече допълнителни печалби от реклама. Решението все още няма правна сила и \"Фейсбук\" има един месец, за да го обжалва. Според агенция ДПА заради потенциално огромния си ефект казусът, свързващ защитата на данни с антимонополния надзор, може да остане години наред в процедури в съда. Ключов въпрос бе как да се дефинира що е пазар на социални мрежи, защото това е нещо различно от традиционните индустрии. Антимонополната служба предпочете да стесни интерпретациите и не включва мрежи за професионална информация от типа на LinkedIn и Xing, чат услуги като WhatsApp или платформи като Snapchat, Twitter или YouTube, но остави в рамките на \"социална мрежа\" StudiVZ и Google+.", "date": "2019.02.07", "title": "Германия забрани на \"Фейсбук\" да събира данни от други източници без разрешение"}
{"url": "https://www.dnevnik.bg/bulgaria/2019/02/07/3386908_sudut_ostavi_nikolai_banev_za_postoianno_v_aresta/", "text": "Апелативният специализиран наказателен съд остави за постоянно в ареста Николай Банев, съобщава  lex.bg.  Според магистратите той може да се укрие, ако бъде пуснат, а събраните доказателства показвали, че е извършил престъпленията, в които е обвинен. Решението на съда е окончателно и не подлежи на обжалване. Бизнесменът и съпругата му Евгения са подсъдими за пет отделни престъпления - участие в престъпна група; длъжностно присвояване/източване на пари и вещи от четири предприятия, сред които и \"Полимери\" АД; укриване на данъци; пране на над 1 млрд. лв. и държане на огнестрелни оръжия и боеприпаси. Те бяха арестувани във Франция и екстрадирани в България през декември. Според разследващите присвояването на парите е ставало от приватизираните предприятия \"Полимери\" , \"Елма\", Химически завод \"Панайот Волов\" и \"Топлофикация Казанлък\". Обвинението твърди, че от \"Полимери\" били присвоени над 1.5 млн. лева, завод \"Елма\" е бил нарязан на скрап и източен, а заводът в Костенец бил продаден на КТБ. Източването ставало, като всички пари по договори на дружествата се превеждали по сметки на Баневи. Преди да чуе решението на съда, Банев заяви в съдебната зала, че прокуратурата няма капацитет и знания да анализира мащабната му икономическа дейност. Той каза още, че ще съди държавата в Страсбург за незаконен арест и пропуснати ползи. \"Моят престой в ареста ще струва скъпо, защото подготвям две дела в Страсбург\", каза Банев.", "date": "2019.02.07", "title": "Съдът остави Николай Банев за постоянно в ареста"}
{"url": "https://www.dnevnik.bg/sport/2019/02/07/3386773_s_valeri_bojinov_napred_risk_ili_zaduljitelen_hod_e/", "text": "Когато си притиснат до стената, е време за действия. В \"Левски\" не просто са опрени о стената, а и чуват тиктакането на обратното броене заради срока, поставен от УЕФА по въпроса с изваждането на клуба от евротурнирите за един сезон. Сините  обявиха поредните промени в ръководството си , като на 6 март се очаква и представянето на  смяна на собствеността , която продължава да е обвита в мъгла. За разлика от всеки предишни случаи, в които новите хора идваха с големи обещания и приказки, сега се виждат първите реални и различни действия. Те са свързани с \"побългаряването\" на отбора. То своя страна е следствие от стремежа бюджетът да се вкара в разумни граници. Тримата футболисти, които \"Левски\" привлече последно, са Николай Михайлов, Мартин Райнов и Валери Божинов. Не е ясно колко назад трябва да се търси, за да се види кога за последно клубът е подписал с трима българи поред и не е взел чужденци. Защо българите \"Цялото нещо, което се е случило с \"Левски\" през последните години, е странно. Не искам да го коментирам кой по каква причина го е направил, но мисля, че новата концепция и идея на ръководството е правилна. Мисля, че ще дойде време в \"Левски\", когато нещата ще стоят по коренно различен начин\", каза вратарят Николай Михайлов пред \"Нова\". Той беше критичен, че в клуба има прекалено много чужденци и това е в тежест. Тежест, която на практика предизвика лошата новина от УЕФА в края на декември. Тогава клубът получи срок до края на февруари да плати задължения или ще бъде изваден от евротурнирите за една година. Освен това беше глобен със 100 хил. евро. В основата на тежкото състояние на сините е недалновидното управление в последните години. Вече десетилетие  клубът привличаше куп чужденци в спорни сделки , а резултатът е болезнено красноречив за привържениците - високи разходи и нито едно спечелено отличие. Новият изпълнителен директор Павел Колев обясни, че занапред политиката ще е да се взимат българи. \"Левски\" винаги когато е бил силен, гръбнакът на отбора е бил изграждан от български футболисти. Ще се опитаме да върнем това време. Ясно е, че ще отнеме известно време, но това е генералната посока\", каза Колев след привличането на Георги Дерменджиев за треньор. Впоследствие бяха взети Райнов и Божинов. Голямата новина дойде с  продажбата на звездата Габриел Обертан в \"Ерзурумспор\" . Президентът на турския клуб заяви, че сделката е за 1.7 млн. евро. Така, от една страна, \"Левски\" си осигури ценни приходи, а от друга, се отърва от тежкото бреме да плаща високата заплата на френския полузащитник. Без избор \"Левски\" на практика беше оставен без особен избор. Но това стана в подходящ момент - в спортен план сините няма какво да губят. Отборът изостава значително в надпреварата за титлата и отпадна от турнира за Купата на България. Привличането на Михайлов и Божинов буди закачливи коментари и в спортен план крие големи рискове, но за клуба по-скоро е неизбежен ход към задължителната промяна. Просто защото клубът няма избор, ако иска да се бори за оцеляването си. А резултатите засега са на заден план. Облечено под мотото \"побългаряване на отбора\", което за голяма част от привържениците е болна тема, решението може и да се обърне в полза на ръководството. Надежда за добро развитие изрази Колев. \"Аз се адаптирах в \"Левски\" за 15 минути. Познавам всички тук, както и футболистите. От днес имам и добър приятел в лицето на Валери, защото се познаваме от дълги години. Надявам се това ново начало и за него, и за \"Левски\" като клуб да бъде успешно и да върнем \"Левски\" където му е мястото. Без коментар по темата със собствениците. Каквото трябва да се прави, се прави като процедури. Когато всичко стане официално, ще се го разберете\", каза Колев след подписването на договора на Божинов.", "date": "2019.02.07", "title": "С Валери Божинов напред: риск или задължителен ход е \"побългаряването\" на \"Левски\""}
{"url": "https://www.dnevnik.bg/biznes/2019/02/07/3387053_goranov_shte_predloji_vsichki_firmi_za_avtobusni/", "text": "Министърът на финансите Владислав Горанов ще предложи всички автобусни превозвачи задължително да се регистрират по ДДС. По думите му това ще доведе до изчистване на сивия сектор сред бранша. Това съобщи пресцентърът на Министерството на транспорта след като ресорният министър Росен Желязков и Горанов разговаряха с представители на автобусния бранш по поставените от тях проблеми. В средата на януари представители на автобусните фирми обявиха, че на 18 февруари излизат на протест заради множеството нерешени проблеми в бранша. Един от най-сериозните проблеми пред бранша е нерегламентираният превоз на пътници, който е опасен за живота и здравето на хората, създава нелоялна конкуренция и директно нанася вреди, както на бизнеса, така и на държавата, заявява Росен Желязков след срещата, цитиран от пресцентъра си. За това по време на срещата са обсъждани варианти за съвместни действия между Изпълнителна агенция \"Автомобилна администрация\", Гранична полиция и Националната агенция за приходите. Ще бъде извършен анализ на рисковите пътувания през границата с леки автомобили, за да бъдат установени хората, които често извършват международни пътувания с различни пътници. Трите институции, със съдействието и на други органи, ще изградят система за постоянен мониторинг и контрол за ограничаването на незаконните превози, като лицата извършващи тези превози ще бъдат щателно проверявани и за произхода на доходите им, съобщава ведомството. Транспортното министерство и автобусните превозвачи се договорили още да създадат подробен план за справяне с належащите проблеми в сектора като работата по него ще започне идната седмица.", "date": "2019.02.07", "title": "Горанов ще предложи всички фирми за автобусни превози да се регистрират по ДДС"}
{"url": "https://www.dnevnik.bg/sport/2019/02/07/3387043_intel_podpisa_dogovor_sus_siti_livurpul_i_arsenal_za/", "text": "Клубовете от Висшата лига \"Манчестър сити\", \"Ливърпул\" и \"Арсенал\" подписаха договор с технологичната компания Intel за сътрудничество. То ще помогне стадионите на трите тима \"Етихад\", \"Анфийлд\" и \"Емиратс\" да бъдат оборудвани с 38 камери, които да донесат ново преживяване на публиката. Intel ще инсталира своята технология TrueView на трите съоръжения, която се заснема с камери с 5К резолюция, които позволят 360-градусова гледна точка. Феновете на \"гражданите\", червените и \"артилеристите\" ще могат да се възползват от технологията чрез преките предавания на мачовете на техните любими тимове, разширени повторения или на мобилните платформи на всеки от клубовете. От 10 март TrueView ще представи набор от нововъведения, включително гледна точка от най-различни ъгли, които дават възможност на зрителите да следят играта и от гледната точка на футболистите. Ще се предлагат най-различни опции, част от които все още дори не са обявени. Intel използва TrueView в Националната футболна лига (НФЛ) на САЩ. За пръв път обаче компанията навлиза във Висшата лига. \"Обичаме да бъдем първи както на терена, така и извън него. Това е технологична революция, с която сме сигурни, че феновете ни ще гледат качествен футбол от всеки възможен ъгъл\", каза вицепрезидентът на \"гражданите\" Деймиън Уилъби. Intel отдавна си партнира и с други първенства. Технологията отдавна навлезе в испанската Ла Лига и на олимпийските игри. Зад Океана Националната баскетболна асоциация (НБА) и Мейджър лийг бейзбол (МЛБ) също използват виртуална реалност при повторения.", "date": "2019.02.07", "title": "\"Интел\" става технологичен партньор на \"Сити\", \"Ливърпул\" и \"Арсенал\""}
{"url": "https://www.dnevnik.bg/sport/2019/02/07/3387052_barselona_se_gotvi_za_jivot_i_bez_lionel_mesi_kaza/", "text": "Барселона\" трябва да започне да мисли и за периода след Лионел Меси\", обяви президентът на каталунците Хосеп Мария Бартомеу. Според бизнесмена клубът вече се готви за това и трансферната политика в последните месеци е индикация. През миналия месец шампионите на Испания привлякоха холандеца  Франки Де Йонг от \"Аякс\" за 75 милиона евро . Меси играе за \"Барселона\" от 2004 г., като е абсолютен рекордьор по голове за клуба, както и по спечелени трофеи. Аржентинецът има 665 срещи, като е №3 във вечната ранглиста зад Шави Ернандес и Андрес Иниеста. \"Знам, че един ден Лионел ще се откаже. Мисля си обаче, че този ден все още е далеч, той играе най-добрия си футбол\", каза Бартомеу в подкаста на журналиста Гийом Балаг. \"Готвим се периода след него, затова взимаме млади играчи, които да израснат около Меси и да се оформят като лидери. Тази ера на успехи трябва да продължи, защото Меси няма да играе вечно\", каза Бартомеу, чийто мандат изчита през 2021 г. Договорът на Меси е именно до лятото на 2021 г., когато аржентинецът ще бъде на 34 години. Откупната му клауза е 700 милиона евро. \"Мандатът ми изтича след две години, затова трябва да оставя клуба в най-добро състояние и в позиция да продължава да печели трофеи. Това е наследството, което трябва да оставя\", добави Бартомеу.", "date": "2019.02.07", "title": "\"Барселона\" се готви за живот и без Лионел Меси, каза президентът на клуба"}
{"url": "https://www.dnevnik.bg/photos/2019/02/07/3386782_fotogaleriia_svetovnite_snimki_na_denia_-_7_fevruari/", "text": "Моделът представя тоалет от колекцията на Том Форд на нюйоркската Седмица на модата.", "date": "2019.02.07", "title": "Фотогалерия: Световните снимки на деня - 7 февруари 2019 г."}
{"url": "https://www.dnevnik.bg/sport/2019/02/07/3387049_totnum_otloji_za_poreden_put_premestvaneto_na_noviia/", "text": "Тотнъм\" обяви поредно отлагане на преместването на новия си стадион в Северен Лондон. \"Шпорите\" ще домакинстват на \"Уембли\" на 2 март, когато е дербито с регионалния им съперник \"Арсенал\". Преди месец \"Тотнъм\" разпространи информация, че очаква да се премести на новия си стадион за мачовете в началото на март, но това няма да се случи. В четвъртък беше съобщено, че дербито на Северен Лондон ще се състои на националния стадион \"Уембли\". \"Можем да съобщим, че възстановителните работи по системите за безопасност в новия стадион са близо до приключване и след това ще пристъпим към крайните етапи на изпитание на системата за засичане на пожар и нейното интегриране с другите системи за безопасност\", гласи съобщението на \"шпорите\". \"Успехът на това тестване е от решаващо значение за способността ни да получим сертификат за безопасност и да отворим стадиона. Ето защо можем да потвърдим, че ще играем с \"Арсенал\" на \"Уембли\" на 2 март\". Президентът на клуба Даниел Леви благодари още веднъж за разбирането от страна на феновете. Бизнесменът обясни, че \"Тотнъм\" прави всичко възможно, за да се премести в своя нов дом. \"Тотнъм\" трябваше да се премести на новия си 62-хиляден стадион още през септември. Първоначално беше съобщено, че това ще стане след Нова година, а сега идва ново забавяне.", "date": "2019.02.07", "title": "\"Тотнъм\" отложи за пореден път преместването на новия стадион"}
{"url": "https://www.dnevnik.bg/sport/2019/02/07/3386395_cicipas_i_monfis_oformiha_mechtan_chetvurtfinal_v/", "text": "Стефанос Циципас и Гаел Монфис оформиха мечтан четвъртфинал в \"София оупън\". 20-годишният грък, който остана най-високо поставеният тенисист в турнира, започна участието си с победа срещу германеца Ян-Ленард Щруф в последния двубой от втория кръг. Шампионът от младежките финали на АТП спечели със 7:6 (5), 6:4 за 90 минути. Срещата предложи атакуващ тенис, чести излизания към мрежата и много солидна игра от световния №12. За Циципас това беше първи мач от полуфинала на Аustralian Open срещу Рафаел Надал. Гъркът записа и първа победа в София, след като преди две години, когато беше само на 18, отпадна в първия кръг на квалификациите. Циципас сервираше много солидно. Той пласира десет аса и завърши със 76% спечелени точки след вкаран първи сервис и впечатляващите 71% след втори. Гъркът даде само една точка за пробив на съперника и тя дойде в последния гейм на мача. Щруф също печелеше повечето точки, в които вкарваше първия си сервис. Второто му подаване носеше проблеми на германеца и Циципис стигна до пет възможности за пробив. 51-ия в света успя да спаси четири от тях, но това се оказа недостатъчно дори за сет срещу Циципас. Поставеният под №7 Монфис записа втора експресна победа при дебютното си участие в София. След като в първия кръг  надигра финалиста от 2016 г. Виктор Троицки само за 60 минути , 32-годишният французин нямаше никакви проблеми и във втория - 7:5, 6:3 срещу Михаил Кукушкин. Монфис имаше нужда от 78 минути, за да се справи със съпротивата на 31-годишния представител на Казахстан. Френският тенисист пласира цели 15 аса и спечели 86% от точките след вкаран първи сервис по пътя към третата си победа от четири мача срещу 55-ия в световната ранглиста. Освен с множество атрактивни изпълнения двубоят беше изпълнен с доста точки за пробив. Монфис имаше 13 възможности да спечели подаването на съперника и реализира четири от тях. В същото време той спаси четири от шестте, които се откриха пред Кукушкин. Монфис и Циципас ще се изправят един срещу друг за втори път. Първата им среща беше в първия кръг на мастърса в Шанхай през 2018 г., когато гръцкият тенисист спечели драматична победа със 7:6 (4), 4:6, 6:4. Победителят от втория им двубой ще се бори за място на финала срещу поставения под №3 Даниил Медведев или Мартин Клижан. 22-годишният руснак направи обрат срещу холандеца Робин Хаасе - 5:7, 6:2, 6:2, а 29-годишният словак надигра германския квалификант Даниел Брандс със 7:6 (5), 6:4. Четвъртфиналите в горната половина на схемата противопоставят поставения под №6 Фернандо Вердаско срещу Матео Беретини и поставения под №4 Роберто Баутиста Агут срещу Мартон Фучович. И четиримата преодоляха втория кръг след оспорвани трисетови битки. Днес Вердаско отстрани финалиста от миналата година Мариус Копил след 6:2, 4:6, 6:1, а в сряда Беретини изненада водача в основната схема Карен Хачанов след обрат с 6:7 (6), 6:3, 6:4. Намиращият се в страхотна форма от началото на сезона Баутиста Агут също направи обрат във втория кръг - 3:6, 6:3, 6:2 срещу Матю Ебдън от Австралия. Фучович елиминира другия германски квалификант, достигнал до тази фаза - Яник Маден, след 7:6 (3), 3:6, 6:4.", "date": "2019.02.07", "title": "Циципас и Монфис оформиха мечтан четвъртфинал в София"}
{"url": "https://www.dnevnik.bg/sviat/2019/02/07/3387087_franciia_se_oburna_sreshtu_germaniia_za_statuta_na/", "text": "Франция планира за подкрепи предложение на Европейската комисия за регулиране на газопроводите, влизащи в страна от ЕС по море директно от трети страни, което засяга статута на \"Северен поток 2\" и е против позицията на Германия и Русия по този проект. Гласуване ще има в петък в Брюксел и ако тогава френският представител официално потвърди с вота си тази позиция, това ще е неприятен удар по основен партньор като Германия и може да доведе до спиране на строежа на газопровода малко преди приключването му. Става дума за  Газовата директива на Европейската комисия  (2009/73/EC) , пряко засягаща \"Северен поток 2\" без да го споменава изрично, която бе представена в Брюксел през ноември 2017 г. и все още се спори по нея. Предложените поправки в нея предвиждат принципите за регулиране на европейския газов пазар да се разпространят и върху морските газопроводи. В частност това означава и разделяне функциите на пренасящата компания от доставчика на газ, както и допускане до тръбата на трети компании за транзит на техен газ. Германия втора година работи за събиране на подкрепа за позицията си, че директивата не се отнася до този проект. Русия не иска това да става, защото \"Газпром\" изцяло проектира, финансира и изгражда газопровода през Балтийско море, а ще се окаже принудена да допусне други до мощностите му. През януари обсъждането се активизира, а румънският енергиен министър Антон Антон като председател на съвета на министрите от сектора по време на румънското председателство на Съвета на ЕС, заяви, че един от приоритетите му е да бъдат приети поправките. На 9 янари Съветът представи на работната група (Energy Working Party, EWP) третата версия на проекта за поправки. Руски медии тогава писаха, че Букурещ бил под натиск и от САЩ да действа срещу газопроводите на \"Газпром\". САЩ официално са заявявали, че са против \"Северен поток 2\", защото смятат, че увеличава енергийната зависимост на Европа от Русия, отнема милиарди долари приходи от транзит за бюджета на Украйна и увеличава възможността президентът Владимир Путин да оказва натиск върху ЕС и НАТО чрез подобни проекти. В четвъртък трима американски посланици в Германия, Дания и ЕС -  публикуваха в \"Дойче веле\" писмо , в което заявяват ,че \"спирането на проекта (Северен поток 2) ще изпрати ясен сигнал, че Москва не може да остане ненаказана за агресията си срещу съседни държави и намесата си срещу нашите демокрации\". Те смятат, че \"Северен поток 2\" е не просто газопровод, а \"проект за разпространяване на руската власт и влияние\". \"ЕС трябва така да преразгледа Третия енергиен пакет, приет през 2009 г., че законите на ЕС да действат и за такива проекти като \"Северен поток 2\". Защо компании извън ЕС като \"Газпром\" могат да деформират конкуренцията на европейския газов пазар, докато се придържат към по-ниски стандарти в сравнение с компаниите от ЕС?\", питат посланиците Ричард Гренел, Карл Сандс и Гордон Сондленд. Също днес на срещата с премиерите от Централна Европа в Братислава канцлерът Ангела Меркел за пореден път настоя, че \"Северен поток 2\" не прави Германия зависима от руския газ, включително защото властите в Берлин разнообразяват източниците си на горива. Освен това тя изтъкна, че Украйна трябва да остане транзитираща държава и след края на 2019 г., когато изтичат руско-украинските договори. Германия отклони предложените от Европейската комисия поправки в третата версия на директивата, включително защото логиката им сочи към един единствен инфраструктурен проект, а за другите се допускат редица изключения, пише днес московският в. \"Ведомости\". Проблем имат и Холандия и Финландия, тъй като поправките дават на Еврокомисията право да контролира междудържавни споразумения за пренос на газ, да формулира основни изисквания при преговорите и дори да ги блокира, продължава деловото издание. В този дух бе и заключението на правния отдел към Съвета на ЕС. И трите държави не са съгласни да отстъпват на институциите в Брюксел такива правомощия, казват редакторите на \"Ведомости\". Холандия, например, смята, че обновената Газова директива не бива да действа за вече построени и за строящи се газопроводи. Финансово със \"Северен поток 2\" са обвързани пет големи енергийни компании - германските Wintershall (поделение на гиганта BASF), германско-финландската Uniper, австрийската OMV, френската Engie и англо-нидерландската Royal Dutch Shell. От неофициално изразени позиции може да се предполага, че в подкрепа на Берлин ще гласуват също Холандия, Белгия, Австрия, Гърция и Кипър. Много важно е какво ще изберат Италия и Испания заради голямата тежест, която имат при формиране в петък на броя на гласовете в работната група към Съвета на ЕС. Това ще се разбере в петък на заседанието на Комитета на постоянните представители на страните от ЕС (COREPER). Днес от компанията Nord Stream 2 AG заявиха, че подкрепят критиките към предложените промени в директивата, защото те щели да доведат до неяснота за инвеститорите и потенциално да създадат дискриминационен режим на регулиране за отделни газопроводни проекти. От Uniper, вложила досега около 600 млн. евро от предвидените за участие в проекта 950 млн. евро, заявиха, че продължават да смятат, че \"Северен поток 2\" ще бъде завършен. \"Това е проект за десетилетия напред и поради това той е в определена степен независим от сегашните събития\", добави говорител на компанията. \"Франция възнамерява да подкрепи приемането на тази директива. Работата продължава с нашите партньори и специално с Германия за възможни промени в текста\", цитира \"Ройтерс\" говорителката на външното министерство Анес фон дер Мюл. Ако в петък предложената регулация получи подкрепа в работната група, преговорите за съставяне на окончателния проект за текста на директивата може да започнат още следващата седмица. Президентът Еманюел Макрон отмени днес участието си в средата на февруари в Мюнхенската конференция за сигурност и така няма да има личен контакт и съвместна поява с Ангела Меркел. Програмата му показва, че той няма да напуска Франция до срещата на ЕС на върха на 20 март.", "date": "2019.02.07", "title": "Франция се обърна срещу Германия за статута на \"Северен поток 2\""}
{"url": "https://www.dnevnik.bg/sviat/2019/02/07/3387110_shveicariia_pokani_hakeri_da_probiiat_sistemata_i_za/", "text": "Швейцария отправи предизвикателство към хакерите, които успеят да пробият системата й за електронно гласуване от ново поколение, като обяви награди в общ размер 150 хил. швейцарски франка (132 хил. евро), предаде Франс прес, цитирана от БТА. Федералното канцлерство съобщи, че ще се организира мнимо гласуване от 25 февруари до 24 март и покани желаещите компютърни гении, които искат да изпробват уменията си, да се запишат на адрес  https://onlinevote-pit.ch . В България управляващите оправдават липсата на електронен вот тъкмо с възможността хакери да се намесят и да манипулират крайния резултат.  Участниците ще могат \"да се опитат за манипулират бюлетините, да прочетат подадените бюлетини, да нарушат тайната на вота и да извадят от строя или да заобиколят предпазните механизми, които защитават както бюлетините, така и данните за сигурността\", уточни канцлерството в изявление. Размерът на наградата ще зависи от степента на проникване на всеки хакер. Голямата награда от 50 хил. швейцарски франка ще получи този, който успее да манипулира бюлетините, без да бъде засечен. Нарушаването на тайната на вота ще се възнагради с 10 хил. швейцарски франка, а унищожаването на електронна урна носи 5 хил. швейцарски франка.", "date": "2019.02.07", "title": "Швейцария покани хакери да пробият системата й за електронно гласуване"}
