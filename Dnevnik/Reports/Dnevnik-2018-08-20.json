{"url": "https://www.dnevnik.bg/sport/2018/08/20/3299155_livurpul_se_prebori_za_truden_uspeh_sreshtu_kristul/", "text": "Ливърпул\" спечели трудна победа с 2:0 при гостуването си на \"Кристъл палас\". Червените стигнаха до успеха с головете на Джеймс Милнър от дузпа и на Садио Мане. Двамата се разписаха в края на двете полувремена, за да донесат втората победа на отбора си от два мача във Висшата лига. Звездата на \"Ливърпул\" Мохамед Салах не вкара, но имаше ключова роля за успеха. В края на първото полувреме съдията даде дузпа за нарушение срещу египтянина. В 75-ата Уан-Бисака получи директен червен картон за спъване на окъсващия се Салах.  Нападателят беше в основата и на втория гол в 93-ата минута, когато подаде на Мане, който напредна, излъга вратаря и вкара. Воденият от Юрген Клоп отбор беше по-деен през първата част, като владееше повече топката и атакуваше. Въпреки че нямаха точен удар, домакините няколко пъти затрудниха съперника си. В 22-ата минута Салах получи отлично извеждащо подаване, но опитът му да прехвърли вратаря се оказа прекалено силен. Секунди по-късно \"Кристъл палас\" отговори с фалцов удар на Андос Таунзънд, който улучи гредата. \"Ливърпул\" поведе в последните секунди на първата част след дузпата за нарушение срещу Салах. Милнър изпълни точно и даде преднина на отбора си. След почивката двата отбора си размениха възможности. Вратарят Алисон спаси удар на Лука Миливойевич, а домакините продължаваха опитите си да изравнят. Това даваше възможности на червените да правят бързи атаки. При една от тях в 75-ата минута се стигна до изгонването на Уан-Бисака. В последните секунди домакините изпълниха ъглов удар. \"Ливърпул\" пое топката и направи скоростна атака, като този път Салах изведе Мане, който напредна и вкара.", "date": "2018.08.20", "title": "\"Ливърпул\" се пребори за труден успех срещу \"Кристъл палас\""}
{"url": "https://www.dnevnik.bg/sport/2018/08/20/3299130_vitosha_specheli_purva_pobeda_izvun_sofiia_v_redovniia/", "text": "Витоша\" спечели първата си победа извън София в мач от редовния сезон в Първа лига. Воденият от Росен Кирилов състав се наложи с 1:0 срещу \"Верея\". Ценния гол в Стара Загора вкара Стефан Христов в 88-ата минута. С успеха си \"Витоша\" събра девет точки след три победи в пет кръга. За целия минал сезон и 37 мача отборът постигна само две победи и се спаси от изпадане след драматичен развой в плейофите. \"Верея\" остава последен в елита с една точка, като продължава без отбелязан гол. В двубоя тимът за първи път беше воден от новия си треньор Небойша Лекич, заменил Иван Колев. През почти целия мач \"Витоша\" владееше повече топката и атакуваше, но не успяваше да стигне до гол. Домакините трудно организираха опасни атаки и завършиха само с един точен удар. Ключовият момент дойде в 88-ата минута, когато Христов донесе победата на отбора си. Той получи вляво в наказателното поле и от малък ъгъл се възползва от излизането на вратаря Георги Георгиев.", "date": "2018.08.20", "title": "\"Витоша\" спечели първа победа извън София в редовния сезон в елита"}
{"url": "https://www.dnevnik.bg/biznes/2018/08/20/3299133_polsha_obiavi_che_severen_potok_2_e_vreden_germaniia/", "text": "Правителството на Германия не споделя позицията на Полша, която се противопоставя на изграждането на газопровода \"Северен поток 2\", заяви днес във Варшава германският външен министър Хайко Маас на съвместна пресконференция с полския си колега Яцек Чапутович, предаде ТАСС, цитирана от БТА. \"Този проект няма да няма да създаде в Европа зависимост от доставките на енергия\", каза Маас, като допълни, че според него \"Украйна не е обект на натиск\". Чапутович подчерта, че полската позиция се различава от германската и отбеляза, че в случая има и спор между Берлин и Вашингтон. \"Представители на американската администрация твърдят, че \"Северен поток 2\" е инструмент, чрез който Русия ще получи финансови средства, които ще използва за модернизация на армията и въоръжения, което заплашва сигурността на Европа и света\", заяви полският външен министър. Той добави, че въпросният газопровод има \"геополитически характер, вреден е, заплашва диверсификацията и поставя Украйна в много затруднено положение\". Проектът \"Северен поток 2\" предвижда полагането по дъното на Балтийско море от Русия до Германия на две тръби с общ капацитет 55 милиарда кубични метра газ годишно. Цената трябва да е 9.5 милиарда евро, а началото на строителните работи се очаква до края на 2019 г., припомня ТАСС.", "date": "2018.08.20", "title": "Полша обяви, че \"Северен поток 2\" е вреден, Германия не е съгласна"}
{"url": "https://www.dnevnik.bg/video/2018/08/20/3299118_album_na_eagles_stana_nai-prodavaniiat_v_istoriiata_na/", "text": "Албум на американската група \"Ийгълс\" (Eagles) от 1976 г. стана най-продаваният за всички времена, след като надмина \"Трилър\" на Майкъл Джаксън, съобщи Асоциацията на звукозаписната индустрия на Америка. \"Най-големите им хитове от 1971-1975\" (Their Greatest Hits 1971-1975) е натрупал до днес над 38 милиона продажби или разпространение чрез интернет. Така той детронира предизвикалият сензация в поп музиката \"Трилър\" от 1982 г., за който са регистрирани 33 милиона продажби. Кралят на поп музиката е \"обкръжен\" от \"Ийгълс\", защото на трето място е друг техен легендарен албум - Hotel California с 26 милиона продажби. Сформираната през 1971 г. в Лос Анджелис група работи до 1980 г., когато се разпадна. През 1994 г. членовете ѝ се събраха с първоначалните движещи сили в \"Ийгълс\" Дон Хенли и Глен Фрей. Фрей почина през 2016г., но групата продължи с турнетата, като мястото на Фрей зае синът му Дийкън.  (Eagles, 1972)  (Eagles, 1972) (One of These Nights, 1975)  (On the Border, 1974)  (Desperado, 1973)  (One of These Nights)  (Desperado)  (One of These Nights)  (Eagles)  (On the Border)", "date": "2018.08.20", "title": "Албум на Eagles стана най-продаваният в историята на САЩ"}
{"url": "https://www.dnevnik.bg/sport/2018/08/20/3299141_grigor_dimitrov_smiata_che_samo_malkite_neshta_go/", "text": "Малките неща са това, което разделя Григор Димитров от най-добрите в тениса, смята българинът. Думите му дойдоха след края на мастърса в Синсинати, където  отпадна след загуба от Новак Джокович . \"Кой знае колко още мача трябва да изиграя срещу него, за да го победя. Винаги съм близо, усещам, че съм на това ниво, но винаги са тези малки неща, които ми убягват. Да, не ме е страх да го кажа. Винаги е било така\", заяви Димитров в дните преди US Open. Българинът, който се  смъкна до осмото място в света , смята, че може да играе на нивото на Рафаел Надал, Анди Мъри или Новак Джокович. Според него в последния му мач със сърбина всичко в играта на съперника му се е получавало. \"Мисля, че опитът му през годините му дава предимство. Уменията му в защита също са невероятни. Има много малки неща, които ако са в твоя полза, печелиш, а ако отидат в негова ползва - той печели. За съжаление, в последните случаи отиваха в негова полза\", каза Димитров. До момента той има една победа в деветте си мача с Джокович.", "date": "2018.08.20", "title": "Григор Димитров смята, че само малките неща го спират срещу най-добрите"}
{"url": "https://www.dnevnik.bg/video/2018/08/20/3299142_video_nov_zapis_ot_ruhvaneto_na_mosta_v_genua/", "text": "Властите в Италия разпространиха нови записи от охранителни камери на момента, в който миналата седмица рухна мостът \"Моранди\" в Генуа. В неделя спасителните екипи откриха телата на тричленно семейство - последните безследно изчезнали, които се оказаха в кола, премазана под тонове бетонни късове. Така пет дни след трагедията приключиха активните издирвателни работи и започва разследването. Жертвите от падането от 50 метра на 200-метров участък от магистралата са 43. Деветима все още са в болница, като от тях четирима са в критично състояние.", "date": "2018.08.20", "title": "Видео: Нов запис от рухването на моста в Генуа"}
{"url": "https://www.dnevnik.bg/sviat/2018/08/20/3299152_trump_obvini_erdogan_che_e_narushil_sdelka_mejdu/", "text": "Президентът на САЩ заяви в ексклузивно интервю за \"Ройтерс\", че турският му колега Реджеп Тайип Ердоган е нарушил сделка между двамата и че няма да прави на Турция никакви отстъпки, за да постигне освобождаването на пастор Андрю Брънсън. Той допълва също, че няма никакви притеснения за това наказателните мита, които наложи преди дни на турски продукти, да накърнят и европейски икономики. В разговора в Овалния кабинет Тръмп разкрива, че е мислел, че има сделка с Ердоган, когато е убедил Израел да освободи турска гражданка и е смятал, че в отговор ще бъде пуснат задържаният преди две години Брънсън. \"Мисля, че е много тъжно това, което прави Турция. Мисля, че допускат ужасна грешка. Няма да има отстъпки\", казва президентът. \"Изобщо не съм притеснен, изобщо не съм притеснен. Така се постъпва\", допълва той по повод митата и въпрос за потенциални последици от тях и за други икономики Тръмп разказва, че Ердоган искал турска гражданка да се върне от Израел. Двамата разговаряли в средата на юли на срещата на НАТО на върха, където обсъждали и случая Брънсън, както и какъв би бил начинът за освобождаването на пастора, сподели по-рано високопоставен представител на Белия дом. Според него сделката била да бъдат освободени и други американци, задържани в Турция. \"Измъкнах този човек за него. Очаквам от него да пусне от Турция този много невинен и чудесен човек и страхотен баща и велик християнин\", казва днес Тръмп, който смята, че е спазил своята част от уговорката. Израел потвърди, че президентът е поискал да бъде освободена Ебрю Йозкан и че тя е била депортирана на 15 юли. Анкара обаче отрича да е поемала какъвто и да ангажимент в замяна да пусне Брънсън. \"Харесвам Турция. Много харесвам народа на Турция. Досега, както знаете, имах много добри отношения с президента им. Страхотно се разбирахме с него. Имах много добри отношения. Но това не може да е еднопосочна улица. За САЩ това вече не е еднопосочна улица\", цитира думите му \"Ройтерс\". Ебрю Йозкан бе задържана и обвинена във връзки с палестинската ислямистка групировка \"Хамас\". Тя е била в Израел с туристическа група и арестувана през юни на излизане от страната, като случаят разгневи властите в Анкара. На 16 юли израелската преса съобщи, че след сделка - но без да посочи с кого - тя е била депортирана, а случаят ѝ е бил предефиниран като \"някой, чието местонахождение не може да бъде установено\". Малко по-късно \"Вашингтон пост\" съобщи, че това е било част от провалила се сделка за освобождаването на Андрю Брънсън. На 27 юли представител на Израел потвърди, че в случая с Йозкан се е намесил президентът Тръмп. \"Вашингтон пост\" твърди, че на 14 юли молбата е била отправена от Тръмп в телефонен разговор с премиера Бенямин Нетаняху.", "date": "2018.08.20", "title": "Тръмп обвини Ердоган, че е нарушил сделка между двамата и няма да му прави никакви отстъпки"}
{"url": "https://www.dnevnik.bg/photos/2018/08/20/3298623_fotogaleriia_kak_2_mln_poklonnici_putuvat_kum_meka/", "text": "В долината Мина, край Мека, вчера започна годишното мюсюлманско поклонение хадж. Около 2 млн. поклонници, 1.7 млн. от които от чужбина, бяха извозени с автобуси до пустинния район. Те ще прекарат нощта в долината Мина, а сутринта поемат към хълма Арафат, на около 20 км източно от Мека, където ще бъде кулминацията на хаджа.", "date": "2018.08.20", "title": "Фотогалерия: Как 2 млн. поклонници пътуват към Мека"}
{"url": "https://www.dnevnik.bg/bulgaria/2018/08/20/3299042_bulgariia_shte_predade_poslednoto_izdirvano_ot/", "text": "България ще предаде на Германия 15-годишно момче, издирвано по обвинение за изнасилване на малолетно момиче. Това се случи след окончателно решение на Пловдивския апелативен съд, с което бе потвърдена допуснатата от долната съдебна инстанция европейска заповед за арест на посочения с инициали И.М. Той е издирван от прокуратурата във Вупертал, Германия, след като бе привлечен към наказателна отговорност за изнасилване и блудствени действия на малолетно момиче в съучастие с други момчета. Делото се гледа при закрити врата заради възрастта на издирвания. ", "date": "2018.08.20", "title": "България ще предаде последното издирвано от Германия момче, обвинено в групово изнасилване"}
{"url": "https://www.dnevnik.bg/sport/2018/08/20/3299039_video_magicheskite_migove_na_mistur_masturs_ili_kak/", "text": "Новак Джокович  влезе в историята на тениса с титлата си в Синсинати . Сърбинът показа, че връща най-добрата си форма, като във финала победи с 6:4, 6:4 Роджър Федерер. С триумфа си той направи нещо, което никой преди него не беше успявал - спечели титли във всеки от деветте турнира от сериите \"Мастърс\". Екипът на АТП припомни ключовите разигравания по пътя към рекорда му, като подбра победните точки, отвели Джокович до първата му титла във всеки от турнирите. Най-много пъти носителят на 13 титли от Големия шлем е стъпвал на върха в Маями - шест пъти, а в Индиън Уелс - пет.", "date": "2018.08.20", "title": "Видео: Магическите мигове на Мистър Мастърс, или как Джокович стигна до рекорда"}
{"url": "https://www.dnevnik.bg/tehnologii/2018/08/20/3299004_epul_iztri_25_hil_prilojeniia_ot_onlain_magazina_si_v/", "text": "Американската компания \"Епъл\" (Apple) е премахнала от китайската версия на магазина си AppStore 25 хил. приложения с хазартни игри, които са забранени в Китай, съобщава днес  вестник \"Уолстрийт джърнъл\" . Изданието се позовава на китайската държавна телевизия Си Си Ти Ви (CCTV), която по-рано критикуваше \"Епъл\" за бездействие във връзка с тези приложения с хазартни игри, които са замаскирани като приложения за лотария, разрешени в Китай, допълва ТАСС. Самата компания потвърждава премахването на приложенията, но не посочва точен брой. Приложенията за хазартни игри са незаконни и забранени в китайския AppStore. Вече премахнахме много приложения и разработчици, опитващи се да разпространяват такива незаконни приложения в AppStore, като се стараем за открием такива приложения и да ги премахнем от магазина, заявява \"Епъл\" пред изданието. Си Си Ти Ви отбелязва, че всички спрени приложения продължават да работят и след премахването им от AppStore. Общо в китайския AppStore има около 1.8 млн. приложения, отбелязва в. \"Уолстрийт джърнъл\". /БТА", "date": "2018.08.20", "title": "\"Епъл\" изтри 25 хил. приложения от онлайн магазина си в Китай"}
{"url": "https://www.dnevnik.bg/sviat/2018/08/20/3299094_papata_poiska_proshka_ot_viarvashtite_che_curkvata_e/", "text": "Изправен пред скандали за сексуални злоупотреби на свещенослужители над деца в няколко страни едновременно, папа Франциск написа днес безпрецедентно писмо до католиците по света, призовавайки всеки от тях да съдейства за изкореняването на явлението, предаде \"Ройтерс\", цитирана от БТА. В обръщението си папата отново иска прошка от името на Римокатолическата църква за греховете на свещениците педофили. Представител на Ватикана каза, че това е първият случай, когато папата пише до католиците по света - около 1.2 милиарда души - във връзка със сексуалните посегателства. Предишните му писма, свързани със скандала, бяха адресирани до епископите и вярващите в отделни страни. Писмото е публикувано днес на официалния сайт на Светия престол, дни преди посещение на папата в Ирландия, която все още се отърсва от последиците от скандал за сексуални посегателства на свещеници. То е адресирано до \"Народа на Господ\" и в него папата обещава също, че няма да се пестят усилия за прекратяване и предотвратяване на посегателствата и на прикриването им. \"Осъзнахме, че тези рани никога не зарастват и изискват от нас най-остро да заклеймим жестокостите и да обединим сили за изкореняване на тази култура на смъртта\", заявява папата. В посланието си Светият отец реагира и на огласеното преди дни разследване на прокуратурата в американския щат Пенсилвания, разкрило, че в течение на десетилетия над 300 свещеници са вършили сексуални посегателства срещу повече от 1000 деца и деянията им са били прикривани от Църквата, отбелязва \"Франс прес\". Макар повечето от тези случаи да принадлежат на миналото, е ясно, че посегателствата дълго време са били пренебрегвани, за тях се е мълчало или са били крити, пише Франциск. Папата не за първи път реагира на мъчителната тема за педофилията и посегателствата. В края на юли той прие оставката на американския кардинал Тиодор Маккарик, почетен архиепископ на Вашингтон, обвинен в сексуални посегателства срещу непълнолетни. Няколко други висши прелати бяха принудени да подадат оставка за това, че са си затваряли очите за злоупотребите, като кардинал Роджър Махони от Лос Анджелис и кардинал Бърнард Ло от Бостън. Църквата е изправена пред скандали за сексуални посегателства в няколко страни, включително САЩ, Чили и Австралия.", "date": "2018.08.20", "title": "Папата поиска прошка от вярващите за греховете на свещениците педофили"}
{"url": "https://www.dnevnik.bg/politika/2018/08/20/3299065_zamestnik-ministur_na_otbranata_zaminava_za_sasht_za/", "text": "Делегация на Министерството на отбраната, водена от заместник-министъра на отбраната Атанас Запрянов, ще бъде на посещение в САЩ от 27 до 31 август 2018 г. Визитата е по покана на началника на Офиса за отбранително сътрудничество към посолството на САЩ в София. Тя е продиктувана от заявеното желание за партньорство в конкретни области от взаимен интерес, както и от готовността за засилване на стратегическия диалог между България и САЩ, съобщиха от министерството. Според неофициална информация един от въпросите, които ще бъдат разисквани, е бъдещата оферта, която САЩ ще направят в процедурата за избор на нов за армията ни изтребител. До САЩ са изпратени искания за информация за нови или употребявани самолети - американските \"Боинг\" (F/A-18 Super Hornet) и \"Локхийд\" (F-16). Министърът на отбраната Красимир Каракачанов заяви няколко пъти, че неговите предпочитания, както и на ВВС, са за покупката на нов изтребител. Интересът на българските ВВС са към последната генерация на F-16 - Block 70/72, известна още като Viper. Според проекта за изтребителите, одобрен от парламента, за \"поне 8\" многоцелеви изтребителя са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Последната сделка за нови F-16 U.S. бе сключена от Словакия. За 14 изтребителя цената е около 1.3 млрд. долара. Във Вашингтон заместник-министър Запрянов ще има срещи в Пентагона, Държавния департамент и Конгреса на САЩ. От Министерството на отбраната са изпратили питане за нови или употребявани самолети и до шведската компания \"Сааб\" (Gripen C/D) и френската \"Дасо\" (Rafale). За нов самолет е изпратено питане до германската \"Юрофайтър\" за Eurofighter 3 Tranche. Оферти за употребявани машини са поискани от Португалия (F-16), Израел (F-16) и Италия (Eurofighter Tranche 1). След като бъдат получени отговорите на запитванията за информация, ще бъдат проведени и същинските преговори за цената, която трябва да включва и обучение на пилоти и техници, поддръжка и въоръжение. От Министерството на отбраната планират договорът да бъде подписан до края на годината. Американски компании имат интерес и към процедурата за избор на 150 бойни машини за пехотата, която е на стойност 1.46 млрд. лв., които трябва да бъдат изплащани до 2029 г.", "date": "2018.08.20", "title": "Заместник-министър на отбраната заминава за САЩ, за да обсъжда сътрудничество"}
{"url": "https://www.dnevnik.bg/bulgaria/2018/08/20/3299056_sistemata_za_novite_dokumenti_s_chip_shte_struva_2382/", "text": "Системата за новите лични карти с чип ще струва над 238.2 млн. лв. без ДДС. Това се вижда от сайта на МВР. Миналата седмица зам. вътрешният министър Красимир Ципов трябваше да представи обществената поръчка на брифинг, който беше отложен поради \"неотложен ангажимент\". От източници във ведомството \"Дневник\" научи, че пресконференцията е отложена, за да се обсъди възможността за вкарване на новата система за документи с биометрични данни и електронна идентификация в  д ържавното хранилище за данни , в което ще има резервни копия на информация от всички регистри. Предвижда се производството на новите лични документи да става централизирано. За целта ще бъде изградена специална сграда. Идеята е тя да бъде построена в Академията на МВР в София. Подаването на заявления и получаването на личните карти и паспорти ще става децентрализирано - по места, както е в момента. Бъдещият изпълнител ще бъде избран чрез процедура на два етапа. На първия всички кандидати разполагат със срок до 5 октомври да подадат своите предложения. От тях ще бъдат определени три кандидата, които ще получат техническата спецификация за изготвянето на офертите си. След това МВР ще избере един, с когото ще сключи договор за изпълнение за срок от 10 години. Крайният срок за внедряване на новата система е есента на 2020 г. Преди дни  Ципов изрази надежда  това да стане до края на 2019 г. Въвеждането на новите лични документи е едно от условията за електронно гласуване на избори. Според Изборния кодекс българите трябва да могат да гласуват дистанционно на следващите избори, които са през май 2019 г. Това обаче няма как да стане, след като няма да бъдат готови новите документи с електронна идентификация. Повече за казуса четете  тук . Това е втори опит за избор на изпълнител за внедряване на нови документи за самоличност с чип. Предишната поръчка беше обявена през 2016 г. с прогнозна цена 484.2 млн. лв. без ДДС, припомня \"Медиапул\". Тя обаче беше прекратена в началото на 2017 г. от премиера Бойко Борисов заради прекалено високата цена, след като първо бе спрян търгът за магистрала \"Хемус\". Сегашната поръчка е по-­евтина, защото е за по-­кратък период от време. Освен това в спряната през 2017 г. поръчка се предвиждаше поддръжката и консумативите за система за издаване на лични документи да влязат в сметката. Заложено е и осигуряването на бланки само за първите две години, докато при прекратената поръчка беше за целия период, обясни Ципов пред сайта.  В цената от над 238 млн. лв. за изграждането и управлението на новата система за издаване на личните документи са включени 10 дейности. Освен управлението на система за издаване на лични документи от ново поколение се предвижда и изграждането на център с прилежащата му улична мрежа, където ще се произвеждат документите. Заложено е още изграждане на централизирана система за персонализация на българските лични документи. Включена е и доставката на 3 млн. лични карти и 800 хил. паспорта от ново поколение и тяхното транспортиране до областните и районните управления на МВР. Бъдещият изпълнител ще трябва да достави и монтира \"чувствително оборудване за проектиране и предпечатна подготовка и специализирано оборудване за изпитване и контрол на качеството на личните документи\". Оборудването трябва да може да хваща и фалшификати. Заложено е още доставка и монтаж на технически и системни програмни средства за развитие на съществуващия Национален автоматизиран информационен фонд \"Национален регистър на българските лични документи\". Трябва да бъде доставени и технически и програмни средства за осъвременяване на инфраструктурата с публични ключове (ИПК), за обслужване на процеса по издаване на личните документи и проверката им. Бъдещият изпълнител ще трябва да изгради и централизирана система за електронна идентификация. Той ще има задължение и да поддържа изградената система за срок от 10 години, както и да предоставя консултантски услуги до 1000 часа. От бъдещите кандидати се изисква да имат право да работят със секретни документ в България и на територията на Европейския съюз. Освен това за последните три приключили финансови години трябва да имат оборот, не по­-малко от 250 млн. лв. Има заложени и редица специфични изисквания. Финансирането ѝ е осигурено от бюджета, единствено изграждането на централизираната система за електронна идентификация с включени крайни работни места ще бъде финансирано от европейските фондове чрез програма \"Добро управление\". ", "date": "2018.08.20", "title": "Системата за новите документи с чип ще струва 238.2 млн. лв."}
{"url": "https://www.dnevnik.bg/sviat/2018/08/20/3299044_ekvador_braziliia_i_peru_opitvat_da_ovladeiat_stotici/", "text": "Правителството на северния бразилски щат Рорайма поиска Върховния съд да спре достъпа на венецуелски мигранти, съобщи \"Ройтерс\". През Рорайма влизат повечето венецуелци, напускащи страната си заради икономическия срив. Според ООН  над 2.3 млн. души са избягали през последните няколко години  на криза, като по-голямата част от тях са се насочили към Колумбия, Еквадор, Перу и Бразилия. Според в. \"Ел паис\" федералните власти в Бразилия са изпратили войници по границата Прииждащите десетки хиляди венецуелци създадоха проблеми за социалните услуги в щата с население под 400 хил. души, а според местните власти са зачестили случаите на ксенофобия, повишила се е и престъпността. В края на миналата седмица властите в Еквадор обявиха, че от събота не допускат венецуелци само с лична карта и и се въвеждат изисквания за валиден международен паспорт. Решението дойде, след като Еквадор, с 16 млн. население, прие близо 547 хил. венецуелски бежанци само от началото на годината (средният брой пристигащи на ден от началото на август насам е около 5000 души). Затова и вътрешният министър Мауро Тосканини поиска мярката да бъде въведена, \"За да се гарантират както сигурността на венецуелските граждани, така и сигурността на нашата територия в унисон с борбата срещу престъпленията като трафика на хора.\" По-късно Кито въведе облекчения в новия режим, като премахна изискването деца и младежи от Венецуела също да предоставят паспорти на фона на критики от други страни в региона. С документа си за идентичност венецуелците можеха както да останат в страната, така и да се насочат към Перу. Последната държава е цел за част от тях, а Еквадор, с който страната им няма обща граница, е транзитна дестинация. Част от тях се придвижват към Чили (някои опитват да стигнат до Аржентина или дори Уругвай). Едва близо 20 на сто искат да останат в Еквадор. Проблемът с изискването за паспорти е, че милиони венецуелци не разполагат с такива и се опитват да си ги извадят от началото на кризата. На мнозина се налага да чакат с години, преди да ги получат. Вълна на ксенофобия Извънредно миграционно положение бе обявено в три провинции - Карчи и Ел Оро (по границите с Колумбия и Перу) - както и в северната планинска провинция Пичинча, където е най-голямата концентрация на венецуелски мигранти. То ще е в сила поне до края на месеца. Подобни изисквания за международни паспорти въвежда и Перу, но от 25 август (тази събота). В Колумбия, която отвежда венецуелците към Перу през Еквадор, са влезли близо милион души от началото на годината. Близо 40 на сто от новодошлите обаче остават на колумбийска територия. За разлика от Еквадор и Перу Колумбия засега дори разхлабва правилата за мигранти, за да \"помогне\" на венецуелците, казва за \"Ройтерс\" Кристиан Кругер, която оглавява миграционните власти на страната. Дадени са документи за временно пребиваване на близо 800 хил. души. В. \"Ел паис\" същевременно пише, че в някои от тези страни заради инциденти, фалшиви новини или дори само заради напрежението, на което новодошлите подлагат институциите, има все по-силни изблици на ксенофобия.", "date": "2018.08.20", "title": "Еквадор, Бразилия и Перу опитват да ограничат достъпа на хиляди мигранти от Венецуела"}
{"url": "https://www.dnevnik.bg/sport/2018/08/20/3298551_djokovich_zatvurdi_zavrushtaneto_si_s_pobeda_nad/", "text": "Новак Джокович стана първият тенисист в историята, който печели титлата от всички девет турнира от серията \"Мастърс\". Сърбинът триумфира в  надпреварата в Синсинати  след победа в два сета над Роджър Федерер с 6:4, 6:4 за само 1.25 часа. По този начин Джокович става първият, който постига т.нар. \"Златен Мастърс\". Той печели 31-а титла от най-високата категория на мъжкия тенис, като по този показател изостава единствено от Рафаел Надал. Джокович добавя ново отличие към трофея от \"Уимбълдън\", който спечели наскоро. Сърбинът надделя над Федерер за 24-и път в 46-ия помежду им. Двамата се срещнаха за пръв път от 2016 г. насам, а Джокович затвърди завръщането си сред големите, след като имаше много трудни 12 месеца. Седемкратният шампион в Синсинати Федерер загуби за пръв път във финален мач в американската надпревара. Джокович пък прекъсна серията си от пет загуби във финали в Синсинати, след като досега дори нямаше спечелен сет. В срещата сърбинът реализира едва 12 уинъра, но ключов се оказа фактът, че той имаше само 16 непредизвикани грешки. При Федерер статистиката беше 22 уинъра и 39 непредизвикани грешки. \"Досега нямах титла, а това е един от любимите ми турнири. Роджър, благодаря ти, че най-накрая ми разреши да спечеля. Ти си най-големият, който е играл някога нашия спорт\", обърна се Джокович към подгласника си. По пътя към титлата той се справи и с  миналогодишния шампион Григор Димитров . Двамата играха в рамките на два дни, след като сблъсъкът им от третия кръг беше спиран заради дъжда. \"Седмицата беше много трудна, защото имах доста тежки мачове срещу добри съперници,но благодаря на моя отбор, който ме подготви по най-добрия начин\", добави още сръбският тенисист. Срещата започна с труден сервис гейм на Федерер, който даде две възможности за пробив на съперника си, но все пак успя да излезе от трудната ситуация благодарение на разнообразния си сервис. След това двамата започнаха малко по-лесно да печелят своите подавания, като това продължи до шестия гейм. При резултат 3:3 Джокович проби, което се оказа решаващо до края на първата част. Той затвори сета с 6:4 след само 38 минути, с което прекъсна серията си от загубени сетове във финали в Синсинати. Вторият сет беше много по-различен, след като Маесрото отговори и взе първите два гейма, пробивайки Джокович, за да поведе с 2:0. Сърбинът обаче се съвзе много бързо и върна пробива, а след това отново спечели подаването на 37-годишния швейцарец в седмия гейм. Подобно и на първата част до края Джокович не допусна изненада, а в последния гейм Федерер показа загуба на концентрация, допускайки лековати грешки. \"Поздравления, Новак, за това историческо постижение. Ти си човек, който вдъхновява много хора и любителите на тениса\", каза Федерер след края на срещата. Освен титлата Джокович продължава и изкачването си в световната ранглиста. От понеделник той ще заема №7 в света, след като прави скок с три места. Той застава пред Григор Димитров, който пада до осмото място в света заради това, че не защити своите 1000 точки от миналата година. Федерер остава №2 в ранглистата, докато водач с 10040 точки е Рафаел Надал, който не участваше в Синсинати.", "date": "2018.08.20", "title": "Джокович затвърди завръщането си с победа над Федерер и титла в Синсинати"}
{"url": "https://www.dnevnik.bg/sport/2018/08/20/3298554_real_zapochna_erata_sled_kristiano_ronaldo_s/", "text": "Реал\" (Мадрид) започна  новия сезон в Ла Лига  с победа 2:0 над гостуващия \"Хетафе\". Кралският клуб стартира новата ера без Зинедин Зидан и Кристиано Роналдо по икономичен начин и без да блести. С общо три точни изстрела \"Реал\" отбеляза два гола, а попаденията бяха дело на Даниел Карвахал и Гарет Бейл. С успеха \"Реал\" увеличи серията да не губи на своя стадион \"Сантяго Бернабеу\" в първия мач за сезона на 15 мача. За последно тимът го направи през 1984 г. (0:3 от \"Барселона\"), като от тогава има 11 победи и четири равенства. Новият треньор Хулен Лопетеги направи няколко промени от състава, който няколко дни по-рано загуби от \"Атлетико\" (Мадрид) за Суперкупата на Европа. Начо и Дани Себайос започнаха на местата на Рафаел Варан и Каземиро, а очаквано новото попълнение Тибо Куртоа остана на пейката. Атаката поведе Карим Бензема, а по крилата местата си сменяха Гарет Бейл и Марко Асенсио. Именно на смеката на Бейл беше първата опасност в мача. Уелсецът стреля с глава, но топката срещна гредата. Все пак в 21-ата минута именно Бейл беше в основата на първия гол. Той центрира от левия фланг, а вратарят Сория не се намеси добре, боксирайки много слабо. Топката попадна точно на пътя на Карвахал, който прехвърли вратаря с глава и вкара в опразнената врата – 1:0. До края на първата част \"Реал\" действаше с повече увереност, но не успя да вкара нов гол, с който да си направи двубоя по-лесен. Това се случи в началото на втората част, благодарение на настоятелната игра на Асенсио. Той пресира централния защитник Даконам и успя да му открадне топката пред наказателното поле, след което бързо я центрира към Бейл. С много силен диагонален шут уелсецът не сгреши и преодоля Сория. Бейл реализира общо осми гол с полседните си 11 точни удара в мачовете на \"Реал\".", "date": "2018.08.20", "title": "\"Реал\" започна ерата след Кристиано Роналдо с икономичен успех над \"Хетафе\""}
{"url": "https://www.dnevnik.bg/bulgaria/2018/08/20/3297787_v_sledvashtite_10_dni_v_centura_na_sofiia_i_oshte/", "text": "От днес до 29 август в центъра на София и прилежащите около него квартали няма да има топла вода. Това съобщиха от столичната \"Топлофикация\", като уточняват, че ще бъде извършен преглед и профилактика на производствените съоръжения в ТЕЦ \"София\". Подаването на топла вода ще бъде спряно към сградите, които се намират в карето между следните улици и булеварди: бул. \"История славянобългарска\", ул. \"Индустриална\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Янко Сакъзов\", бул. \"Васил Левски\", бул. \"Цар Освободител\", бул. \"Евлоги и Христо Георгиеви\", ул. \"Крум Попов\", ул. \"Цанко Церковски\", ул. \"Иглика\", бул. \"Пенчо Славейков\", бул. \"Е.И. Тотлебен\", ул. \"Йоаким Кърчовски\", ул. \"Добруджански край\", бул. \"М.Д. Скобелев\",ул. \"Опълченска\", бул. \"Мария Луиза\", бул. \"Рожен\", бул. \"История славянобългарска\". Топлоподаването ще бъде спряно и в кварталите \"Зона Б-5\", \" Зона Б-18\", \"Зона Б-19\", \"Света Троица\", \"Фондови жилища\", \"Банишора\", \"Илинден\" – блокове №№ 1, 2, 3, 4, 243, както и в сградите в района на ул. \"Зографски манастир\", ул. \"Л.Весов\", ул. \"Хисаря\" и ул. \"Цар Симеон\". Рехабилитацията на мрежата е наложителна, тъй като основната част от нея е изградена през 70-те и 80-те години на миналия век. Клиентите на топлофикацията могат да получат информация за спирането на топлата вода на телефон 0 700 11 111. Освен това за времето на ремонтите няма да им бъдат начислявани сметки за топла вода.", "date": "2018.08.20", "title": "В следващите 10 дни в центъра на София и още няколко квартала няма да има топла вода"}
{"url": "https://www.dnevnik.bg/gradska_sreda/2018/08/20/3297732_obshtinata_zapochva_premahvaneto_na_koli_okolo/", "text": "От днес започва премахването на автомобили от една част от паркинга до Националния стадион \"Васил Левски\" в София. Това се налага, тъй като от 1 септември пространството ще се стопанисва и управлява от \"Пазари Запад\" и Столичната община и паркирането и престоят на автомобили ще се плащат. В района попада и импровизираният пазар за велосипеди и ски аксесоари. Той обаче няма да бъде премахнат, но търговците ще трябва да плащат наем на общината. В началото на април  столичните общински съветници решиха паркирането в дясната част до Националния стадион \"Васил Левски\" до метростанцията вече да бъде платено,  като достъпът на автомобили ще бъде ограничаван с бариера. В зоната ще има 100 паркоместа, като в събота и неделя върху 44 от тях ще се разполага пазарът за ски и велосипеди. Цената за престой ще се определя от общината. Районът попада в зелената зона, като цената за час паркиране е 1 лв. Мотивът за превръщането на пространството в паркинг беше, че сега мястото се използва като нерегламентиран паркинг, като автомобилите блокират достъпа до Борисовата градина. Паркирането ще продължи да бъде безплатно от лявата страна на стадиона до езерото \"Ариана\".", "date": "2018.08.20", "title": "Столичната община започва премахването на коли около националния стадион, паркингът става платен"}
{"url": "https://www.dnevnik.bg/evropa/2018/08/20/3296988_gurciia_dnes_izliza_ot_produljilata_osem_godini/", "text": "Гръцката криза тежи на Европа почти десетилетие. В един момент възможните сценарии включваха Гърция да напусне еврозоната или общата европейска валута да се разпадне. Сега обаче след програма за икономии и заеми за милиарди евро Гърция се готви да стъпи отново на крака. Днес Гърция се изправя пред изключително важно изпитание, тъй като идва  краят на третия транш от спасителната й програма . След години на икономии и международни заеми Атина ще трябва да финансира покриването на дълга си без външна помощ. Тя измина дълъг път от 23 април 2010 година, когато тогавашният премиер Георгиос Папандреу отправи драматичен зов за помощ към ЕС и Международния валутен фонд (МВФ). \"Нова одисея се очертава пред нас\", предупреди тогава той от остров Кастелоризо, докато страната бе на ръба на финансовия колапс. Големият въпрос, който остава, е дали Гърция ще се справи в дългосрочен план без повече помощи. Това, което става ясно обаче, е, че първоначалната криза имаше много причини. Сред тях - корупцията, връзкарството и раздутата държавна администрация, като всичко това се отрази на младата демокрация в страната. В резултат от влизането на Гърция в еврозоната през 2002 година до кризата през 2010 година гръцките държавни разходи далеч надхвърляха данъчните приходи. Официалната статистика прикриваше растежа на дълга и даже през 2009 година Папандреу каза на гласоподавателите, че страната е платежоспособна. През 2010 година кризата удари. Европа бе принудена да отговори ad hoc със спасителен финансов пакет от 80 милиарда евро (107 милиарда долара тогава), като срещу тези средства Гърция въведе програма за икономии, включваща бюджетни съкращения и структурни реформи. На фона на опасенията от \"заразяване\" ЕС бе слабо подготвен да отговори на кризата, а европейската икономика бе тясно свързана със състоянието на гръцките банки. Ситуацията бързо се влоши.  Безработицата  скочи до над 25%, а доходът на глава от населението спадна с една четвърт. Социалистите на Папандреу платиха тежка изборна цена, мащабни демонстрации заляха улиците, понякога придружени с насилие. През юни 2012 година консервативната партия \"Нова демокрация\" дойде на власт начело с Андонис Самарас. Той задейства втория спасителен пакет на обща стойност 144.7 милиарда евро на фона на силно обществено неодобрение. Протестите и уличното насилие се засилиха. \"Тройката\" институции - Европейската комисия, Европейската централна банка и МВФ - се превърнаха в обществени врагове, както и тогавашният германски финансов министър Волфганг Шойбле. Нестабилността изведе на преден план новоизгряващ млад политик, който ръководи радикалната лява партия СИРИЗА. С обещанието да сложи край на програмите за икономии партията му дойде на власт през януари 2015 година с коалиционно споразумение. За първи път в съвременната история Гърция бе ръководена от ляво правителство. Гласоподавателите се довериха на Алексис Ципрас да изпълни поетите ангажименти. Той следва проста стратегия: Гърция ще излезе от програмата за икономии без условия и Европа ще трябва да приеме нейния избор, тъй като алтернативата би означавала разпадане на еврозоната. Тогавашният финансов министър Янис Варуфакис бе главен защитник на този подход. Това, което последва, е безкрайна поредица от срещи в Брюксел и борба между Варуфакис и почти всички финансови министри от еврозоната, особено Шойбле и тогавашния ръководител на Еврогрупата  Йерун Дейселблум . През лятото на 2015 година Ципрас отказа плащания към МВФ и след това поиска от гръцките гласоподаватели да решат на референдум дали ще приемат още мерки за икономии. Ясният отговор беше \"не\". След това Ципрас направи рязък завой. За да избегне дефолт и изпадане от еврозоната, той  отстрани Варуфакис  и прие трета спасителна програма при строги условия. За да легитимира тази стъпка, той насрочи нови избори през септември 2015 година. Гласоподавателите отново подкрепиха партията му. Оттук насетне Ципрас прие нов подход. Той приложи мерки за икономии без много шум, намали пенсиите и повиши данъците. \"Може да ни обвините, че сами се заблудихме\", обяснява той промяната. Навярно гърците искаха да вярват, че международните кредитори ще бъдат готови на отстъпки, допълва той. \"Но не може да кажете, че сме излъгали\", заяви Ципрас. Ципрас сега има нови проблеми. Според проучванията той е с 10 процентни пункта след опозиционните консерватори, а  много гърци не чувстват ползите  от скромното икономическо възстановяване. Безработицата е около 20%, а над 400 хил. млади образовани гърци напуснаха страната. \"Гръцкият пациент не се е излекувал напълно\". Така преподавателят по икономика в Атинския университет Панайотис Петракис обяснява ситуацията. \"Финансовите пазари ще проверят дали заемите и реформите са били ефективни, или ще имаме нужда от допълнителни мерки\", отбелязва той. Решаващата стъпка ще бъде дали Гърция може да осигури бъдещи инвестиции. През следващите няколко месеца Атина ще трябва да се съобразява с  дори още по-строги мерки за контрол  от Еврогрупата. Те ще трябва да установят ранни отклонения от реформата. Заделени са 24 милиарда евро заеми от кредитори и вътрешния пазар, което ще даде на Атина възможност да се финансира около две години, без да се нуждае от външна помощ. Предстои й обаче да измине още по-дълъг път. Атина сега се сблъсква с дълг от 180% от брутния вътрешен продукт, което е най-голямото съотношение в Европа, а икономиката драстично се е свила. Според споразумението с Еврогрупата Атина трябва да отчита първичен бюджетен излишък от 3.5% - без да се включва изплащането на дълга - всяка година до 2022 година. Показателят може да се понижи до 2.2% към 2060 година. Гръцката финансова преса поставя въпроса дали това е реалистично. Както отбеляза източник от финансовото министерство, \"трудните решения просто са отложени\". Еврогрупата трябва да се занимае с този въпрос отново през 2032 година. При по-неблагоприятен сценарий обаче това може да се случи и по-рано. /БТА", "date": "2018.08.20", "title": "Гърция днес излиза от продължилите осем години спасителни програми"}
{"url": "https://www.dnevnik.bg/politika/2018/08/20/3297296_elektronnoto_i_mashinnoto_glasuvane_se_otdalechavat_s/", "text": "В избирателната секция избирателят може по свой избор да гласува с хартиена бюлетина или с бюлетина за машинно гласуване\", пише в действащия Изборен кодекс. Според същия закон за членове на Европейския парламент през май 2019 г. \"избирателите може да гласуват дистанционно електронно, като резултатите от гласуването се вземат предвид при определяне на резултатите\". Институциите, изпълнителната власт и парламентът отдалечават вероятността за въвеждане на машинното, а и на електронното гласуване. Във водовъртежа на събитията, водещи до забавянето, по парадоксален начин участва и сривът на Търговския регистър. ЦИК бави купуването на машини за гласуване Машинно гласуване трябваше да има още на извънредния парламентарен вот на 26 март 2017 г. във всички секции в страната. Бе обявена обществена поръчка за наемане на 12 500 машини за гласуване с прогнозна цена от 15 млн. лева без ДДС, но заради кратките срокове се яви един кандидат, който по-късно обяви, че  не може да изпълни поръчката . На 2 август тази година Софийският административен съд задължи Централната избирателна комисия (ЦИК) да въведе машинното гласуване до половин година. Делото бе заведено от бившите депутати и настоящи членове на \"Демократична България\" Мартин Димитров и Петър Славов. Комисията  обаче обжалва  решението пред Върховния административен съд (ВАС). Аргументите на ЦИК пред първата инстанция на съда бяха, че е съдена по реда на Административнопроцесуалния кодекс, а дейността ѝ се подчинява на Изборния кодекс, и че не може да въведе гласуването, без да е обявена обществена поръчка за машините, за което пък трябва да бъдат отпуснати пари от правителството. Съдейки по протокола от заседанието на комисията, на което беше взето решението за обжалването, аргументите ще бъдат същите. \"Ако има жалба, очевидно е, че ГЕРБ, ДПС и БСП правят всичко, за да няма машинно гласуване, коментира пред \"Дневник\" Мартин Димитров. \"Утре ще направят това и с електронното гласуване, те искат да запазят сегашната порочна система с манипулираните и купените гласове\", каза Димитров. Той припомни, че ВАС вече се е  произнасял по същия казус  по време на последните парламентарни избори, но ЦИК не изпълни решението. \"Обжалването пред ВАС е с цел протакане\", смята Димитров. Преди ЦИК да реши да обжалва решението на съда, говорителят й Александър Андреев каза пред \"Дневник\", че в комисията е получено писмо от Министерството на финансите, в което се изразява готовност да бъдат осигурени средства за купуване на машините, както и за осигуряване на помещение за съхранението им и за техническа поддръжка. Така единият аргумент за обжалването би трябвало да е отпаднал. От протокола на заседанието се вижда, че решението за обжалването е гласувано от 13 членове на ЦИК. \"За\" са били 12 от тях: Александър Андреев (БСП), Бойчо Арнаудов (Патриотичен фронт), Владимир Пенев (\"Атака\"), Емануил Христов (ГЕРБ), Иванка Грозева (НДСВ), Камелия Нейкова (БСП), Катя Иванова (\"България без цензура\"), Кристина Стефанова (\"Воля\"), Мария Мусорлиева (\"Атака\"), Метин Сюлейман (ДПС), Румен Цачев (ГЕРБ), Таня Цанева (БСП). Против е гласувал само Цветозар Томов, който е издигнат от неправителствени организации и Реформаторския блок, но е от квотата на ГЕРБ. Как \"падането\" на Търговския регистър забави електронното гласуване Въвеждането на електронното гласуване е обвързано със системата за електронна идентификация на гражданите, която трябва да проработи с въвеждането на новите лични документи с чип. Обществената поръчка за тяхното изработване  трябваше да бъде обявена от МВР преди дни , но за пореден път това е отложено. Неофициално от политическото ръководство на министерството обясниха, че ще изчакат да бъде направен новият правителствен  \"склад за данни\",  за чието изграждане правителството реши след срива на Търговския регистър. Ако паднела базата данни на системата за лични документи, това означавало, че притежателят на паспорта с чип спира да съществува. В Изборния кодекс е записано, че тази година ЦИК трябва да проведе експериментално дистанционно гласуване в три последователни избора, дори и те да са частични, което до август не стана. Това е другото условие за въвеждане на електронното гласуване. Изборният кодекс отново влиза в парламента през есента Електронно гласуване ще има само ако до изборите започне издаването на лични карти с чип, които трябва да служат като електронен идентификатор, потвърди председателят на правната комисия в парламента Данаил Кирилов (ГЕРБ) пред \"Дневник\". Той припомни, че ЦИК направи няколко експеримента с електронно гласуване и резултатите им бяха \"под условие\". През февруари от комисията  поискаха отлагане на електронното гласуване . В управляващата партия обмислят какви промени ще внесат в Изборния кодекс за електронното и машинното гласуване. Според него това е една от темите, с които ще започне парламентарната сесия през септември. Няма как на корабите, подвижните секции и в чужбина да има машини, даде пример Кирилов. В БСП са на мнение, че машинното гласуване трябва да се проведе, а управляващите се провалят във въвеждането му, което е регламентирано от години. Промените в кодекса трябва да станат бързо, защото традиционната поправка на изборното законодателство непосредствено пред избори е определяно като лоша практика от Венецианската комисия. А догодина освен европейски ще има и местни избори.", "date": "2018.08.20", "title": "Електронното и машинното гласуване се отдалечават с приближаването на изборите"}
{"url": "https://www.dnevnik.bg/evropa/2018/08/20/3297895_sela_v_germaniia_sa_razrushavani_za_da_otstupiat/", "text": "От четири поколения животът на семейство Порц се върти около тиха фермерска къща с червени тухли и плодородните поля край нея, готови за прибиране на ранна реколта след горещото лято тази година. Скоро семейството ще извади последния картоф и ще прибере последния клас жито от богатата почва на Имерат. Земеделският им начин на живот ще бъде заменен от голяма въглищна мина. \"Тук винаги е весело\", разказва Кристиане Порц, прекъсвана от бъбренето на внуците си, които лудуват в плевнята, докато тя простира в отрупания с цветя двор, заобиколена от разпръснати по земята играчки. Напевните гласове, разпилените играчки - всичко това ще изчезне, когато булдозери съборят къщата и тя бъде заменена от голяма въгледобивна мина. Имерат, навремето малко селце с 1200 жители недалеч от западната граница на Германия, приютило едновременно ферми и предприятия, сега е занемяло. Семейство Порц е сред последните, които все още са тук. Те живеят сред купища отломки, след като съседите им били преместени на 12 километра западно, в Нови Имерат. Изчезващи села Под селото и околните земи в германската провинция Северен Рейн-Вестфалия отдавна са открити залежи от близо 1.3 милиарда тона лигнитни въглища. Малцина сред местните жители възприели заплахата сериозно и животът продължил, докато разработването на мината не станало реалност и селата били планирани за разрушаване. Имерат е сред последните, които стоят на пътя на разширяването на откритата мина \"Гарцвайлер\". Тя се управлява от германския енергиен гигант RWE, произвеждащ една трета от общата енергия в Германия. Когато \"Гарцвайлер\" бъде завършена, ще са изчезнали 20 села. Според плановете близо 5 хил. души ще бъдат принудени да се преместят, компенсирани с нова къща или с пари кеш. Според RWE почти половината от местните просто са взели парите. \"Очакваме \"Гарцвайлер\" да бъде открита до средата на века\", посочва говорителят на RWE Гидо Щефен. \"Германия прави радикални промени, но дори в дългосрочен план, за да осигурим енергия, не можем да забравим за традиционните електроцентрали\", допълва той. Според сайта на компанията, след като бъде завършена, мината ще покрива оперативна площ от около 32 квадратни километра. Размерът на одобреното миннодобивно поле обхваща 114 квадратни километра. Планът за разширяване не е бил неочакван за местните жители. През 60-те години на миналия век околни села за първи път освобождават място за добива на въглища въпреки шумните обществени протести. Според протестиращи прегазването на местните общности заради търговските интереси продължава в национален мащаб. Германската Агенция за защита на околната среда посочва, че федералният закон за миннодобива дава приоритет на добива на суровини пред интересите на общото благо. От 1945 година стотици села са отстъпили пред нарастващата нужда от енергия, предвид че 40% от германската енергия идва от въглища. RWE, най-големият в Европа емитент на въглероден диоксид, признава, че лигнитните въглища са евтини за производство, но вредни за околната среда. \"Целта ни е да намалим наполовина емисиите въглероден диоксид до 2030 година\", обяснява говорителят на компанията Щефен. Преместване Това, което е останало от Имерат и други близки села, са зловещи празни улици и изоставени къщи. Шумът на булдозерите, тътнещи из призрачните селища, е вездесъщ. Църквата на Имерат, която местните жители наричаха с любов \"Катедралата\" и преди 130 години са събрали пари за построяването й, бе разрушена през януари. В Нови Имерат семпла модерна църква замества импозантната, извисяваща се катедрала. Семейство Порц трябва да напусне дома си през септември. \"Така стоят нещата\", казва г-жа Порц, която е в 60-те си години и помага в работата на фермата. \"Знаех, че този ден ще дойде, а и всички имаме нужда от ток\", допълва тя. Жената твърди също така, че е оптимистична за новия си дом. Старата, обгърната от бръшлян фермерска къща ще бъде погълната от мината и семейството ще се премести в три модерни жилища на 12 километра от стария им дом. Съпругът на Кристиане Порц, който е израснал в семейната ферма и е гледал как там растат още две поколения, не приема промяната лесно. \"Това е кошмар. Непрекъснато мисля за него\", казва той. Наред с човешката цена за сплотени семейства като неговото се очакват и щети за околната среда. \"Напълно е неприемливо, че въгледобивни компании като RWE все още искат да разрушават домове и природата заради мръсните лигнитни въглища. Те са неефективни, отделят много въглероден диоксид и не могат да бъдат гъвкав партньор на чистите възобновяеми източници като вятъра и слънцето\", казва активистката Анике Петерс от \"Грийнпийс\". Заедно с местни жители \"Грийнпийс\" и други групи протестираха срещу насилственото преместване и заявяват плановете си да засилят демонстрациите. \"Местната съпротива срещу лигнитните въглища е по-силна от всякога\", казва Йохана Винтер от Klimacamp - инициатива за защита на околната среда. Този месец се планират още протести срещу това, което активистът на Klimacamp Мая Роте нарича \"явен пример как правилата на капитализма ограничават демокрацията\". Родина На около шест километра от Имерат е разположен Берверат - малко фермерско селце, сгушено между зелени поля и ябълкови дървета. То трябва да бъде разрушено през 2023 година и местният агроном Елионоре Крайнс се бори яростно за оцеляването на фермата си. \"На първата среща с RWE представител на компанията ни заяви, че емоциите ни не са от значение\", разказва тя. \"Веднага след това потърсихме правна помощ\", допълва жената, седнала на дървена пейка пред фермата си. Разходите са големи - до 250 евро на час, а семейството все още не е продало земята си. След продажбата RWE финансира преместването. \"Собствеността ни е отчуждена и начинът ни на живот ще трябва да се промени. Отглеждането на животни е разрешено в Берверат, но няма да бъде възможно в Нови Берверат, така че фермерите ще трябва да си помислят\", посочва тя. Децата и родителите на Крайнс живеят във фермата, където тя се грижи за възрастната си майка. Правилата означават, че животните й няма да могат да бъдат част от новия й живот. \"Вярно е\", признава Щефен от RWE. \"Новите села трябва да отговарят на нови строителни разпоредби. Някогашните села ще изглеждат като модерни предградия с отделни къщи и малки градини\", допълва той. Добивът на въглища на територията на селото трябва да започне към 2028 година и ще продължи до около 2045 година. След края му районът ще бъде наводнен с води от река Рейн и превърнат в езеро. \"Разрушаването на села като Берверат трябва изцяло да бъде избегнато. Германия трябва постепенно да се откаже от използването на въглища най-късно до 2030 година\", казва Петерс от \"Грийнпийс\". Обратно в Имерат. Малка къща все още се издига на входа на селото. На табела над вратата пише \"Heimat\" (приблизително превеждано като \"дом\", \"родина\"). Това е една много германска концепция, която носи усещане за принадлежност и корени. Празна и безжизнена, къщата сега стои със спуснати кепенци и обрасла алея в очакване на булдозерите. /БТА", "date": "2018.08.20", "title": "Села в Германия са разрушавани, за да отстъпят място на въгледобивна мина"}
{"url": "https://www.dnevnik.bg/bulgaria/2018/08/20/3298591_borisov_svikva_sreshta_po_kazusa_s_faliralata_olimpik/", "text": "Премиерът Бойко Борисов свиква днес среща в Министерския съвет с финансовия министър Владислав Горанов и ръководството на Комисията за финансов надзор по казуса със застрахователната компания \"Олимпик\", съобщи БТА. Клонът на кипърското застрахователно дружество в България не функционира след като лицензът на централата беше отнет от властите в Никозия. Заради това около 200 хил. клиенти на компанията в България останаха без валидни застраховки \"Гражданска отговорност\" и са принудени да ги купят отново. Ще положим всички усилия да помогнем, доколкото ни позволява законът, на клиентите, обща вчера Борисов. Днес той очаква от министрите на регионалното развитие и на транспорта Николай Нанков и Ивайло Московски информация за това кои мостове са за спешен ремонт и разчети какви средства са необходими, за да започнат незабавно.", "date": "2018.08.20", "title": "Борисов свиква среща по казуса с фалиралата \"Олимпик\""}
{"url": "https://www.dnevnik.bg/bulgaria/2018/08/20/3298594_bankomat_beshe_vzriven_v_kazanluk/", "text": "Неизвестни извършители взривиха банкомат на улица \"Пушкин\" в Казанлък в 3.30, съобщава \"Фокус\". Банкоматът е бил поместен в магазин за козметика в блок, намиращ се на улица \"Пушкин\". Стъклата на магазина са изпочупени. Към момента няма данни дали от устройството са откраднати пари.На всички ходове и изходи на града има засилено полицейско присъствие от рано днес. Органите на реда са започнали разследване по случая.", "date": "2018.08.20", "title": "Банкомат беше взривен в Казанлък"}
{"url": "https://www.dnevnik.bg/sport/2018/08/20/3298593_grigor_dimitrov_padna_do_osmoto_miasto_v_svetovnata/", "text": "Григор Димитров отбеляза спад от три позиции в световната ранглиста, след като  сдаде рано титлата в тенис турнира от сериите \"Мастърс\" в Синсинати.  Българинът загуби 910 точки от актива си и от днес заема осмото място в класацията на АТП. Той събира 3790 точки, като беше изпреварен от Кевин Андерсън (4615 т.), Новак Джокович (4445 т.) и Марин Чилич (4445 т.). Димитров отпадна в третия кръг в Синсинати след загуба от  бъдещия шампион Новак Джокович . Двамата изиграха оспорван двубой, който заради лошото време се игра два дни. Българинът спечели убедително първия сет и водеше с 3:1 във втория, но допусна обрат. Шампионът от финалите на АТП заема най-ниската си позиция в ранглистата от 30 октомври 2017 г. След това той триумфира в Лондон и се изкачи до рекордното в кариерата си трето място. Рафаел Надал остава начело в световната ранглиста за девета поредна и общо 186-а седмица. 32-годишният испанец, който пропусна турнира в Синсинати, има актив от 10 040 точки. Финалистът в Синсинати Роджър Федерер  е втори със 7080 точки, следван от Хуан Мартин дел Потро (5500 т.) и Александър Зверев (4845 т.). Челната десетка се затваря от Доминик Тийм (3485 т.) и Давид Гофен (3435 т.). Най-голям скок в топ 50 правят Мартон Фучович и Леонардо Майер. Унгарецът и аржентинецът, които неочаквано стигнаха до осминафиналите в Синсинати, напредват с осем и девет места съответно до №40 и №41. Най-големият спад е за миналогодишният финалист Ник Кириос. Австралиецът губи 12 позиции и вече е 30-и в света. Следващият турнир за водещите тенисисти е US Open. Последната надпревара от Големия шлем започва в понеделник, а Григор Димитров ще е поставен под №8. Така българинът си гарантира, че няма да срещне играч от топ 8 до четвъртфиналите. Димитров се нуждае от силно представяне в Ню Йорк, за да запази шансове да се класира отново за финалите на АТП и да защитава титлата си. В момента той е №13, като изостава с 1354 точки от Доминик Тийм, който засега заема последното място, даващо право на участие в Лондон. Топ 10 1. Рафаел Надал (Испания) - 10 040 точки 2. Роджър Федерер (Швейцария) - 7080 т. 3. Хуан Мартин дел Потро (Аржентина) - 5500 т. 4. Александър Зверев (Германия) - 4845 т. 5. Кевин Андерсън (Южна Африка) - 4615 т. 6. Новак Джокович (Сърбия) - 4445 т. 7. Мартин Чилич (Хърватия) - 4445 т. 8. Григор Димитров (България) - 3790 т. 9. Доминик Тийм (Австрия) - 3485 т. 10. Давид Гофен (Белгия) - 3434 т.", "date": "2018.08.20", "title": "Григор Димитров падна до осмото място в световната ранглиста"}
{"url": "https://www.dnevnik.bg/intervju/2018/08/20/3297726_prof_georgi_onchev_v_ideiata_za_registur_na/", "text": "- Една обща информационна система в психиатричното обслужване може да бъде полезна, ако обслужва медицински, здравеопазни, статистически и научни цели. Но не и милиционерски. А целият контекст на публично говорене около създаването на регистър издава нагласи за контрол, поредните ограничения... или \"озаптяване\" в лексиката на един министър. В идеята за регистъра е заложен контрол, не грижа. Опитът за ограничаването му само до тези със сериозно и опасно боледуване не променя съществено нещата, тъй като засега този опит е размит и без ясни критерии за подобно боледуване, но по-съществен е отговорът на въпроса каква е целта на упражнението. Защо се прави това? За да се изпрати до всеки болен социален работник, който да го покани да посещава дневен център и да си поставя редовно депо инжекциите? Или да бъдат \"профилактирани\", като се прибират при посещението на виден държавен глава, за да не развалят обстановката около Орлов мост? Във вида, в който е замислен, регистърът е средство за злоупотреба с психично болните и приканва психиатрите да дезертират от базисен етичен принцип от времето на Хипократ – медицинската тайна, и да се превърнат в доносници за своите пациенти. - Опасно е, защото защитата на данните в електронната ера е несигурна. Това не е амбулаторен картон в едно копие под ключ. Сега, когато се манипулират профили в социалните мрежи и се сриват много по-сложни системи, пробивът в една база данни, особено с разширен достъп до нея, е крайно вероятен. С това се прави и щедър подарък на имотната мафия, чиито жертви често са именно психично болни. Самите \"бележки за учет\" пък са ретроградна глупост и инерция, основана на ирационални разбирания за психичната болест. Поголовното им \"получаване\" по служебен ред е дискриминация и репресия. Учет е русизъм, близък по смисъл до инвентаризация. Такава е нагласата към психично болните на администрацията и на онези, които искат да превърнат психиатрията в поделение към МВР – като към инвентар. Пронумерован, прошнурован и затворен на сигурно място. - Разбира се, че има данни – и в НСИ, и в Националния център по обществено здраве и анализи. Всяко лечебно заведение има собствен архив, хоспитализираните се отчитат в регионалните здравни инспекции, а лекуваните амбулаторно в практики с договор с Националната здравноосигурителна каса фигурират в касата с трите си имена, ЕГН, диагноза и терапия. Който иска, може да свърже тези източници на данни в единна система – това е постижимо за 16-годишен хакер, но... най-вероятно ще има поръчка за милиони за софтуер, който после няма да работи. Данните са полезни за медицински цели. Когато се изискват за контрол и ограничения, те обслужват репресивни и антитерапевтични мерки. Темата за регистъра всъщност подменя същинската проблематика в психичноздравното обслужване. - От реформа, която е ориентирана към възстановяване и автономност, и е подплатена с достатъчен финансов ресурс за това. Психиатрията е в задния двор на медицината, а психично болните – в задния двор на обществото (а често и в сметището му). Психиатричният бюджет е 2% от държавния здравен бюджет, а според международни експерти, познаващи ситуацията у нас, той трябва да е 10%. Финансират се само хоспитализации и така се насърчава настаняването в стационари, обратно на лозунгите за обслужване в общността. Извънболнично се реимбурсират единствено лекарства и изписването им и нищо от необходимото за пълноценна рехабилитация. А то е мрежа от центрове с отговорности за конкретни райони (отпадането на районирането беше груб популистки ход), покриваща страната, и с финансова обезпеченост за водене на случаи с поддържащо лечение, активно издирване, обучение в социални умения. Не на проектен принцип, а с държавен ангажимент. Без това ще възпроизвеждаме празни приказки в програми и ще повтаряме като папагали чужди модели. - Основният риск е намеренията да не се изпълнят, да останат на хартия за \"пред чужденците\". Дежа вю. Архипелагът на домовете е национален срам и знак за общностно оварваряване. - Институтът на запрещението, регламентиран в Закона за лицата и семействата, е архаичен. Пълното запрещение особено, попечителството, е равно на гражданска смърт. Попечителят може да остави своя близък като куфар в дом до края на живота му, без запретеният да може да се оплаче – той е юридически непълноценен субект, жалбата му не се разглежда, ако не е преподписана от попечителя, т.е. от този, който го е настанил там. Всеки затворник е с повече права. Не разполага дори с мизерната си пенсия, той е социално мъртъв. България е осъждана нееднократно за това. Международната конвенция за защита на хората с увреждания на ООН от 2008 г. препоръчва замяна на запрещението с мерки за подпомагане на взимане на решения, които защитават интереса на човека с увреждане и не подменят неговата воля. У нас е подготвен проектозакон за физическите лица и мерките за помагане, но още не е приет (и така 10 години). Всякакви причини могат да се изтъкват за това протакане, но в основата са манталитетни нагласи. - Психично болните са по-често жертва на агресия и злоупотреба (с регистъра ще улесним това), а не агресори. Разбира се, има опасно боледуващи, но агресията при тях може успешно да се предскаже и овладее със съвременни клинични инструменти и се прави. Конкретни случаи  като онзи в Лясковец  ясно показват размера на стигмата и на хулителското и враждебно говорене за психично болните (по-късно се оказа, че човекът е вменяем). Повечето психични разстройства протичат благоприятно; част от тях не са истински болести, а хомеостатични отговори на стрес и поне половината не рецидивират до края на живота, но дори за хроничните психози обслужването в обичайната им среда е с доказани предимства (включително финансови) пред отглеждането им в институции. В клиничната реалност за един малък дял от болни институционализацията е неизбежна за оцеляването им. Но за възможностите, с които разполага съвременната психиатрия, този дял е наистина малък. Възгледите, за които говорите, са плод на невежество, предразсъдъци и изводимото от тях свръхобобщаване. И не знам дали преобладават. Дълбоко се надявам – вече не. Моето впечатление е, че стигматизиращите нагласи у нас постепенно се преодоляват през последните десетилетия, особено у младите, по-отворени и либерално ориентирани хора.", "date": "2018.08.20", "title": "Проф. Георги Ончев: В идеята за регистър на психично болните е заложен контрол, не грижа"}
{"url": "https://www.dnevnik.bg/evropa/2018/08/20/3298596_strelba_be_otkrita_po_amerikanskoto_posolstvo_v_ankara/", "text": "Стрелба бе открита от кола по сградата на американското посолство в турската столица Анкара, предадоха световните агенции, като се позоваха на турските медии \"Си Ен Ен Тюрк\" и \"Хабертюрк\". Изстрелите са проехтели от преминаваща кола. Те са поразили будка на охраната, имало счупени стъкла, но никой не е пострадал. Неизвестният нападател или нападатели след това са избягали. Инцидентът става в момент, в който  отношенията между Турция и САЩ  са обтегнати заради  американския пастор Андрю Брънсън , което доведе до ескалиращ търговски и дипломатически спор, добавил се към икономическите проблеми на Турция, отбелязва ДПА. Турция отказа да освободи пастора, задържан за шпионаж и обвинения, свързани с тероризма. Двете страни си наложиха  взаимно мита , а САЩ санкционираха двама водещи турски министри. Междувременно турската лира изгуби над 35 процента от стойността си спрямо долара от началото на годината.", "date": "2018.08.20", "title": "Стрелба бе открита по американското посолство в Анкара, няма пострадали"}
{"url": "https://www.dnevnik.bg/evropa/2018/08/20/3298598_mek_brekzit_moje_da_lishi_mei_ot_mnozinstvo_v/", "text": "Изпълнението на плана за излизане на Великобритания от ЕС, предложен от британския премиер Тереза Мей, може да я лиши от подкрепата на депутатите евроскептици при законодателното оформяне на Брекзит. Това заявява в интервю за в. \"Сънди таймс\" Джейкъб Рис-Мог, депутат от управляващата Консервативна партия, предаде ТАСС. Британският политик е против плана за \"меко\" излизане на кралството от ЕС, утвърден на 6 юли от правителството в извънградската резиденция на министър-председателя Чекърс. \"Ако тя (Мей) се придържа към \"плана Чекърс\", в Камарата на общините ще се гласува против нея. Естествено евроскептиците в парламента нямат мнозинство по всички въпроси, но по много от тях неизбежно ще сме единни и това ще затрудни до крайност законодателния процес\", уверява Рис-Мог. \"Премиерът трябва да си спомни какво е казвала, какво е обещавала, какви ангажименти е поемала на миналите избори и да види дали те съвпадат с \"плана Чекърс\". Според мен - не\", отбелязва британският депутат. \"Липсата на сделка\" с Брюксел за Брекзит е за предпочитане пред \"плана Чекърс\", който \"оставя Великобритания в ЕС без право на глас\", подчертава политикът. Планът за Брекзит, одобрен от кабинета в резиденцията Чекърс, предвижда създаване на нова зона за свободна търговия с ЕС, след като Обединеното кралство напусне съюза. Той освен това изключва възможността за гранична проверка на стоките. Британски медии посочват консерватора-евроскептик Джейкъб Рис-Мог сред евентуалните претенденти за министърпредседателския пост при оставка на Тереза Мей, отбелязва ТАСС.", "date": "2018.08.20", "title": "\"Мек\" Брекзит може да лиши Мей от мнозинство в парламента, предупреди депутат"}
{"url": "https://www.dnevnik.bg/bulgaria/2018/08/20/3294176_kolko_polzi_i_zashtita_shteshe_da_ima_ot_istanbulskata/", "text": "\"Дневник\" се обърна към адвокат Елена Кръстева, която защитава жени, претърпели насилие. Тя е координатор на Сдружението \"Алианс за защита от насилие, основано на пола\" - обединение на организации с дългогодишна специализация и всекидневен досег с пострадали от насилие, основано на пола.  при  домашно насилие, често са минимални . Това е защото актовете на домашно насилие не са престъпления от общ характер - не се преследват от държавата с участието на прокурор, делото не може да започне и след сигнал от съседи, неправителствени организации, медии, полицията не може да задържа извършителя и др. Необходимо е и леките телесни повреди при домашно насилие също да бъдат включени сред престъпленията, където водеща е прокуратурата. Освен това признаването на насилието между съпрузи и близки роднини като престъпление от общ характер трябва да е недвузначно и категорично. , насилие от човек, който не е съпруг или партньор, побой на улицата и др. жертвата има малко механизми на защита. Освен Закона за защита от домашното насилие, Закона за защита от дискриминация, Закона за борба с трафика на хора и Наказателния кодекс няма други закони срещу насилието, основано на пола. Много случаи на насилие, основано на пола, не представляват домашно насилие, трафик или сексуално престъпление. В същото време всички случаи на насилие, основано на пола, са дискриминация по смисъла на Закона за защита от дискриминация, но пък този закон не предвижда ефективни мерки за опазване физическия и психическия интегритет на жертвата. Ако жена не живее заедно с насилника си, ако не е жертва на трафик или сексуално посегателство, тя ще трябва да е самостоятелен граждански ищец без участие и съдействие на институции. Това е практиката дори и при Закона за защита от домашно насилие. Конвенцията изисква защита срещу всяка форма на насилие, основано на пола.  но е жертва на насилие от интимния си партньор, не може да се позове на Закона за защита от домашното насилие. Докато според конвенцията \"домашно насилие\" означава всички актове на физическо, сексуално, психологическо или икономическо насилие в семейството или в домакинството, или между бивши или настоящи съпрузи или партньори, независимо дали извършителят живее или е живял заедно с жертвата. . В България властите не събират статистика за случаите на домашно насилие. Според конвенцията страните определят или създават един или повече официални органи, отговарящи за координацията, изпълнението, мониторинга и оценката на политиките и мерките за превенция и борба с всички форми на насилие, обхванати от документа. Тези органи координират събирането на данни, както е посочено в член 11, анализират ги и разпространяват резултатите. . Понякога не само че го премълчават, но и го прикриват и ревиктимизират пострадалите. Липсва разпоредба в българското законодателство, която изрично да задължава социалните работници да преминат специализирано обучение за работа с домашно насилие. Конвенцията предписва подходящо обучение за работещите с жертви или извършители на всякакви актове на насилие, обхванати от нея. Обучението е за превенция и откриване на насилие, равнопоставеност между жените и мъжете, нуждите и правата на жертвите, както и за превенция на вторична виктимизация. Конвенцията предписва законодателни или други мерки, за да се осигури специализирана незабавна, краткосрочна и дългосрочна подкрепа за всички жертви, пострадали от някой от актовете на насилие, обхванати от документа.  В България има две линии за жени, пострадали от домашно насилие – на \"Алианс за защита от насилие, основано на пола\" и на \"Анимус\". Линията на алианса се финансира от голяма международна козметична компания. Трябва да има национални денонощни безплатни телефонни линии за помощ, които да предоставят консултации на позвънилите, поверително или при зачитане на тяхната анонимност, във връзка с всички форми на насилие, обхванати от настоящата конвенция, препоръчва документът. . Тези жертви се настаняват в общи кризисни центрове или центрове за домашно насилие, или в приюти (при трафик на хора). Според конвенцията трябва да бъдат осигурени достатъчно подходящи и леснодостъпни кризисни центрове за жертви на изнасилване или на сексуално насилие, в които да се правят медицински и съдебномедицински прегледи, да се консултират жертвите. . Страните предприемат необходимите мерки за насърчаване на всеки свидетел на насилие, както и на всеки с разумни основания да смята, че такъв акт може да бъде извършен или че могат да се очакват и бъдещи актове на насилие, да съобщава за това на компетентните организации или органи, предписва документът. Страните предприемат необходимите мерки така, че правилата за поверителност, наложени от вътрешните норми за някои специалисти, да не представляват пречка пред възможността при съответни условия те да съобщават на компетентните организации или органи, ако имат разумни основания да смятат, че е извършен акт на насилие, обхванат от конвенцията, и че могат да се очакват още сериозни актове на насилие, се казва в документа. При определянето на родителските права и правото на посещение на деца да бъдат отчитани инциденти на насилие, препоръчва документът. Страните предприемат необходимите законодателни или други мерки така, че упражняването на право на посещение или родителски права да не застрашава правата и безопасността на жертвата или на децата. . Дори с години преследвани, следени, тормозени хора нямат законов механизъм за защита. Преследването не е регламентирано изобщо като престъпление. Докато според конвенцията трябва да бъде криминализирано умишленото многократно заплашително поведение, насочено към друго лице, което кара това лице да се страхува за своята безопасност. . Жертви на системно домашно насилие разказват, че в нито един момент от делата им и опитите им за защита държавата не е отчела риска от насилие спрямо тях. Страните предприемат необходимите законодателни или други мерки за извършване от всички съответни органи на оценка на риска от смъртоносно насилие, сериозността на положението и риска от многократно насилие за целите на управлението на риска и при необходимост осигуряване на координирана безопасност и подкрепа, изисква конвенцията. . Производството започва направо пред съда и съдът може да бъде сезиран единствено от пострадалото лице с тъжба. Доказателствената тежест лежи върху жертвата, няма разследване и участие на прокурор. Жертви свидетелстват за многократните побои и отказите на прокуратурата и полицията да им помогнат, тъй като телесните повреди са от частен характер. Според конвенцията производството може да продължи дори и ако жертвата оттегли своето заявление или жалба. Законодателни или други мерки трябва да гарантират в съответствие с определените във вътрешното им законодателство условия възможността правителствени и неправителствени организации и консултанти по въпроси на домашното насилие да оказват помощ и/или подкрепа на жертвите по тяхно искане в хода на разследването и съдебното производство във връзка с престъпленията, установени в съответствие с конвенцията. . Жертви, които трябва да дават показания в непосредствена близост до насилника си, понякога са в такъв стрес, че забравят дори на колко години са. В конвенцията подробно са описани мерките, които трябва да бъдат предприети за защита на правата и интересите на жертвите, включително и техните специфични потребности като свидетели, на всички етапи от разследването и наказателното производство. Ето някои от тях: - Защита на жертвите и на техните семейства и свидетели от заплахи, преследване и повторна виктимизация.  - гаранция в случаите, в които жертвите и техните семейства могат да бъдат в опасност, че те ще бъдат информирани, когато извършителят избяга или бъде пуснат на свобода временно или окончателно.  - Жертвите трябва да бъдат информирани съгласно предвидените във вътрешното законодателство условия за техните права и за услугите на тяхно разположение, както и за последващите действия по тяхната жалба, обвиненията, общия напредък на следствието или на производството и тяхната роля в тях, както и за решението по тяхното дело. Няма такава норма при нас. ", "date": "2018.08.20", "title": "Колко ползи и защита щеше да има от \"Истанбулската конвенция\""}
{"url": "https://www.dnevnik.bg/na_put/2018/08/20/3298410_hudojnicite_i_restorantyorite_na_monmartur_sa_vuv_voina/", "text": "Художниците и ресторантьорите в смятания за най-артистичен квартал на Париж - Монмартър, са във война. Художниците, които са основната му забележителност, заплашват да си тръгнат от площад \"Тертр\" под натиска на все по-разширяващите се тераси на ресторантите, разказва  www.thelocal.fr . Обичайно е турист да си тръгне от Париж с портрета си, шарж или акварел с изглед от града, нарисувани от някой от уличните художници на знаковия парижки хълм. Дори и да не купят нищо, разходката измежду рисуващите художници е приятно преживяване. Всеки от художниците има право да наеме до 8 кв. м площ, за да подреди картините си и да оборудва работно място. Според творците, все повече притискани от терасите на бистрата, обаче за вдъхновението им е важно и каква е атмосферата наоколо. Освен това наемната цена за художниците е 620 евро на кв. м, а за заведенията - едва 586 евро. Преди време конфликтът за пространство накарал художниците да напуснат съседния площад \"Абес\", но след художниците си тръгнали и туристите. Така се наложило собствениците на заведения да ги молят да се върнат. Ние сме част от обстановката, хората идват, за да видят как художниците рисуват, коментира един от уличните творци. Подкрепят го и туристи. \"Дошъл съм тук заради художниците и смятам, че те имат нужда от повече пространство, за да работят\", коментира посетител от САЩ. Според ръководството на парижката община и художниците, и терасите на заведенията са част от колорита на града и е важно да се намери път към съвместното им съществуване.", "date": "2018.08.20", "title": "Художниците и ресторантьорите на Монмартър са във война"}
{"url": "https://www.dnevnik.bg/bulgaria/2018/08/20/3298603_vupreki_nedostiga_na_uchiteli_uchebnata_godina_shte/", "text": "Въпреки недостига на учители учебната година ще започне нормално навсякъде в страната. Взимат се мерки учителската професия да бъде по-привлекателна. Това коментира министърът на образованието Красимир Вълчев в ефира на \"Нова телевизия\". В момента тече процесът на регистрация на учители и заявки от учебните заведения на кадрите, които търсят. \"В София се търсят 650 учители, а най-големият проблем е в малките населени места. Ангажират се преподаватели в пенсионна възраст и такива, които да съчетават няколко близки предмета\", добави министърът. Вълчев информира, че учителите в страната са 90 000, а пенсионираните - над 5000. \"Учителската професия не е привлекателна за младите хора. Търсят се професии, които по-рано дават възможности. Взимаме мерки като  увеличаване на заплатите , но процесът е бавен\", съобщи министърът. Той потвърди, че има тенденция висшето образование да се масовизира. В момента се опитва да се запази тенденцията в 11 и 12 клас да има профилиране, което да подготви по-добре учениците за желаната специалност. В средното образование  ще се залага на нови предмети , които да включват  повече граждански компетентности .", "date": "2018.08.20", "title": "Въпреки недостига на учители учебната година ще започне нормално, увери министърът"}
{"url": "https://www.dnevnik.bg/sport/2018/08/20/3298604_holandka_oburna_halep_sled_spasen_machbol_i_vdigna/", "text": "Кики Бертенс e новата шампионка при дамите в Синсинати. Холандката спаси мачбол и направи драматичен обрат срещу световната №1 Симона Халеп, за да стигне до най-голямата титла в кариерата си. 26-годишната тенисистка се наложи с 2:6, 7:6 (6), 6:2 след 2.05 часа игра. Бертенс спечели първи трофей при втория си финал в турнирите от най-високата категория при жените след Големия шлем. През май тя стигна до мача за титлата на червените кортове в Мадрид, но загуби от Петра Квитова с 6:7 (6), 6:4, 3:6. Финалът в Синсинати започна много добре за Халеп, която играеше много стабилно от основната линия и допускаше малко грешки. Румънката реализира два пробива от две възможности и отрази единствения шанс, който се откри пред Бертенс, за да спечели убедително първия сет. Холандката, която игра четвъртфинал в тазгодишния \"Уимбълдън\", значително подобри играта си във втората част. Тя пропусна да пробие в първия гейм, след като поведе с 40:0 при сервис на Халеп, но все пак успя да спечели второто подаване на румънката. Бертенс затвърди предимството си, а малко по-късно вече водеше с 4:2. Грешките в играта й обаче се завърнаха и Халеп върна пробива за 4:4. В следващите геймове двете пропуснаха да реализират решаващ пробив, като холандката дори пропиля сетбол. В крайна сметка се стигна до тайбрек. Бертенс нанесе първия удар, като поведе с 4:2. Халеп отговори с обрат от 3:5 до 6:5 и стигна до мачбол. Началният удар обаче спаси холандката, която със серия от три поредни точки спечели втория сет. Бертенс се оказа по-свежа физически в решаващата трета част. Халеп, която миналата седмица вдигна титлата в Монреал, започна да се огъва срещу мощните удари на съперничката. Двете размениха по един пробив на старта, след което световната №1 изостана с 1:4. В осмия гейм тя отново загуби подаването си и това сложи точка на двубоя. Бертенс спря серията на Халеп от девет поредни победи във всички турнири. С триумфа в Синсинати холандката си осигури изкачване до рекордната в кариерата си 13-а позиция в световната ранглиста. \"Не мога да намеря думи, за да опиша този момент\", каза Бертенс, която записа втора победа от два мача с Халеп. Тя е първият представител на Холандия от 2006 г., който печели турнир на твърди кортове от календара на АТП или WTA. Халеп пък загуби трети финал в Синсинати след 2015 и 2017 г. \"Бях малко уморена, но това беше невероятна седмица. Кики наистина заслужаваше титлата. Губя трети финал тук, но може би в бъдеще ще успея да спечеля поне един\", заяви румънката.", "date": "2018.08.20", "title": "Холандка обърна Халеп след спасен мачбол и спечели титлата в Синсинати"}
{"url": "https://www.dnevnik.bg/evropa/2018/08/20/3298600_trump_predi_trump_koi_e_nai-dobriiat_priiatel_na_stiv/", "text": "Идването на Стив Банън в Европа едва ли е изненадващо, пише политологът Иван Кръстев за в. \"Ню Йорк таймс\". \"Ако някъде има експлозия или пожар, Стив вероятно е наблизо с клечки кибрит\", беше заявил с възхищение бивш служител на сайта \"Брайтбарт нюз\" за някогашния политически стратег на президента на САЩ Доналд Тръмп. В края на месец юли  Банън обяви плана си да създаде структура , наречена \"Движението\" - една фондация, за която той се надява, че ще обедини крайнодесните партии преди изборите за Европейски парламент през май 2019 г., но дали той ще постигне търсения ефект? Според Джошуа Грийн, автор на книга за Банън, той искрено е вярвал, че популизмът в стила на дясното американско \"Чаено парти\" е глобален феномен, Брекзит е предвещавал победата на Доналд Тръмп на президентските избори през 2016 г., а популисткият националистически бунт в Европа изпреварва този в САЩ с около година. Но причините за посещението на Банън в Европа са по-маловажни от това кой е главният му съюзник тук - унгарският премиер Виктор Орбан. Ако сте следили изказванията на Банън през последните месеци, лесно бихте могли да заключите, че той не само се възхищава на унгарския крайнодесен лидер, а и иска да му помогне. Банън определи Орбан като \"Тръмп преди Тръмп\". От своя страна унгарският премиер се опитва да постига същия ефект като президента на САЩ и се надява през 2019 г. да спечели мнозинство в европарламента, за да \"каже сбогом не само на либералната демокрация и либералната недемократична система, изградена на нейната основа, а и на целия елит от `68 година\". Както Орбан, така и Банън имат мисионерско мислене, интересуват се от идеи, не страдат от липса на самоувереност или амбиция и са обсебени от това, което смятат за Но това, което наистина ги обединява, е, че смятат ЕС за враг, който трябва да бъде унищожен, и че според тях популисткият бунт трябва да бъде и културна революция. От гледна точка на унгарския премиер Банън може да предложи много. Той може да помогне за убеждаването на западноевропейските популисти да бъдат водени неформално от премиера на малка източноевропейска страна. Той може и да предпази евроскептиците от обвинения, че са марионетки на Кремъл. Способностите на Банън да организира кампании и да води война с водещите медии може да се окажат много полезни. И на последно място, Орбан иска да превърне парламентарните избори през 2019 г. в референдум за миграцията и исляма - което може да не се окаже лесно. Дали това ще проработи е друг въпрос. Обединяването на крайнодесните сили в Европа може да се окаже невъзможно - те споделят общи чувства по въпроси като имиграцията, ЕС и гей браковете, но трудно могат да се обединят, когато става дума за политическите детайли. Европейската инициатива на Орбан вече доведе до разделение на крайната десница. Крайнодесният френски лидер Жером Ривиер и  лидерът на \"Алтернатива за Германия\" Александър Гауланд  отхвърлиха сътрудничеството с Банън. Част от проблема може да е в това, че президентът на САЩ така че дори мнозина от националистическата десница не искат да бъдат свързвани с него, подчертава Иван Кръстев. Освен това в много страни възходът на популизма доведе до  мобилизиране на проевропейските сили , поради което е по-вероятно поддръжниците на ЕС, а не неговите опоненти да гласуват на изборите през 2019 г. Ако Орбан залага политическото си бъдеще на стратегията на Стив Банън, той трябва да помни, че американският му съюзник не винаги печели дори в САЩ. А той вероятно разбира европейската политика още по-малко, отколкото в родната си страна. Колкото и да е странно, проевропейските сили вероятно трябва да приветстват идването му в Европа, подчертава Иван Кръстев в статията в \"Ню Йорк таймс\".", "date": "2018.08.20", "title": "\"Тръмп преди Тръмп\": кой е най-добрият приятел на Стив Банън в Европа"}
{"url": "https://www.dnevnik.bg/bulgaria/2018/08/20/3298608_kratki_novini_pojarnikari_spasiha_dvama_muje_i_shest/", "text": "През уикенда за отнети 160 книжки за неплатени глоби От петък до неделя са били отнети 160 книжки на водачи, които не са са платили глобите, съобщиха от МВР. За периода са проверени 14 625 моторни превозни средства и 19 412 души. Установени са 10 735 нарушения, като са издадени 4960 фиша, 2063 акта за установени административни нарушения, констатирани са 3712 случая на превишена скорост. На място са връчени общо 834 електронни фиша. Ремонтът на бул. \"България\" в София ще приключи на 10 септември Това увери кметът на София Йорданка Фандъкова след проверка на място, съобщава \"Фокус\". В момента по булеварда \"България\" се работи активно. \"Движението е изключително натоварено, заради затварянето на едното платно на булеварда. Надяваме се изпълнителите да си спазят срока и от събота да бъде отворено за движение едното платно на бул. \"България\", коментира кметът. Ако това се случи, ще затворим другото платно. Има още два такива тежки участъци. Целият договор е на цена около 13,5 млн. лв. Стопани отново искат субсидии за застъпващи се площи На електронната страница на Фонд \"Земеделие\" са публикувани 9 456 броя уведомителни писма за площи, декларирани от повече от един кандидат за Кампания 2018. Всички земеделски стопани, при които са констатирани двойно-декларирани площи, могат сами да изтеглят уведомителните писма съдържащи данни за парцелите и кадастралните имоти, в които са констатирани застъпвания. Данните могат да се свалят от  Системата за индивидуална справка по Директни плащания . Полицейски синдикат иска проверка на модел пожарни коли, с който стана катастрофа  Най-големият полицейски синдикат - Синдикална федерация на служителите в МВР (СФСМВР), иска проверка на пожарни автомобили Магирус TLF3000/300 на шаси Ивеко ФФ150ЕВ, както и кой и при какви обстоятелства е одобрил доставката им по оперативна програма \"Околна среда 2007-2013\". Причина за апела е  катастрофа, при която загина пожарникар , а други двама бяха откарани в болница. Синдикатите не приемат публичните версии за причините за произшествието - лоши пътни условия и/или грешка на водача. Само в рамките на последните 18 месеца това е четвъртия инцидент с такъв модел, отбелязват от синдиката. От СФСМВР допълват, че ако няма отговор на въпросите, си запазват правото да предприеме необходимите действия, в рамките на законите. Имената на 72-ма избягали затворници са тайна  През последните 5 години са избягали 72-ма затворници. Информация за бягствата не е имало, с изключение на няколко случая, стигнали до медиите. Бегълците са изтърпявали най-различни присъди - за убийства, изнасилвания, кражби, наркотици, измами, контрабанда и др., информира в. \"Сега\". Имената им обаче са тайна. А аргументът на правосъдното министерство - бегълците не са дали съгласие личните им данни да бъдат огласявани, макар имената на осъдените да са публични, както и самото правосъдие. Бягството на Владимир Пелов и Радослав Колев, които през април преодоляха всички защитни мерки и избягаха през централния вход на Софийския затвор, показа липсата на контрол в местата за лишаване от свобода. Пелов беше открит два месеца по-късно край Ботевград, след като загина в престрелка, а Колев още се издирва. Пожарникари спасиха двама мъже и шест деца от река Арда  Сигнал за инцидентът е бил подаден около и 17 часа в неделя. Час по-късно бедстващите били изведени живи и невредими и транспортирани до медицинско заведение, съобщава МВР. Двама мъже на 56 и на 64 години заедно с шест деца на възраст от 2 до 13 години били на разходка до остров в реката. Неочаквано за тях нивото на водата рязко се повишило, пътят им към брега бил възпрепятстван и те попаднали във воден капан.", "date": "2018.08.20", "title": "Кратки новини: Ремонтът на бул. \"България\" ще приключи на 10 септември"}
{"url": "https://www.dnevnik.bg/sport/2018/08/20/3298624_v_cska_priznaha_che_ludogorec_e_bil_po-dobriiat_otbor/", "text": "Старши треньорът на ЦСКА Нестор Ел Маестро и капитанът Николай Бодуров определиха като закономерна  загубата от \"Лудогорец\" . Според тях тимът от Разград е бил малко по-добрият в този мач, а техният отбор се е представил по-слабо, отколкото в предишните си срещи. Шампионите спечелиха с 1:0 на \"Лудогорец арена\" в дербито на петия кръг в Първа лига и нанесоха първа загуба на ЦСКА за сезона. Разликата между двата отбора беше намалена от пет на две точки, а \"Левски\" излезе начело с точка аванс пред червените. \"Загубихме минимално срещу най-добрия отбор в България, и то като гости. Може за вас да е за изненада, но за мен - не толкова. Имахме големи надежди преди този мач и сме много разочаровани. Но, както казах, загубихме с 0:1 от шампиона на България, така че не е краят на света\", заяви Ел Маестро след мача. Според него на отборът му не е липсвала увереност. \"Може би бяхме малко нервни. Видя се, че разликата между двата отбора е един гол. Това може би е една малка стъпка назад към реалността, но все пак е по-добре, че водим с две точки, а не изоставаме с две.\" \"Двата отбора се познават много добре. Нямаше никакви тактически изненади. Бих казал, че никой не надхитри никого. Просто те вкараха един гол повече и заслужиха победата. За съжаление резултатът, който се получи, е логичен. Те бяха малко по-добри от нас\", каза още Ел Маестро. По думите на Бодуров ЦСКА \"не игра това, което трябваше\". \"С оглед на играта заслужено ни победиха. Според мен нашият отбор не трябва да играе по този начин. Не беше нашият ден просто.\" \"Не знам как да си го обясня и аз вече. Като дойде малко по такъв мач... Може и умората вече да си казва думата, защото едни и същи играем всеки път. Това не е оправдание, но всяко едно нещо се натрупва и може би оказа влияние в мача. Не мога да търся аз причините, не знам къде са. Просто споделям моето мнение, че в такива възлови мачове трябва да играем по-добре\", добави централният защитник.", "date": "2018.08.20", "title": "В ЦСКА признаха, че \"Лудогорец\" е бил по-добрият отбор"}
{"url": "https://www.dnevnik.bg/sport/2018/08/20/3298677_valeri_bojinov_se_zadurja_samo_polovin_godina_v_rieka/", "text": "Българският нападател Валери Божинов се задържа само половин година в хърватския \"Риека\". Тази сутрин той е провел последната си тренировка с отбора и до края на деня ще разтрогне своя договор, съобщи 32-годишният футболист пред \"Дарик\". Божинов премина в \"Риека\" в началото на февруари, след като преди това пет месеца беше без клуб. Предишният му престой беше в швейцарския \"Лозана\", където изкара едва 97 дни. При представянето си в \"Риека\" Божинов благодари на отбора за протегнатата ръка и обеща да остави сърцето си на терена. Българинът обаче така и не успя да се наложи в хърватския тим. Той записа едва две официални срещи, в които не вкара гол. \"Искам да благодаря на \"Риека\" за това, че бях част от отбора. Очаквах да играя повече и това е причината да си тръгна\", каза Божинов. \"Риека\" беше 14-ият клуб в професионалната му кариера след \"Лече\", \"Фиорентина\", \"Ювентус\", \"Манчестър сити\", \"Парма\", \"Спортинг\" (Лисабон), \"Верона\", \"Виченца\", \"Левски\", Тернана\", \"Партизан\", \"Мейджу хака\" и \"Лозана\". В последните дни усилено се говори, че Божинов може да подпише с \"Ботев\" (Враца). Старши треньор на новака в Първа лига е Сашо Ангелов, който е доведен баща на бившия национал. Нападателят призна за преговори с тима от Враца. Той обаче заяви, че се чувства в отлична форма и на този етап няма желание да играе в България. \"Направих добра подготовка (с \"Риека\") и играх в контролите, така че съм в много добро функционално състояние.\" \"По принцип приоритетът ми е да остана в чужбина, но не отричам, че разговарях с кмета на Враца Калин Каменов. Познавам отлично отбора заради Сашо Ангелов. При всяка възможност гледам техни срещи. Не мога да кажа дали ще подпиша с \"Ботев\", но не крия, че говорих с кмета\", каза още Божинов.", "date": "2018.08.20", "title": "Валери Божинов се задържа само половин година в \"Риека\""}
{"url": "https://www.dnevnik.bg/sviat/2018/08/20/3298676_muj_napadna_policai_pred_uchastuk_v_katalunia_s_vikove/", "text": "Испанската полиция простреля 29-годишен мъж, опитал да нападне с нож служители на полицейски участък на регионалните сили на реда в областта Каталуня, предадоха световните агенции, цитирани от БТА. Мъжът влязъл въоръжен в участъка в град Корнела де Лобрегат в провинция Барселона около 5.50 ч. местно време (6.50 българско) с намерението да атакува полицаите. Тогава той бил прострелян и починал. Според изданието \"Ла вангуардия\" заподозреният е бил гражданин на Алжир. Влизайки в сградата на участъка, той викал \"Аллах е велик\",  допълва изданието . Телевизия Ер Те Ве Е съобщава, че нападателят е бил алжирски жител на град Корнела, но имал и испански документи за самоличност (NIE, \"номер за самоличност на чужденец), предаде \"Ройтерс\". Според \"Ла вангуардия\" пък извършителят на атаката не е бил криминално проявен до момента. Очаква се каталунската полиция да започне обиск в дома му, след като получи съдебна заповед за това. Следствието вече започнало да разпитва приятелката му. Нападението става дни след като испанците отбелязаха първата годишнина от атаките в Барселона и Камбрилс на 17 август.", "date": "2018.08.20", "title": "Мъж нападна полицаи пред участък в Каталуня с викове за Аллах"}
{"url": "https://www.dnevnik.bg/bulgaria/2018/08/20/3298707_prokuraturata_zapochva_proverka_na_zam-predsedatelia/", "text": "Прокуратурата започва проверка на зам.-председателя на Комисията за финансов надзор (КФН) Ралица Агайн по повод  прекратяването на дейността на клона  на застрахователната компания \"Олимпик\", съобщават от институцията. Предмет на проверката са начинът на осъществяване на държавния застрахователен надзор от страна на комисията, на ресорния й заместник-председател, ръководещ управление \"Застрахователен надзор\", и на това управление спрямо конкретния застраховател.  Ще бъде проверено спазването на изискванията на закона за започване на дейността на клона на \"Олимпик\" в България, изпълнението на правомощията от страна на надзорните органи по Кодекса за застраховането и Закона за Комисията за финансов надзор, както и упражняването на текущ надзор, включително след издадената забрана \"Олимпик\" да сключва нови договори и да удължава срока на досегашните. Проверката се осъществява от прокурор от Върховната касационна прокуратура и е възложена на Държавна агенция \"Национална сигурност\". Клонът на кипърското застрахователно дружество в България не функционира, след като лицензът на централата беше отнет от властите в Никозия. Заради това около 200 хил. клиенти на компанията в България останаха без валидни застраховки \"Гражданска отговорност\" и са принудени да ги купят отново. \"Олимпик\" е развивала дейност само в България и Кипър, а неин едноличен краен собственик е Диего Алонсо Гонсалес - гражданин на Испания, чийто друг бизнес няма връзка с тази част на Европа.", "date": "2018.08.20", "title": "Прокуратурата и ДАНС започват проверка на Ралица Агайн заради \"Олимпик\""}
{"url": "https://www.dnevnik.bg/sport/2018/08/20/3298653_moci_bil_oburkal_fenovete_na_cska_i_ludogorec_pri/", "text": "Защитникът на \"Лудогорец\" Козмин Моци заяви, че случайно е провокирал феновете на ЦСКА. След края на дербито от петия кръг на Първа лига,  спечелено от шампионите с 1:0 , румънецът започна да се радва с разперени ръце към привържениците на съперника. Тази ситуация ядоса играчите на ЦСКА, които потърсиха обяснение от Моци. Най-деен беше голмайсторът на червените Мауридес, който потърси саморазправа с Моци. До по-сериозен инцидент между двамата все пак не се стигна, тъй като техните съотборници реагираха бързо и ги разтърваха. \"Нищо не се случи. Просто се обърках. Исках при нашите фенове, но се обърнах към феновете на... Не знам, ЦСКА или не знам кой е този отбор\", обясни Моци след двубоя пред \"Диема спорт\". \"Нищо не сме си казали. Не знам какво иска той от мен. И какво има той с тези фенове, като има три мача за този отбор и не знам как е... Няма значение. След мач може да се случат много неща. Важните са трите точки, които \"Лудогорец\" спечели\", допълни той. Според Моци \"Лудогорец\" категорично е надиграл ЦСКА във всяка част на терена и е можел да спечели с още по-убедителен резултат. По думите му  критиките, които мениджърът Пауло Аутуори отправи към футболистите  след реванша със \"Зрински\", са били оправдани. \"Нормално е да не е доволен, когато не играем както трябва или както тренираме. Но най-важното беше да продължим напред Лига Европа и да спечелим този мач (с ЦСКА)\", каза още румънецът.", "date": "2018.08.20", "title": "Моци бил объркал феновете на ЦСКА и \"Лудогорец\" при провокациите след мача"}
{"url": "https://www.dnevnik.bg/sviat/2018/08/20/3298700_talibanite_otvliakoha_nad_100_putnici_na_avtobusi_v/", "text": "Афганистанските талибани организираха засада на конвой от автобуси на път в Северен Афганистан и отвлякоха над 100 души, предадоха световните агенции. Сред похитените има жени и деца, казват местните власти, цитирани от БТА. Засадата е извършена въпреки обявеното от президента на Афганистан Ашраф Гани безусловно прекратяване на огъня с талибаните по време на мюсюлманския празник Ейд ал Адха (известен в България с турското си име Курбан байрам). Тази година той започва утре по залез слънце. Говорител на талибаните потвърди, че пътниците в три автобуса са били отвлечени, но добави, че цивилните сред тях ще бъдат освободени, както и някои (но не всички) представители на силите за сигурност. Той добави, цитиран от \"Ройтерс\", че \"няма яснота\" от висшето ръководство на Афганистан дали примирието ще влезе в сила утре. Нападението е извършено в провинция Кундуз, в зона, която неотдавна падна под талибански контрол. Според Мохамад Юсуф Аюби, ръководител на провинциалния съвет на Кундуз, бунтовниците спрели три автобуса на пътя близо до окръг Хан Абад и принудили пътниците да тръгнат с тях. Според него талибаните вероятно са търсели правителствени служители и членове на силите за сигурност, които обикновено се прибират по празниците у дома. Пътниците в автобусите са били от провинциите Бадахшан и Тахар и са пътували за столицата Кабул. Данните за броя им се разминават според различните източници. Според АП те са над 100, според \"Ройтерс\" са десетки, според ТАСС в трите автобуса е имало около 150 души.", "date": "2018.08.20", "title": "Талибаните отвлякоха над 100 пътници на автобуси в Афганистан"}
{"url": "https://www.dnevnik.bg/razvlechenie/2018/08/20/3298674_film_s_aktyori_ot_aziatski_proizhod_oglavi/", "text": "Crazy Rich Asians - първият филм с изцяло азиатски актьори в Холивуд, оглави боксофиса в САЩ в първия си уикенд, съобщава Би Би Си. Лентата на \"Уорнър брадърс\" е и първата романтична комедия, която застава начело на класацията в последните три години. Откакто тръгна по американските кина преди 5 дни, лентата с бюджет 30 млн. долара е реализирала приходи в размер на 34 млн. долара. Това е и първият голям холивудски филм от The Joy Luck Club (1993 г.), в който участват изцяло актьори от азиатски произход. Филмът е адаптация по едноименния роман на Кевин Куан и в него се разказва историята на американка с азиатски произход, която получава културен шок, когато среща богатата фамилия на приятеля си в Сингапур. Главните роли в лентата са поверени на Констанс Ву и на Хенри Холдинг. Анализаторите са на мнение, че универсалните теми и способността на филма да развлича са причината филмът да добие популярност сред американските зрители. Джеф Голдщайн, който отговаря за дистрибуцията на филмите на \"Уорнър брадърс\" в Щатите, каза, че според него рекламата от уста на уста е била ключова за успеха на лентата. Crazy Rich Asians е виждан като повратна точка за представянето на азиатската общност на големия екран. Миналата седмица влиятелни американци от азиатски произход стартираха кампания за популяризирането на филма в социалните мрежи. Кампанията предлага безплатни прожекции на лентата в САЩ и информира зрителите за това, че азиатците не са представени достатъчно в холивудското кино. В дебютния си уикенд по кината в САЩ филмът направи 25 млн. долара. За да постигнат този успех, създателите на филма отказаха доходоносна сделка с \"Нетфликс\" и решиха да разпространят филма чрез холивудско студио, въпреки че това е по-рисковано.", "date": "2018.08.20", "title": "Филм с актьори от азиатски произход оглави американския боксофис"}
{"url": "https://www.dnevnik.bg/sviat/2018/08/20/3298710_sasht_se_opasiavat_ot_namesa_na_rusiia_kitai_i_oshte_2/", "text": "Съветникът на американския президент по въпросите на националната сигурност Джон Болтън обяви, че за страната му има заплаха от намеса на общо четири държави в изборния процес на Съединените щати. В интервю за американската телевизия  Ей Би Си  той коментира възможността за такава намеса преди междинните избори през ноември. \"Със сигурност мога да ви кажа, че е налице достатъчно голяма заплаха за националната сигурност на Съединените щати - намеса на Китай, на Иран, на Северна Корея (и на Русия) - за да предприемем мерки, за да се опитаме да ѝ противодействаме. Всъщност става въпрос за четири страни\", заяви Болтън по телевизия Ей Би Си. Попитан дали може да даде подробности специално за Китай, той отказа да го направи. \"Не искам да влизам в (детайли) какво съм видял или не. Мога да ви кажа обаче, че за изборите за Конгрес през 2018 г. тези четири страни ни безпокоят най-много\", заяви Болтън. Сходни сигнали даде в събота и държавният глава Доналд Тръмп. В \"Туитър\" той написа: \"Всички тези идиоти, които са се съсредоточили върху Русия, би трябвало да започнат да гледат в друга посока - Китай.\" Определението му се отнася за разследването за руска намеса в президентските избори и за оценки на американските разузнавателни служби, според които Москва не само се е намесила в изборния процес от 2016 г., но създава такава опасност и за предстоящия вот. Тръмп по-късно отново в \"Туитър\" нападна \"руското разследване\",  сравнявайки го с маккартизма .", "date": "2018.08.20", "title": "САЩ се опасяват от намеса на Русия, Китай и още 2 държави в изборите, каза съветник на Тръмп"}
{"url": "https://www.dnevnik.bg/bulgaria/2018/08/20/3298742_pravitelstvoto_iska_ostavkata_na_ralica_again/", "text": "Правителството е поискало зам.-председателят на Комисията за финансов надзор (КФН) с ресор застраховане Ралица Агайн да подаде оставка. Това съобщи финансовият министър Владислав Горанов след среща в Министерския съвет, в която е участвал премиерът Бойко Борисов, представители на КФН и на службите, на която е обсъден фалитът на кипърското застрахователно дружество \"Олимпик\", който чрез клона си в България има над 200 хил. клиенти тук. Позицията на правителството е, че Агайн трябва доброволно да подаде оставка. Горанов поясни, че тъй като КФН е независим орган, правителството няма механизъм да я освободи, а в Закона за КФН са ограничени и правомощията на парламента при подобни казуси. При отстраняване от парламента, който е избрал Агайн на поста и, тя можело да съди страната в Европейския съд по правата на човека. Като нейни пропуски Горанов посочи това, че комисията е неглижирала ниските цени на застраховките \"Гражданска отговорност\", с които дружеството е привличало клиенти, както и че регулаторът не е бил подготвен и не е знаел какви мерки трябва да предприеме след като е станало ясно, че дружеството обявява фалит. \"Още през месец май беше ясно, че лицензът на кипърската компания е отнет и до тук свършва приносът на Комисията за финансов надзор, издавайки забрана за сключване на нови полици. Липсва обаче информация към Министерството на финансите, към правителството и към КФН за последствията от отнемането на лиценза в Кипър. От няколко месеца текат съдебни процедури. А се оказва, че в деня, в който финансовото министерство в Кипър обявява искане за несъстоятелност на дружеството, българската комисия за финансов надзор не знае нито правилата, нито процедурите, нито начина, по който засегнатите български граждани трябва да реагират. В този смисъл намираме сериозни пропуски в ръководителя на управлението \"Застрахователен надзор\" на Ралица Агайн\", каза Горанов. Горанов напомни, че потърпевшите от фалита на дружеството трябва да търсят обезщетение чрез кипърския съд. Правителството обмисля да наеме адвокат, който да ги представлява. \"Ще имам разговори с моя кипърски колега, но също както при ситуацията, при която много хора отвън се опитаха да окажат натиск за нетърговско решение на проблеми с техни негарантирани влогове в КТБ, така и сега бих могъл да очаквам отговор, че решенията на проблема могат да се решат само в съответствие на кипърското законодателство и в рамките на една търговска несъстоятелност, която протича без намесата на държавата\", обясни Горанов. \"Искам да прекратя всякакви спекулации, че българският закон в момента дава възможност или предвижда за сметка на Българския гаранционен фонд да се реализират нереализираните права и бъдещите застрахователни вземания на застраховани български граждани там\", каза още финансовият министър. Според него кипърската компания неоснователно е превела 2 млн. лв. в обезпечителния фонд, който се управлява от Гаранционния фонд в България. \"Тези 2 млн. обаче не могат да се раздадат просто така, защото са недължимо внесени и вероятно ще се върнат след съответната процедура от кипърска страна в масата на несъстоятелността на подобно дружество\", добави Горанов. Посланикът на Кипър ще бъде извикан в Министерството на външните работи за разговор по темата. Горанов каза още, че правителството ще инициира и законодателни промени и ще настоява пред Европейската комисия, която в момента е отворила за нови предложения съответната директива. Идеята е когато клон на лице, установено в ЕС, извършва застрахователни дейности на територията на друга държава членка и фалира, вноските на потърпевшите да се плащат от националните гаранционни фондове, а парите после да бъдат връщани от фонда на държавата в която е регистрирана фирмата.", "date": "2018.08.20", "title": "Правителството иска оставката на Ралица Агайн (допълнена)"}
{"url": "https://www.dnevnik.bg/photos/2018/08/20/3298644_fotogaleriia_na_kafe_s_dakel/", "text": "Вчера в Лондон беше открито специално кафене за дакели. То се намира на площад \"Патерностер\" в Лондонското сити, недалеч от катедралата \"Сейнт Пол\". Посетителите ще бъдат посрещани с безплатни кучешки лакомства, всяка следваща поръчка се заплаща.", "date": "2018.08.20", "title": "Фотогалерия: Лондонско кафене за дакели"}
{"url": "https://www.dnevnik.bg/biznes/2018/08/20/3298737_rusiia_vuvede_minimalna_cena_za_vodkata/", "text": "Минималната цена на дребно на водката от всички видове процентно съдържание в Русия от днес се приравнява към минималната цена на 40-градусовата водка, която е 205 рубли (около 3 долара според текущия официален курс - бел. ред.) за половин литър. Това предаде ТАСС, цитирайки заповед на министерството на финансите, съобщи БТА.  По този начин цената на водката с процентно съдържание от 37 до 38 градуса се повишава с 9 рубли за 0.5 литра, на водката с 38 до 39 процента - с 4 рубли за 0.5 литра, а цената на по-силната водка остава без промяна. Минималната производствена цена на всички видове водка според процентното съдържание се определя на 173 рубли за 0.5 литра, а цената на едро - на 178 рубли за 0.5 литра.  Въвеждането на унифицирани цени на водката е свързано с необходимостта да бъдат отстранени възможни противоречия, посочва министерството.  Финансовото министерство на Русия установява минимални цени на алкохола от 2009 година като част от борбата с незаконното производство. Минималните цени, които са в сила в момента, са 371 рубли (5.5 долара) за 0.5 литра коняк, 164 рубли (2.5 долара) за 0.75 литра шампанско, разглежда се възможността и за въвеждане на минимални цени за различните категории вина. Ведомството посочи по-рано, че засега няма причини да се повишават минималните цени на дребно, тъй като обикновено такова повишение е свързано с увеличаване на акцизите, а акцизите за твърдия алкохол в Русия са замразени за още 2 години.  Според данни на ръководителя на информационния център \"Уайн ритейл\" (Wine Retail) Александър Ставцев до неотдавна продажбите на водка с процентно съдържание 38 процента в Русия стабилно са нараствали. Тази водка е била търсена на регионалния пазар заради по-ниската минимална цена, отбелязва той. Според експерта след изравняването на цените търсенето на този вид водка ще спадне на практика до нулево.", "date": "2018.08.20", "title": "Русия въведе минимална цена за водката"}
{"url": "https://www.dnevnik.bg/zdrave/2018/08/20/3298764_ananiev_razporedi_proverki_v_slivenskata_bolnica_sled/", "text": "Министърът на здравеопазването Кирил Ананиев разпореди проверки в болница \"Д-р Иван Селимински\" в Сливен, където  почина 33-годишна родилка , съобщиха от пресцентъра на Министерството на здравеопазването. Екип на Районната здравна инспекция е в болницата. Днес там започват проверка и експерти от Изпълнителна агенция \"Медицински одит\". Ръководството на Българския лекарски съюз припомня, че медицинската професия, особено родилните грижи, е дейност с повишен риск от усложнения в лечебно-диагностичния процес и не всеки проблем в този ракурс се обусловя от некомпетентност или грешка на медицинско лице, се казва в разпространена до медиите позиция. \"За установяване на нарушения се налага щателна проверка и разследване от компетентни органи – съдебно-медицински лица, Прокуратура, следствие към МВР, етичната комисия на Българския лекарски съюз, борд по акушерство и гинекология и т.н., за което се изисква необходим ресурс от време за уточняване на обективни и субективни обстоятелствата около съответния инцидент\", се казва в съобщението.", "date": "2018.08.20", "title": "Ананиев разпореди проверки в сливенската болница след случая с починалата родилка"}
{"url": "https://www.dnevnik.bg/evropa/2018/08/20/3298750_kakvo_postigna_gurciia_po_vreme_na_spasitelnata/", "text": "По повод официалния край на  спасителните програми за Гърция  Европейският механизъм за стабилност (ESM) публикува анализ на мерките за икономии и на направените реформи от Гърция до момента, съобщава атинският вестник \"Катимерини\", цитиран от БТА. Според ESM Гърция е успяла да намали значително макроикономическите и бюджетните дисбаланси, като в резултат дефицитът на общото управление е намалял с 16 процента от БВП (от дефицит от 15.1 процента през 2009 г. до излишък от 0.8 процента през 2017 г.) ESM подчертава, че чрез \"широк спектър от реформи\" Гърция е постигнала запазване на финансовата стабилност (реорганизация на банките, намаляване на необслужваните кредити), на конкурентоспособността и на инвестициите, както и модернизация на публичната администрация. В документа се подчертава, че гръцката икономика се е завърнала към растеж (от рецесия от 5.5 процента през 2010 г. до растеж от 1.4% през 2017 г., който се очаква да достигне до 1.9 процента през 2018 г. и до 2.3 процента през 2019 г.) Подчертава се и  постепенното намаляване на безработицата  от 27.5% през юли 2013 г. до 19.5% през май 2018 г. Според ESM се наблюдава напредък и за салдото на текущите плащания, което от -15.8 процента през 2008 г. достига до -0.4 процента през 2018 г. В анализа се посочва още, че гръцката икономика е подобрила конкурентоспособността си, като е отбелязала намаление на стойността на труда на единица продукт. Също така през юли 2018 г. доходността на десетгодишните държавни ценни книжа се е завърнала на равнището отпреди кризата (3.9 процента). Накрая се отбелязва, че Гърция е създала буфер за ликвидност от над 24 милиарда евро, който се очаква да покрие финансовите нужди за около 22 месеца след края на програмата и представлява съществена гаранция срещу евентуален финансов риск. ESM представя мерките за облекчаване на дълга, приети в рамките на третата спасителна програма. Според ESM се очаква средносрочните мерки да осигурят устойчивостта на дълга при основния сценарий, докато прилагането на амбициозна стратегия за развитие и на разумни финансови политики от гръцкото правителство ще е от решаващо значение за задържането му на устойчиви равнища.", "date": "2018.08.20", "title": "Какво постигна Гърция по време на спасителните програми"}
{"url": "https://www.dnevnik.bg/citat_na_deniia/2018/08/20/3298732_citat_na_denia_istinata_ne_e_istina/", "text": "Това каза бившият кмет на Ню Йорк и настоящ адвокат на американския президент Доналд Тръмп Рудолф Джулиани. Пред телевизия Ен Би Си Джулиани стигна до твърдението си след опит да аргументира защо няма смисъл Тръмп да бъде разпитан от екипа на специалния прокурор  Робърт Мюлър , който работи по връзките между представители на кампанията му  и Русия , предаде БТА. Според адвоката спомените на свидетелите са на принципа \"моята дума срещу твоята\". Аргументът, че Тръмп трябва да даде показания, \"защото ще каже истината и не бива да се притеснява\", е глупав: \"Това е нечия версия на истината, а не самата истина.\" На забележката на интервюиращия го Чък Тод \"истината си е истина\" Джулиани отвърна: \"Истината не е истина\", което обърка Тод. \"Ако сте гений, кажете ми каква е истината\", каза Джулиани след реакцията на водещия и уточни, че има предвид ситуацията, в която Мюлър би трябвало да избира между показанията на държавния глава и тези на \"приятеля\" си, уволнения от Тръмп директор на Федералното бюро за разследване Джеймс Коми. Критиците на президента незабавно подхванаха думите на Джулиани в \"Туитър\", а защитниците му настояха, че фразата е извадена от контекста. Тръмп и негови сътрудници са критикувани за разпространяване на лъжи и дезинформация. Съветничката в Белия дом Келиан Конуей стана известна с  крилатата фраза \"алтернативни факти\" , отбеляза \"Асошиейтед прес\". Затова след  \"алтернативните факти\"  сега се оказва, че \"истината не е истина\", обобщи агенцията. \"Алтернативните факти не са факти, те са лъжи\", каза Тод на Конуей миналата година.", "date": "2018.08.20", "title": "Цитат на деня: Истината не е истина"}
{"url": "https://www.dnevnik.bg/bulgaria/2018/08/20/3298729_pravosudie_za_vseki_iska_suvet_za_nacionalna_sigurnost/", "text": "След  позицията на над 60 адвокати  и призива на  лидера на \"Да, България\" Христо Иванов,  и инициатива \"Правосъдие за всеки\" настоява за независима и пълна оценка на срива в Търговския регистър. В писмо до премиера Бойко Борисов, председателя на Народното събрание Цвета Караянчева, президента Румен Радев и омбудсмана Мая Манолова сдружението иска оповестяване на причините за случилото се, които да бъдат изследвани от независими експерти, излъчени от бизнеса, IT сектора и неправителствените организации. Освен това настояват, ако в сряда Търговският регистър не е заработил в цялост, президентът да свика Консултативен съвет по национална сигурност. \"В този случай ще сезираме и прокуратурата с всички въпроси, които вече имаме по темата за осъществени длъжностни престъпления\", коментират още от \"Правосъдие за всеки\". Допълват, че трябва да има \"реално разследване\" на действията на служителите в Министерство на правосъдието и Агенция по вписванията и на търговските дружества, изпълнители по договори за доставка, изработка и поддръжка на регистъра.  От организацията искат премиерът Бойко Борисов да поеме лична отговорност ако регистърът не е с всичките си функции в сряда, както самият той обеща публично. Те искат и оставката на \"изненадания от ситуацията\" министър на правосъдието Цецка Цачева, която не е проследила за какво отиват милионите левове за надграждане на системите за сигурност на регистъра. Както и \"пълна прозрачност при оповестяването на конкретните мерки, които се предприемат за възстановяването на пълната функционалност на Търговския регистър, и колко ще струва всичко това на нас - данъкоплатците\".  От организацията отбелязват, че няма да обсъждат причините за срива, защото това би било спекулативно, предвид липсата на информация, но изреждат въпросите, които чакат отговор. Дали е прилаган Законът за търговския регистър, който изисква данните да се съхранят по начин, гарантиращ сигурността им. Както и дали е прилагана наредбата, изискваща регистърът да се поддържа безсрочно, а информация да се съхранява едновременно на най-малко две места с различно географско разположение.  Отбелязват още, че оттеглянето на \"една чиновничка (оставката на шефа на Агенцията по вписванията Зорница Даскалова - бел. ред.), което може да се сравни с изгарянето на поредния бушон на средно ниво, съвсем не е достатъчно\".  От \"Правосъдие за всеки\" подчертават, че сривът води до много пропуснати ползи за бизнеса и сигурен отлив на чужди инвеститори. \"За всички тях вероятно вече е напълно ясно колко ненадеждна държава е България, щом позволява Търговският ѝ регистър да стои сринат и функционално непригоден 10 дни\".", "date": "2018.08.20", "title": "\"Правосъдие за всеки\" иска съвет за национална сигурност, ако Търговският регистър не работи в сряда"}
{"url": "https://www.dnevnik.bg/photos/2018/08/20/3298748_snimka_na_denia_cvetanov_s_nosiia_na_svatbata_na_ben/", "text": "Зам.- председателят на ГЕРБ Цветан Цветанов публикува снимки в профила си във \"Фейсбук\" от участието си във Фестивал на фолклорната носия в Жеравна.", "date": "2018.08.20", "title": "Снимка на деня: Цветанов с носия на сватбата на Бен Крос в Жеравна"}
{"url": "https://www.dnevnik.bg/razvlechenie/2018/08/20/3298736_noviiat_film_na_kevin_speisi_realizira_edva_126_dolara/", "text": "Лентата Billionaire Boy Club с участието на Кевин Спейси постави отрицателен рекорд на премиерата си в американските кина, пише \"Гардиън\". Това е последният филм, в който се снима американския актьор,  преди през октомври миналата година към него да бъдат повдигнати редица обвинения в сексуален тормоз . Филмът, в който участват и други известни актьори като Ансел Елгорт и Тарън Еджертън, беше показан в кината на 10 американски града и реализира на премиерната си вечер едва 126 долара. Лентата е спечелила по-малко от 13 долара във всяко кино, в което е била показана, въпреки че в САЩ средната цена на билета за кино е 9 долара. За сравнение, филмът \"Зад волана\" (Baby Driver) от 2017 г., в който Спейси играе главната роля, спечели повече от 20 млн. долара в първия си уикенд в американския боксофис. Миналата година, след като беше обвинен в сексуален тормоз, Кевин Спейси  беше уволнен от телевизионния сериал на \"Нетфликс\" \"Къща от карти\"  (House of Cards). По-късно  всички негови сцени във филма на Ридли Скот \"Всичките пари на света\" бяха изрязани  и презаснети с Кристофър Плъмър. Съмнения за съдбата на Billionaire Boy Club се появиха преди месеци, но от компанията Vertical Entertainment, която отговаря за разпространението на филма, решиха, че ще дадат на лентата зелена светлина, уповавайки се на \"малката поддържаща роля\" на Спейси в продукцията. В изявление, разпространено по-рано през тази година, от компанията заявиха, че филмът е заснет две години и половина преди на актьора да бъдат повдигнати обвиненията в секс тормоз, и те се надяват това да не повлияе отрицателно на продукцията. \"Ние се надяваме зрителите да си дадат сметка за осъдителните твърдения относно миналото на един човек, но не и за сметка на останалите актьори и на екипа, участвали в създаването на филма\", казаха те. Криминалната драма е базирана на истински клуб с това име, който влиза в новините през 80-те години на миналия век. Тогава по време на два процеса за убийство на високопоставени личности е разкрито, че клубът е функционирал като финансова пирамида. Според експерти филмът най-вероятно няма да направи дори 1000 долара в първия си уикенд, тъй като не е разпространен в Лос Анджелис и Ню Йорк.", "date": "2018.08.20", "title": "Новият филм на Кевин Спейси спечели едва 126 долара приходи на премиерата си"}
{"url": "https://www.dnevnik.bg/detski_dnevnik/2018/08/20/3298775_obrazovatelnoto_ministerstvo_pravi_informacionna/", "text": "Образователното министерство ще пусне информационна система, където ще се картографира търсенето на педагогически специалисти и предлагането на работа. Системата трябва да заработи до края на календарната година, обяви днес просветният министър Красимир Вълчев. Идеята е да се види в какви региони учители по какви предмети се търсят и къде има излишък на специалисти. Към момента недостигът за София е на около 650 учители, като най-много се търсят преподавателите по математика и информационни технологии. Всички студенти, които завършват педагогика, ще трябва да се регистрират в системата. Ще има и информация за пенсиониращите се учители. По данни на министерството  до 10 години у нас ще се пенсионират половината преподаватели . Някои училища в страната учебната година ще започне с неприключили ремонти, съобщи още министърът. Към момента става въпрос за 50 училища, като в част от тях текат големи ремонти.", "date": "2018.08.20", "title": "Образователното министерство прави информационна система за търсене на учители"}
{"url": "https://www.dnevnik.bg/biznes/2018/08/20/3298763_zashto_kabinetut_ne_moje_da_uvolni_ralica_again/", "text": "Липсата на своевременна реакция на Комисията за финансов надзор по казуса с кипърската застрахователна компания \"Олимпик\" очаквано породи  недоволството на голяма част от сключилите застраховки  с дружеството. В отговор също така очаквано в казуса се намеси националният омбудсман Мая Манолова. Не закъсня и обичайната реакция на правителството - да поиска нечия оставка под натиска на обществен ропот. След въпроси по казуса към премиера през уикенда и  среща днес в Министерския съвет  от името на правителството се иска оставката на Ралица Агайн, зам.-председател на Комисията за финансов надзор, надзираващ застрахователния сектор. Междувременно и  прокуратурата обяви , че ще проверява дейността й. Мотиви за оставката в случая лесно се намират. Финансовият министър Владислав Горанов посочи, че комисията не е надзиравала достатъчно добре пазара, след като не е установила, че \"Олимпик\" продава на по-ниски от пазарните цени застраховки, а в допълнение, когато лицензът й е отнет от регулаторите в Кипър, комисията тук не е била подготвена да реагира. В действителност комисията обяви на 16 май, че забранява на \"Олимпик\" да сключва застраховки, а в петък Ралица Агайн посочи, че чисто технически това не е било възможно още на 10 май, когато в КФН постъпва уведомление от Кипър, че лицензът на застрахователя е отнет. В месеците след това също има отделни съобщения до медиите, но  до пресконференция, на която да се изяснят повече въпроси  и да се даде гласност на проблема, се стигна едва в петък, 18 август, в късния следобед. Информационна кампания за улеснение на гражданите, сключили застраховки, на практика нямаше. Причината оставката на Агайн да не бъде направо взета, както това се случи например с директора на Агенцията по вписванията или преди това със зам.-министър на земеделието отново след протести, е, че на практика КФН по закон е независима от правителството. Отчита се пред Народното събрание. В допълнение от началото на тази година дейността на комисията  не се финансира от бюджета , а от нейните приходи. В Закона за Комисията за финансов надзор ясно са описани случаите, в които се прекратява мандатът на зам.-председателите й. Това става в случай на оставка, при фактическа невъзможност да изпълнява задълженията си повече от шест месеца и случаите, в които членът на комисията на тази позиция се окаже в конфликт на интереси или с присъда. Така оставката на Ралица Агайн в момента е единствено в нейните ръце. Тя зае поста на 24 януари 2014 г. и съответно мандатът й изтича на същата дата през 2020 г. Назначаването на зам.-председателите на комисията става с одобрение на Народното събрание и по предложение на председателя на регулатора. Агайн не за пръв път заема зам.-председателски пост в комисията при различните й ръководства в годините. Oт май 2009 до юли 2010 г. като заместник-председател тя отговаряше за капиталовия пазар, а от април 2005 до май 2009 г. ръководеше управление \"Застрахователен надзор\", както и в момента. ", "date": "2018.08.20", "title": "Защо кабинетът не може да уволни Ралица Агайн"}
{"url": "https://www.dnevnik.bg/sviat/2018/08/20/3298771_venecuela_premahna_pet_nuli_ot_valutata_si/", "text": "Венецуела от днес деноминира валутата си, като премахва от купюрите пет нули в опит да овладее инфлацията и да се справи с икономическата криза, съобщават световните медии, цитиран от БТА Понеделник е обявен за национален празник, за да може населението да свикне с новите банкноти, пишат латиноамерикански издания. Много доставчици спряха да зареждат със стоки заради несигурността, отбелязва и испанският в. \"Ел паис\". Нито вчера, нито днес ще има възможност за електронно банкиране. Президентът Николас Мадуро обяви и други промени. Минималната заплата например се увеличи 34 пъти в последните дни и сега ще бъде равна на около 28 долара месечно. Икономиката на членката на Организацията на страните - износителки на петрол (ОПЕК), отчита непрекъснат спад, след като рязкото поевтиняване на петрола през 2014 г. направи така, че страната да не може да поддържа социалистическата икономическа система, която с години предоставяше значителни субсидии, като същевременно налагаше строг контрол на цените, отбелязва \"Ройтерс\". Потребителските цени във Венецуела са нараснали с 82 766 процента през 12-те месеца до юли, съобщи по-рано този месец член на контролирания от опозицията конгрес. Хиперинфлацията във Венецуела продължава да се ускорява на фона на икономическия колапс в страната. Досега чаша кафе струваше около 2 млн. боливара. Мадуро обяви и че  виртуалната валута петро, пусната през февруари , ще бъде втора \"отчетна единица\" за страната наред с боливара и ще има официален обменен курс. Централната банка ще публикува официален обменен курс между петрото и боливара, както и стойността на петрото в чуждестранна валута, допълни Мадуро. През март президентът на САЩ Доналд Тръмп забрани на американците да ползват криптовалутата, за  да се опита да попречи на Венецуела  да я използва за заобикаляне на американските санкции. Правителството на президента Николас Мадуро спря да публикува икономически показатели преди близо три години, когато започна срива на социалистическата икономика на Венецуела. Поради това опозицията е единственият източник на такива данни, припомня \"Ройтерс\". Първоначално бе предвидено да се печатат банкноти с три нули по-малко и тази мярка да влезе в сила от 4 август. Пускането в обращение на нови пари трябваше да стане на 4 юни, но бе отложено по искане на централната банка. Международният валутен фонд прогнозира, че повишението на потребителските цени в латиноамериканската страна тази година  ще достигне 1 млн. процента . Според фонда икономиката ще се свие с 18% тази година.", "date": "2018.08.20", "title": "Венецуела премахна пет нули от валутата си"}
{"url": "https://www.dnevnik.bg/sviat/2018/08/20/3298781_jertvite_na_dujdovete_v_shtata_kerala_v_indiia_veche/", "text": "Нивото на водите в индийския щат Керала, пострадал от  най-опустошителните мусонни дъждове от един век , е започнало да спада. Спасителни екипи откриха труповете на още десетки жертви и така броят им достигна 400 души от началото на сезона на мусоните от юни, предаде \"Франс прес\". Само вчера бе оказана помощ на 22 хил. души, пострадали от бедствието. Общо около 1.08 млн. души досега са подслонени в 3646 лагера за хора, останали без покрив над главата. Смята се, че в най-засегнатите райони са блокирани около 6000 души, допълва ДПА. Щатът Керала с гъстата си растителност е много привлекателен за туристите по време на сухия сезон, отбелязва \"Франс прес\". Сега обаче заради стихията международното летище в Кочин - най-големия град на щата - бе затворено. Малки пътнически самолети успяха да излетят от база на военноморските сили, които извънредно предостави пистите си на гражданската авиация. /БТА", "date": "2018.08.20", "title": "Жертвите на дъждовете в щата Керала в Индия вече са над 400"}
{"url": "https://www.dnevnik.bg/bulgaria/2018/08/20/3298788_4-chasov_raboten_den_-_zashto_ne/", "text": "Всички знаем какво представлява 8-часовият работен ден, който е най-разпространен в повечето компании. Наскоро обаче на доста места започна да се налага 4-часовата работна смяна. Тя е идеална за студенти и майки с малки деца, но не само. Работейки на половин ден, вие имате възможност да учите, да бъдете повече време със семейството и приятелите си, да спортувате или да практикувате хобито си и най-важното - да  презареждате батериите  с ефективна почивка. Грешна е представата, че ако работите на 4 часа, вършите по-малко работа, даже напротив. Според изследвания ефективната работа на всеки служител е по-малко от 40 часа на седмица. Замислете се в такъв случай през каква част от времето в офиса сте  концентрирани и работите на пълни обороти . Особено пък когато сте натоварени – тогава минавате на автопилот и вършите доста от задачите некачествено и за много по-дълго време, отколкото е необходимо. Отделно от това не забравяйте, че идеята, че след 4 часа ще си ходите, определено действа на мозъка ви доста мотивиращо. Така че тайната за  концентрацията и продуктивността  е усърдна работа на кратки интервали, като след всеки такъв трябва да си давате почивка, дори и малка. Разбира се, че 4-часовата работна смяна има и своите минуси. Като работите по-малко часове, съответно и възнаграждението ви е по-малко. Освен това, ако сте сред малкото служители, които са на по-малко часове във фирмата, възниква проблемът със социализацията, работата в екип и подобни. Ако пък сте работили на 4 часа, може да споделите какви са впечатленията ви. Разгледайте и актуалните топ обяви за работа на  Karieri.bg .  търси  PHP Developer  търси  Репортер  търси  Senior JavaScript Developer  търси  Fund Manager   търси  Fundraising Associate – Financial and Marketing Analysis  търси  Education Abroad Consultant  търси  Асистент на управител \"Централизирани дейности\" (м/ж) търси  Accountant - Junior Fund Accountant  търси  Key Account Manager  търси  Retail & HoReCa Activations Executive  търси  HR Business Partner  търси: Началник на отдел \"Планиране и координиране\" Началник на отдел \"Методология и отчетност\" Експерти в отдел \"Планиране\"  търси  Junior Expert Procurement and Logistics  търси  Junior Sales Manager", "date": "2018.08.20", "title": "4-часов работен ден - защо не"}
{"url": "https://www.dnevnik.bg/photos/2018/08/20/3298782_snimka_na_denia_stadion_vasil_levski_bez_avtomobili/", "text": "От днес започна премахването на автомобили от една част от паркинга до Националния стадион \"Васил Левски\" в София. Това се налага, тъй като от 1 септември пространството ще се стопанисва и управлява от \"Пазари Запад\" и Столичната община и паркирането и престоят на автомобили ще се плащат", "date": "2018.08.20", "title": "Снимка на деня: Стадион ''Васил Левски'' без автомобили"}
{"url": "https://www.dnevnik.bg/evropa/2018/08/20/3298801_zadavat_li_se_oshte_chetiri_goreshti_godini/", "text": "Едно ново проучване стига до извода, че ни предстоят поне още четири горещи години. Френски и холандски учени прогнозират \"задаващ се топъл период\" с \"голяма вероятност за екстремно високи температури\". Французинът Флориан Севелек и холандецът Сибрен Дрейфхаут са разработили статистически модел за прогнозиране на глобалните средни температури в близко бъдеще. Те изчисляват, че предстоящите четири години ще бъдат по-топли в сравнение със средната глобална тенденция. Същото важи и за четирите години, които ще ги последват. Има ли \"глобално затопляне\"? \"Затоплянето на Земята не е равномерен процес\", пишат учените. В температурните диаграми обаче се забелязва тенденция за дълготрайно затопляне на земята. Въпреки това междувременно може да има и студени години, през които глобалната средна температура да е по-ниска от очакваното. Причина за това е хаотичната природа на климата. Тази променливост между другото е причината и за \"паузата\" в глобалното затопляне след 1998 г. В последвалия период изглеждаше, че е настъпил застой в затоплянето на земята. Чак след 2012 г. затоплянето отново започна да набира скорост. Сега представената система за прогнозиране иска да обхване тези естествени колебания и да изчисли вероятността за това идните години да бъдат по-топли или по-студени от очакваното. Тази система функционира подобно на прогнозата за валежите. Валежите не могат да се прогнозират с абсолютна точност, прогнозата за валежите показва единствено вероятността от валежи. И понякога е неточна. Можем ли при това положение да разчитаме на изчисленията на климатолозите? Наистина ли е необходимо да харчим пари за климатична инсталация? Отговор получаваме, след като сравним прогнозите на учените за 2018 г. с действително измерените стойности на температурите. Изчисленията и на други учени потвърждават прогнозите на Севелек и Дрейфхаут, че предстоят още горещи години. \"Това не е нищо ново\", казва Волфганг Мюлер от института за метеорология \"Макс Планк\" в Хамбург. Говорителят на германската метеорологична служба в Офенбах Герхард Лукс пък допълва: \"Вече от 15 години ние непрекъснато повтаряме, че топлите и сушави периоди ще зачестяват.\" Новото в публикуваната студия явно не са резултатите, а начинът, по който учените стигат до тях. Севелек и Дрейфхаут използват един нов подход, който от няколко години става все по-важен в изследването на климата. Те използват статистически модели. Глобалните климатични модели взимат под внимание всички досегашни изследвани особености на климата, за да направят прогноза. Новият метод анализира главно данни от миналото, за да изчисли вероятността от настъпване на определена промяна в бъдеще – например горещи периоди. Статистическите модели - плюсове и минуси \"Статистическите модели се състоят от прости алгоритми, които проучват взаимовръзките. И са много ефикасни\", обяснява Волфганг Мюлер. \"Изготвянето на една десетгодишна прогноза трае само 22 милисекунди и може да бъде направено с обикновен лаптоп\", пишат учените в студията си. \"Германската метеорологична служба също работи отчасти със статистически модел\", споделя говорителят Герхард Лукс. Публикуваният нов модел обаче не взима под внимание регионалните и локални метеорологични събития и не прави прогнози за отделни части от Земята. \"Да кажем, че наистина стане по-топло, както прогнозираме. Тогава обаче не знаем дали това ще стане в Европа, Африка или някъде другаде. Моделът не съдържа регионални мостри\", казва Севелек. Регионалните прогнози обаче са много важни. Особено за предприемането на определени мерки в селското стопанство например. Така че който смята да си купи климатик, първо трябва да проучи регионалните прогнози. Защото, както казва Севелек: \"В някоя част на Земята може да стане много горещо, но въпреки това относително студено в друга.\"", "date": "2018.08.20", "title": "Задават ли се още четири горещи години"}
{"url": "https://www.dnevnik.bg/sport/2018/08/20/3298806_adrian_andreev_shte_uchastva_v_mladejkite_olimpiiski/", "text": "Голямата надежда на българския тенис Адриан Андреев ще участва в младежките летни олимпийски игри. Третото издание на най-голямото спортно събитие за състезатели от 14 до 18 години ще се проведе от 6 до 18 октомври в Буенос Айрес. В турнира по тенис за момчета ще участват 32-ма състезатели. Андреев е един от 22-мата тенисисти, които се класираха за надпреварата заради позицията си в световната ранглиста при юношите. 17-годишният българин, който  наскоро спечели сребърен медал от европейското първенство , е №7 в света. Треньор на Андреев за младежките олимпийски игри в Буенос Айрес ще е бившият национал Ивайло Трайков, съобщи Българската федерация по тенис. Трайков, който достигна до №211 в света, беше играещ капитан на отбора за купа \"Дейвис\" в периода 2006-2007 г. Тенис турнирът при момчетата се очертава изключително силен. В него ще участват почти всички водещи играчи, сред които и световният №1 и шампион от \"Ролан Гарос\" и \"Уимбълдън\" Чун Хсин Цен от Тайван. Освен Цен и Андреев ще се включват още шестима тенисисти от топ 10 - Себастиан Баес, Николас Мехия, Юго Гастон, Джайк Дрейпър, Наоки Таджима и Факундо Диас Акост. В турнира ще участва и германецът Рудолф Мьолекер, който заема 203-ото място в световната ранглиста при мъжете.", "date": "2018.08.20", "title": "Адриан Андреев ще участва в младежките олимпийски игри"}
{"url": "https://www.dnevnik.bg/bulgaria/2018/08/20/3298805_bivsh_zam-ministur_na_sporta_shte_se_spravia_sus_sriva/", "text": "Габриела Козарева е новият изпълнителен директор на Агенцията по вписванията, информира пресцентърът на правосъдното министерство. Мястото е вакантно, след като досегашният шеф на агенцията Зорница Даскалова подаде оставка заради срива на Търговския регистър. Назначаването е със заповед на министър Цецка Цачева, Козарева оглавява агенцията от днес - 20 август. Тя поема поста в институцията, отговорна за Търговския регистър, докато още не е възстановена напълно работата му, която прекъсна преди 10 дни. Новото назначение идва ден  преди извънредното заседание на парламента  по искане на БСП за изслушване на премиера Бойко Борисов. Една от причините за което е блокирането на Търговския регистър. Даскалова, която  оглави агенцията преди малко повече от година , бе предложена от коалиционния партньор на ГЕРБ в управлението \"Атака\". Но на предишната ѝ работа като член на Комисията за защита на конкуренцията (КЗК) при нея попаднаха доста преписки, свързани с интересите на икономическите кръгове около депутата от ДПС Делян Пеевски, припомни \"Капитал\". От общо 33 такива 18 са били разпределени именно на Даскалова. Сходна политическа връзка може да се направи и за новия шеф на агенцията. Не получи отговор от правосъдното министерство запитването на \"Дневник\" дали и новият директор Козарева е от квотата на \"Атака\". От официалната ѝ визитка се вижда, че тя има доста широк кръг от познания в областта на правото и бизнеса. Средното си образование е завършва в Националната гимназия за древни езици и култури \"Св. Св. Константин-Кирил Философ\". Магистър по право е от Софийския университет \"Св. Климент Охридски\". От февруари 2018 г. досега е била изпълнителен директор на Изпълнителната агенция за насърчаване на малките и средните предприятия, където  беше назначена от икономическия  министър Емил Караниколов.  Той е назначение на \"Атака\", но е свързван с икономическите интереси на ДПС и Делян Пеевски. Преди да стане министър, Караниколов бе дългогодишен изпълнителен директор на Агенцията за приватизация, като след негов подпис се осъществиха сделките за \"Булгартабак\", Дипломатическия клуб в Бояна и ИПК \"Родина\". Министърът отрича да има връзка с депутата от ДПС и казва, че е назначен за министър в качеството на експерт.  Политическата част от кариерата на Козарева започва през 2015 г., когато става директор на \"Спортна инфраструктура и управление на държавното участие\" в Министерството на младежта и спорта - дирекцията, която се занимава с имотите на ведомството. Две години по-късно - през май 2017 г., тя беше назначена за зам.-министър от името на \"Атака\". Козарева беше една от номинациите за властта на партията на Волен Сидеров, свързвани с икономическото лоби на ДПС, припомня \"Капитал\".  Преди това Козарева е била консултант в частния бизнес и съдебен помощник във Върховния административен съд (ВАС). От 2001 г. до 2003 г. е била правен консултант в \"Юрекс консулт\" АД. След това четири години е била съдебен помощник във ВАС \"със съдия патрон председателя на ВАС Светла Петкова (Петкова бе зам.-председател на ВАС, за кратко бе и временен шеф преди избора на Георги Колев. После бе избрана за член на предишния Висш съдебен съвет (ВСС), където изкара до пенсия - бел.ред.)\", пише в биографията ѝ, с която е назначена за зам.-министър на спорта.  В периода 2007 - 2011 г. е правен консултант на местни и чуждестранни фирми, опериращи в областта на инфраструктурното изграждане, недвижими имоти, инвестиционно финансиране, корпоративно структуриране, защита на конкуренцията, околна среда и др. От 2011 до 2015 г. работи като директор на дирекция \"Правни и корпоративни въпроси\" в \"Нафтена Индустрия Сърбия Петрол\" ЕООД, дъщерно дружество на \"ГазпромНефт\" АД. От 2015 г. е директор на дирекция \"Спортна инфраструктура и управление на държавното участие\" в Министерството на младежта и спорта. Владее английски, руски и италиански език. \"Тя има над десетгодишен управленски, административен и професионален опит в сферата на бизнеса и търговското право\", се казва в съобщението на правосъдното министерство за Козарева. На 10 август Търговският регистър спря да работи след срив, обяснен с технически причини. До 15 август нито една функция на регистъра не можеше да бъде използвана. От сряда може да се прави поне справка за актуалното състояние на фирмите. В петък бе възстановена  още една функция на регистъра , която облекчавала сделките с фирмени коли и имоти. Официална информация за причините, довели до срива - няма. Изтече единствено съобщение, че са сезирани МВР, Държавната агенция \"Национална сигурност\" и прокуратурата - институции, които обикновено се търсят при съмнение за престъпления. На шестия ден вицепремиерът Томислав Дончев уточни, че става дума за 25 терабайта информация, по чието възстановяване се работи. В първата си публична поява след случилото се бившият шеф на Агенцията по вписванията Зорница Даскалова лаконично обобщи ситуацията с репликата, че такива неща се случват.  Сривът доведе до оставката ѝ , която бе приета веднага от министър Цачева. Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта основно заради недомислена законодателна промяна вписването на промени в дружествата започна да се бави с над 30 дни.", "date": "2018.08.20", "title": "Бивш зам.-министър на спорта ще се справя със срива в Търговския регистър (обновена)"}
{"url": "https://www.dnevnik.bg/politika/2018/08/20/3298817_narodnoto_subranie_shte_zasedava_izvunredno_zaradi/", "text": "БСП внесе 61 подписа за свикване на извънредно заседание на парламента заради фалита на кипърското застрахователно дружество \"Олимпик\", което имаше клон и в България, и хаоса с неработещия от десетина дни Търговски регистър. Социалистите искат Народното събрание да вземе решение загубите на хората, сключили застраховката \"Гражданска отговорност\" с кипърското дружество, да бъдат поети от обезпечителния фонд, а държавата да влезе в правата си и да води съдебните дела в Кипър. Покрай срива на Търговския регистър БСП иска изслушване на премиера Бойко Борисов, както и оставката на правосъдния министър Цецка Цачева, с което да се поеме политическата отговорност. Пресцентърът на парламента съобщи, че председателят му Цвета Караянчева свиква извънредното заседание от 13 ч. утре. Искането на БСП бе то да се проведе в сряда. Заради съмнения дали има достатъчно пари в двата фонда - гаранционния и обезпечителния, социалистите искат Комисията за финансов надзор (КФН) да изготви доклад за парите в него. Според лидера на БСП Корнелия Нинова някой трябва да поеме политическата отговорност за случилото се и евентуалната оставка на зам.-председателя на КФН Ралица Агайн не е достатъчна. С мотив, че щом за \"24 часа властта може да помага на Кирил Домусчиев, може и на хората\" Нинова поиска да не се чака европейска директива, а още утре политиците да се разберат за законови поправки, с които да се гарантира, че сключилите полици с \"Олимпик\" ще бъдат обезщетени.", "date": "2018.08.20", "title": "Народното събрание ще заседава извънредно заради Търговския регистър и \"Олимпик\""}
{"url": "https://www.dnevnik.bg/evropa/2018/08/20/3298815_kraiat_na_gruckata_spasitelna_programa_e_i_krai_na/", "text": "Успешното приключване на третата и  последна спасителна програма за Гърция  представлява край на една \"екзистенциална\" криза за еврозоната, каза днес европейският комисар по икономическите и финансовите въпроси Пиер Московиси, цитиран от ДПА. За Гърция и нейния народ това е началото на нова глава след осем изключително тежки години. За еврозоната това е символична черта под една екзистенциална криза, посочва в изявление Московиси. По думите му  множеството мерки за икономии , осъществени от Гърция, като част от спасителната програма, ще поставят основите за устойчивото развитие на страната, допълва \"Ройтерс\". Гръцката мащабна програма за реформи трябва да продължи, за да може гърците да пожънат ползите от жертвите, които са направили, отбеляза Московиси. Гръцкият народ отговори на всяко предизвикателство смело и решително, допълни председателят на Европейската комисия Жан-Клод Юнкер. Винаги съм се борил Гърция да остане в основата на Европа, отбеляза той. След бума на дъговата криза в началото на 2010 г. четири последователни гръцки правителства се опитваха да избегнат фалита, разчитайки на най-голямата спасителна програма в икономическата история, като над 260 милиона евро бяха отпуснати на Гърция от партньорите й в еврозаната и Международния валутен фонд, отбелязва \"Ройтерс\". /БТА", "date": "2018.08.20", "title": "Краят на гръцката спасителна програма е и край на екзистенциалната криза на еврозоната, каза Московиси"}
{"url": "https://www.dnevnik.bg/bulgaria/2018/08/20/3298821_do_dve_godini_shte_budat_remontirani_vsichki/", "text": "До две години ще бъдат ремонтирани всички магистрални пътни мостове в лошо състояние. Това съобщи министърът на регионалното развитие и благоустройството Николай Нанков в Министерския съвет, цитиран от БНР. \"Още до края на месеца стартираме с ремонт на тези три съоръжения – двете на автомагистрала \"Хемус\" и на автомагистрала \"Тракия\" едно съоръжение, разбира се, при въвеждане на необходимата временна организация и недопускане при такива ситуации трудност в придвижването\", информира министърът. В момента се правят ремонти на пет от 17-те моста, чиито експлоатационни срокове изтичат, а в близките дни ще започнат ремонтите на още три. Миналата година са ремонтирани седем от тях. Отделените средства за това са над 130 млн. лв. Съоръжения са строени преди повече от 45 години. Министър Нанков добави, че ремонтите ще приключат до 1 ноември и при въвеждането на зимното поддържане на магистралите ще бъде възстановено движението на тежкотоварните коли. Останалите мостове според възможностите на бюджета планово ще бъдат ремонтирани в рамките на 2019-2020 г. На 15 август министър-председателят Бойко Борисов нареди на министрите на регионалното развитие Николай Нанков и на транспорта Ивайло Московски  спешно да предложат решение , което да дава възможност ремонтите на мостовете по пътната и транспортна инфраструктура да вървят едновременно.", "date": "2018.08.20", "title": "До две години ще бъдат ремонтирани всички магистрални мостове в лошо състояние"}
{"url": "https://www.dnevnik.bg/bulgaria/2018/08/20/3298793_i_na_vtora_instanciia_futbolistut_borislav_baldjiiski/", "text": "Футболистът на русенския отбор \"Дунав\" Борислав Балджийски е осъден на 4 години затвор за убийство по непредпазливост на юриста от \"Топлофикация\" Петър Алексов, информира news.lex.bg. Това реши Софийският апелативен съд (САС), който за втори път гледа делото. Предишният път САС постанови условна присъда, но  Върховният касационен съд (ВКС) настоя на ефективно наказание  и върна делото за ново разглеждане. Бившият футболист на \"Славия\" и \"Черно море\" е подсъдим за инцидент пред казино в столичния квартал \"Красно село\" през нощта на 6 срещу 7 август 2013 г. Тогава 36-годишният Алексов излизал от казиното, ядосан от победата на футболния \"Лудогорец\" срещу сръбския \"Партизан\". Покрай него минал автомобил, в който бил Балджийски заедно с други хора. Алексов започнал да псува и да обижда момиче, което било в колата, при което автомобилът спрял, а Балджийски слязъл и го ударил. Последвала размяна на удари, след което свадата приключила и юристът тръгнал да се връща към казиното. След няколко крачки обаче Балджийски го настигнал и го ударил още веднъж с юмрук в дясната скула, след което Алексов залитнал и паднал назад, при което ударил тила си в ръба на метална шахта и починал. Преди две години Софийският градски съд осъди футболиста на 4 години затвор и 100 хил. лв. обезщетение за майката на починалия, но след това САС намали наказанието на 3 години затвор и измени присъдата в условна. Делото стигна до ВКС и върховните съдии приеха, че присъдата трябва да е ефективна. Върховните съдии казаха, че то правилно е било определено на 3 години, но не трябва да е условно. На практика решението на САС беше отменено само за да може следващият състав на същия съд да осъди Балджийски на 3 години затвор. Апелативните съдии обаче не са съгласни с това тълкуване на решението на колегите им от ВКС, което твърдят, че би ги превърнало само във \"формален изпълнител\" на чуждо вътрешно убеждение. Виждането на съдебния състав на САС е, че когато делото е върнато за преразглеждане, касационната инстанция няма правомощия да го предреши. В крайна сметка този съдебен състав не само заменя условната присъда с ефективна, както поиска ВКС, но и я увеличава на 4 години затвор, както беше постановил първоначално градският съд. Новите моменти в решението са, че според САС Балджийски не е счупил очната ябълка на жертвата при удара в лицето, а евентуалният умисъл при действията му е свързан с тежкото фатално увреждане при падането, което е можел да предвиди. \"Напълно предвидима опасност е получаването на тежка травма, в това число и несъвместима с жизнените функции, при падане по гръб върху твърд терен в резултат на нанесен удар. В конкретната обстановка подсъдимият не е съобразил общовалидните изисквания за внимателност, обмисленост и грижливост към здравето и живота на друг човек, за да избегне нежеланото засягане на обществените отношения. Това е бил длъжен и е могъл да го стори\", казва в мотивите си САС. Съдът подчертава, че след като е видял състоянието на Алексов, подсъдимият Балджийски не само не е опитал да помогне и не се е заинтересувал от състоянието му, но е избягал от местопроизшествието заедно с приятелите си. На следващо място САС отбелязва, че Балджийски не е бил поставен в ситуация, която да налага задължителна физическа защита, тъй като те са били с кола и са можели просто да подминат Алексов и да не обърнат внимание на обидите, които е отправил. Освен това съдът подчертава, че именно Балджийски пръв е ударил Алексов, след като слязъл от колата. \"По тази причина настоящият съдебен състав, макар да отчита проявената от Петър Алексов словесна провокация за способстващ фактор, определя ответната реакция на подсъдимия като прекомерна. В крайна сметка сбиването е предизвикано от него и свидетеля Киров, а като краен резултат е отнет човешки живот само защото притежателят му е отправял обиди и псувни. Укорима и завишаваща степента на обществената опасност на деянието е проявената от подсъдимия упоритост да догони пострадалия след приключването на схватката между тримата\", пише в съдебното решение. Решението не е окончателно и Балджийски може да го обжалва отново пред ВКС.", "date": "2018.08.20", "title": "И на втора инстанция футболистът Борислав Балджийски е осъден на 4 г. затвор за убийство"}
{"url": "https://www.dnevnik.bg/sviat/2018/08/20/3298807_erdogan_sravni_krizata_na_lirata_s_ataka_sreshtu/", "text": "Турският президент Реджеп Тайип Ердоган каза днес, че атака срещу икономиката на страната, каквато според него е валутната криза, е като удар по знамето или призива за молитва на мюсюлманите (езан на турски). С тези думи той облече в патриотични и религиозни дрехи острата си реакция след срива на турската лира, която върна малко от стойността, загубена миналата седмица, но курсът ѝ все още е над 6 към 1 спрямо долара, а от началото на годината спадът е почти 40%. Ердоган отправи новото си послание към турците в предварително записано обръщение за мюсюлманския празник Ейд ал Адха (известен в България с турското име Курбан байрам). По думите му целта на кризата е \"Турция и народът ѝ да бъдат поставени на колене\". Паричната политика на турския държавен глава и  обтегнатите отношения  със Съединените щати притесниха инвеститорите и след като лирата удари рекордно дъно от над 7.1 за долар в понеделник,  мерките, обявени  от централната банка,  върнаха част от стойността ѝ . От 6.01 за долар в петък обаче тази сутрин тя отново спадна до 6.11 малко преди обед българско време. Над Турция тегне и заплахана на Вашингтон  да ѝ бъдат наложени нови санкции  заради задържания американски пастор Андрю Брънсън, когото две съдебни инстанции отказаха да пуснат на свобода миналата седмица. Единство по време на кризи Турски политици и известни личности междувременно се вслушаха в  призива на Ердоган за бойкот  на  американски стоки . В понеделник  неизвестен нападател стреля в движение  по американското посолство в Анкара и говорител на президента каза, че става дума за провокация, целяща да \"всее хаос\". \"Няма никаква разлика между атаката по икономиката ни и призива за молитва и знамето ни. Целта е същата. Целта е да се поставят Турция и народът ѝ на колене - да станат заложници\", каза Ердоган, цитиран от \"Ройтерс\" и \"Хюриет дейли нюз\". Като си спомни неуспелия опит за преврат през юли 2016 г., той увери, че турският народ умее да преодолява подобни опасности чрез способността си за единство в трудни времена. \"Тези, които мислят, че Турция ще се поддаде чрез обменния курс, скоро ще видят, че са сбъркали\", каза той. Държавният глава не назова никого поименно, но досега е обвинявал \"лихвеното лоби\", западните рейтингови агенции и финансисти. Две агенции  понижиха рейтинга на Турция  в последните няколко дни на фона на допускано от тях значимо икономическо забавяне. Експерти предупреждават отдавна, че Турция трябва да приеме нуждата от повишаване на лихвените проценти като лек за прегрялата икономика. Ердоган обаче се обявява за \"враг\" на лихвените проценти и в разрез с техните възгледи настоява, че увеличаването им би породило инфлация. Вчера \"Блумбърг\" допусна сценарий на повишаване на основния лихвен процент с 300 базисни точки (3 процентни пункта) от 17.75 до 20.75 процента. Такова поскъпване вече имаше през пролетта  под натиска на фигури в предишния турски кабинет , но те не фигурират в първото лично ръководено от Ердоган правителство. Риск и сътрудничество Кризата създава риск и за германската икономика, казаха властите в Берлин тази сутрин. Говорителят на правителството Щефен Зайберт обаче каза, че засега финансова помощ за Турция не е на дневен ред за кабинета и че Анкара трябва да реши сама дали ще се обърне за съдействие към Международния валутен фонд. Миналата седмица турският финансов министър Берат Албайрак каза, че такъв сценарий не се обсъжда. Във видеоконферентен разговор с инвеститори той добави, че Анкара би поискала помощ от партньори като Германия и Китай, но не за финансите си, а за справяне със санкциите, наложени от САЩ. Междувременно централната банка на Катар обяви вчера, че е подписала с турската банка споразумение за размяна на валута, за да осигурят ликвидност и подкрепа за финансовата стабилност. Само преди няколко дни съюзникът на Турция от Персийския залив  обеща подкрепа на стойност 15 млрд. долара , предаде \"Ройтерс\". Споразумението, подписано от управителите на двете банки, ще създаде линия за размяна на валута, информира катарската централна банка в изявление, поместено на сайта ѝ. Емирът на Катар одобри този месец пакет с икономически проекти, инвестиции и депозити за Турция, давайки тласък на турската национална валута, засегната тежко от криза.", "date": "2018.08.20", "title": "Ердоган сравни кризата на лирата с атака срещу турското знаме и призива за молитва"}
{"url": "https://www.dnevnik.bg/evropa/2018/08/20/3298820_izmestva_li_se_obshtestvenata_podkrepa_kum_vtori/", "text": "Допитванията през миналата година показваха, че британците не смятат, че процесът на Брекзит е бил добре управляван, но това не се съчетаваше с никакъв стремеж за повторно провеждане на референдума. По-нови проучвания обаче започнаха да показват различна картина. През юли \"ЮГав\" установи, че 42 процента подкрепят ново гласуване, сравнено с 40 на сто против. През април 2017 г. само 31 процента от хората подкрепяха втори референдум. По-нататъшни допитвания за кампанията \"Гласът на народа\" установиха, че нараства подкрепата за перспективата за излизане без сделка. В допитване за \"ЮГав\" сред повече от 10 хил. души  50 процента казаха, че  в случай на изход без сделка в преговорите трябва да има ново гласуване. Кой подкрепя нов вот През последните месеци идеята за нов вот по условията на сделката с възможност за оставане в ЕС спечели някои известни политически привърженици, както и дарения от бизнеса и подкрепа от знаменитости. Бившият министър на образованието Джъстийн Грийнинг е най-известната консерваторка, която е за нов вот. Редица проевропейски политици лейбъристи подкрепят втори референдум, включително Чука Умуна и Тони Блеър, като и либералдемократите и Зелената партия. Знаменитостите, сред които Гари Линекър, Габи Лоуган и сър Патрик Стюарт, също агитират за още едно гласуване. Огромни дарения се правят за кампания за повторен вот. Съоснователят на \"Сюпърдрай\" (фирма за облекло - бел. прев.) Джулиън  Дънкъртън дари 1 млн. паунда  на кампанията \"Гласът на народа\", а милиардерът филантроп Джордж Сорос даде 500 хил. паунда на на проевропейската Група \"Най-доброто за Великобритания\". Как ще протече втори референдум Единственият възможен път към втори референдум преди крайния срок за Брекзит през март ще се появи, ако Тереза Мей не успее да прокара в Камарата на общините какъвто и да било вариант на сделка за напускане, който успее да договори с Брюксел. Ако няма парламентарен път за излизане от задънената улица, ще има референдум или общи избори, макар че и двете изглеждат малко вероятни. Участниците в кампанията казват, че предложеният вот трябва да е избор между евентуалната сделка на Мей и оставане в ЕС - нещо, което привържениците на Брекзит никога няма да приемат. Грийнинг предложи идеята за \"предреферендум\", в който гласоподавателите ще могат да избират между три възможности, подредени по ред на предпочитанията: никаква сделка, сделката на Мей или оставане. Какви са препятствията В Камарата на общините все още няма мнозинство в подкрепа на втори референдум. Голямото мнозинство от депутатите вероятно ще са инстинктивно резервирани към идеята за второ гласуване и враждебните реакции, които то може да отприщи. Лейбъристите се надяват по-скоро да ускорят парламентарните избори, отколкото да има референдум. Времето за нов референдум изтича - за последния бяха нужни седем месеца за одобряване на свързаните с него закони в парламента. Дори процедурата да бъде ускорена, трудно е да се предположи как може да се проведе гласуване без удължаване на крайния срок в член 50. Какво би направила Европа Главният преговарящ от ЕС Мишел Барние каза, че съюзът би могъл по принцип да удължи крайния срок в член 50, за да има втори референдум, макар че това няма да е лесно. Всяко удължаване може да има косвен ефект върху изборите за Европейски парламент през 2019 г. и преходния период след Брекзит, който трябва да приключи през декември 2020 по настояване на ЕС заради времевата рамка на бюджета на блока. Ако втори референдум доведе до гласуване за оставане, няма гаранции, че ЕС няма да се опита да наложи известни условия на продължаващо членство на Великобритания. /БТА", "date": "2018.08.20", "title": "Измества ли се обществената подкрепа към втори референдум за Брекзит"}
{"url": "https://www.dnevnik.bg/sport/2018/08/20/3298839_mourinyo_e_favorit_za_purvi_uvolnen_menidjur_vuv/", "text": "Бъдещето на Жозе Моуриньо като мениджър на \"Манчестър юнайтед\" е под въпрос, твърдят медиите в Англия. Колебливото началото на сезона, подплатено с постоянните оплаквания на португалеца от футболистите и ръководството, го превърнаха във фаворит за първо уволнение във Висшата лига. В неделя \"червените дяволи\"  загубиха с 2:3 срещу \"Брайтън\" . Те допуснаха три гола в рамките на първото полувреме едва за трети път от създаването на Висшата лига. В първия кръг рекордьорът по титли на Англия победи \"Лестър\" с 2:1, но отново разочарова с играта си. Моуриньо вече е №1 в списъка на букмейкърите с фаворитите за първи уволнен мениджър. Залози, че \"Манчестър юнайтед\" ще направи първата треньорска рокада в английския елит, се приемат при коефициенти между 4.00 и 5.50. Португалецът изпревари Клод Пюел от \"Лестър\". Шансовете французинът да първият уволнен мениджър са оценени с коефициенти между 5.00 и 7.50. Трети в списъка е наставникът на \"Нюкасъл\" Рафаел Бенитес (7.00 - 7.50). Според бившия играч на \"Юнайтед\" Лий Шарп Моуриньо ще бъде уволнен преди Коледа. \"Ако продължава с тези сръдни и оплаквания, хората ще се обърнат срещу него и ще си кажат, че това отношение няма да ги върне на върха и е нужна промяна\", коментира бившият полузащитник за \"Скай спортс\". Мнозина специалисти видяха в настоящата ситуация т.нар. синдром на третия сезон при Моуриньо. Въпреки изключителните си успехи като треньор португалецът никога не се е задържал на едно място повече от три поредни сезона. \"55-годишният португалец вече се сблъсква с обезпокоителен старт на сезона. Той вече беше критикуван от Пол Погба,  беше понижен от мениджър в треньор  от (изпълнителния директор) Ед Уудуърд. Загубата в неделя беше манифестация на катастрофалната подготовка за новия сезон\", написа Маркъс Фоули в коментара си за \"Евроспорт\". Според него голямо отражение е дело напускането на дългогодишния асистент на Моуриньо Руи Фария. Двамата португалци работеха заедно в продължение на 17 години. След края на миналия сезон обаче Фария се раздели с \"Юнайтед\". \"Двамата бяха като доброто и лошото ченге. Сега лошото ченге не може да разчита на доброто ченге да бъде контрапункт на неговия конфликтен стил на ръководене\", написа още Фоули.  След загубата от \"Брайтън\" Моуриньо обяви, че проблемите в клуба се дължат на \"криза на увереността\" при играчите. \"Мисля, че всеки човек на всяка работа прави грешки. Когато това се случи, той не е щастлив, самочувствието му спада малко, увереността намалява. Ако ме питате дали в момента моите играчи са щастливи, не мисля, че са\", заяви португалецът. Наскоро френският вестник \"Екип\" обяви, че доскорошният треньор на \"Реал\" (Мадрид)  Зинедин Зидан е готов да наследи Моуриньо  на \"Олд трафорд\".", "date": "2018.08.20", "title": "Моуриньо е фаворит за първи уволнен мениджър във Висшата лига"}
{"url": "https://www.dnevnik.bg/zdrave/2018/08/20/3298892_broiat_na_sluchaite_na_morbili_v_evropa_e_rekordno/", "text": "Броят на случаите на морбили в Европа е рекордно висок, предупреди Световната търговска организация (СЗО), цитирана от Би Би Си. Повече от 41 хил. души са били заразени през първите шест месеца на 2018 г. Регистрирани са 37 смъртни случая. Миналата година имаше 23 927 случая, а предходната – 5273. Според експерти бумът се дължи на спада в броя на ваксинираните. СЗО призовава европейските държави да предприемат мерки. Най-голям брой случаи на заразени в Европа е регистриран в Украйна – над 23 хил. В шест други страни (Франция, Грузия, Гърция, Италия, Русия, Сърбия) са били регистрирани над 1000 случая тази година. Във всички тези държави е имало смъртни случаи, свързани с морбили, като най-голям е броят им в Сърбия.", "date": "2018.08.20", "title": "Броят на случаите на морбили в Европа е рекордно висок"}
{"url": "https://www.dnevnik.bg/biznes/2018/08/20/3298894_kakvi_prava_ima_trudovata_inspekciia_pri_zabaveni/", "text": "Работници и служители, чиито работодатели им дължат възнаграждения, настояват Инспекцията по труда (Изпълнителна агенция \"Главна инспекция по труда\") на всяка цена да упражни правомощието си да поиска откриване на производство по несъстоятелност, но пред тази стъпка има законови ограничения. Това припомнят от Главната инспекция по труда по повод зачестили жалби на работници. Инспекцията посочва, че когато вече има образувано дело за откриване на производство по несъстоятелност по иск на друг кредитор, съдебната практика е да се спира разглеждането на следващите молби до произнасяне по започналото дело. Служителите на агенцията подават искови молби само ако няма образувано дело. Ако основанието за подаване на иск заради неизплатени заплати е установено след първото открито заседание по вече започнало дело, исковата молба на Инспекцията по труда не може да се присъедини към него.  В част от случаите Инспекцията по труда не подава искови молби въпреки настояването на работниците и служителите, тъй като в хода на контролната дейност не са събрали доказателства, че се дължат заплати на поне 1/3 от работниците и служителите за повече от два месеца. В други случаи работодателят към момента на проверката изплаща редовно трудовите заплати, а задълженията са за стари периоди, поради което не може да бъде доказана трайност на неплатежоспособността – едно от условията, за да се поиска откриване на производство по несъстоятелност. Има и жалби за задължения, за които давностният срок от три години е изтекъл и за които също няма основание да бъдат подавани искове в съда. Срокът започва да тече от момента, в който заплатите са станали дължими и изискуеми. Има и случаи, в които контролните органи на агенцията са обективно възпрепятствани да извършат проверка, поради което не могат да бъдат събрани доказателства за дължими суми.  Във всеки случай, в който се установи забавяне на заплатите, се изследва дали не са налице условията за откриване на производство по несъстоятелност. От началото на април до момента Инспекцията по труда е поискала откриването на 35 производства за обявяване в несъстоятелност на работодатели, които дължат заплати на около 1000 работници и служители. Седемдесет предприятия са изплатили междувременно заплатите, а седем са започнали изплащането им.", "date": "2018.08.20", "title": "Какви права има трудовата инспекция при забавени заплати"}
{"url": "https://www.dnevnik.bg/sport/2018/08/20/3298847_snimka_na_denia_medali_kato_za_svetovno/", "text": "Българската федерация по художествена гимнастика представи медалите, които ще бъдат раздавани на най-добрите състезателки по време на световното в София през септември. На лицевата им страна е изписано името на столицата. За изработката им са били необходими 300 килограма благороден метал, обявиха от федерацията.", "date": "2018.08.20", "title": "Снимка на деня: Медали като за световно"}
{"url": "https://www.dnevnik.bg/kultura/2018/08/20/3298825_detskiiat_hor_na_bnr_izleze_na_protest/", "text": "Деца от детския хор на Българското национално радио пяха днес пред сградата на радиото в знак на протест срещу освободения директор на хора Венеция Караманова.  Миналия петък родители на деца от хора разпространиха писмо , в което описват причините за острата реакция срещу ръководството на БНР. Хорът трябва да бъде поет от назначената на щат през март Теодора Димитрова, която в продължение на 10 години е работила в детския радиохор. В последните 7 години Венеция Караманова е работила за хора на граждански договор, тъй като от 2011 г. тя е в пенсионна възраст. В петък генералният директор на БНР Александър Велев коментира пред \"Дневник\", че за да тушират напрежението след 20 юли, от радиото предложили граждански договор на маестра Караманова, според който тя да продължи да изпълнява определени функции и задачи, но тя не го подписала. В писмото на родителите условията на предложението към Караманова бяха наречени \"унизителни не само за диригент от нейния ранг, но и за всеки човек\". Родителите заявиха и че без маестра Караманова няма да пуснат децата си на лагера, на който трябва да бъдат подготвени бъдещите турнета на хора. Директорът на \"Музикална къща БНР\", която пряко отговаря за детския хор, Теодосий Спасов коментира пред \"Дневник\", че през юли на Венеция Караманова е било предложено да стане почетен диригент на хора. Така диригентските функции на състава трябвало да бъдат разделени между нея и новоназначената Теодора Димитрова. Тази стъпка се налагала поради напредналата възраст на Караманова, която обаче не реагирала на предложението по никакъв начин. Според него случващото се е грозно, а децата от хора са манипулирани.", "date": "2018.08.20", "title": "Детският радиохор пя пред БНР в знак на протест"}
{"url": "https://www.dnevnik.bg/sport/2018/08/20/3298896_zapochna_vtori_opit_za_publichna_prodan_na_zala/", "text": "Зала \"Универсиада\" за втори път е обявена за публична продан. След  неуспешния първи опит да бъде продадена  сега цената е с 10% по-ниска и вече е 14.042 милиона, показва  обявата в регистъра на публичните продажби . Съоръжението  беше представено за публична продан през юни , но в срока до 12 юли нямаше подадени заявки. Новият срок за подаване на заявленията е до 20 септември. \"Проданта ще се проведе в канцеларията на Софийския районен съд на 21 септември\", пише в обявлението. Едноличен собственик на дружеството \"Универсиада\" ЕАД е \"Велдер билд\" ЕАД, което има задължения към Корпоративна търговска банка (КТБ) за 8.5 млн. лева, се вижда от доклада за некоректните длъжници, публикуван на сайта на банката през 2017 г. \"Велдер билд\" беше част от бизнес групата \"Велдер\", която се управляваше от Иван Джиджев. Внесеният капитал на \"Универсиада\" ЕАД е 7.34 млн. лева, показва справка в Търговския регистър. Представител на дружеството и  управител на залата е треньорът на баскетболния \"Левски Лукойл\" Константин Папазов . Там неговият отбор, който  стана шампион в първенството , играе домакинските си мачове. Папазов каза пред \"Дневник\" през юни, че това е нормална процедура и той няма притеснения като треньор на \"Левски Лукойл\". По думите му клубът няма нищо общо със запора, свързан с отношения от времето на КТБ. \"В момента собственик е банката. Залата категорично ще запази статута си и ще се ползва за спорт\", заяви Папазов тогава. По думите му след определянето на купувача ръководството на \"Левски Лукойл\" ще започне разговори с него в търсене на споразумение за ползване на съоръжението.", "date": "2018.08.20", "title": "Започна втори опит за публична продан на зала \"Универсиада\""}
{"url": "https://www.dnevnik.bg/politika/2018/08/20/3298985_borisov_otkazal_na_merkel_bulgariia_da_priema_obratno/", "text": "В телефонен разговор канцлерът на Германия Ангела Меркел е настояла пред премиера Бойко Борисов България да приеме обратно бежанци. Борисов обаче отказал категорично, с аргумента че позицията на страната ни е изразявана нееднократно преди, по време на европредседателството ни и след него, съобщиха \"Труд\" и \"24 часа\". От пресцентъра на Министерския съвет не можаха да потвърдят или отрекат пред \"Дневник\" информацията. В петък  Гърция се съгласи  да приема обратно мигранти, които са влезли на територията на Европейския съюз през нейните граници. Сделката се отнася за кандидатите за убежище, отговорност за които носи Гърция - тоест хората, които са влезли на територията на Европейския съюз първо в тази страна. Съгласно действащите правила в ЕС молбата за убежище трябва да се разглежда от властите на страната, в която първо е влязъл кандидатът. Съответните преговори с Италия са в \"много напреднала фаза\", миналата седмица бе активирано аналогично споразумение  между Германия и Испания , припомнят агенциите. С позицията си за бежанците България показва, че е фактор в Европейския съюз, се казва позиция на ВМРО. Това било важен индикатор за важността и полезността на Патриотите в управлението на страната. От ВМРО припомнят, че през миналия мандат \"благодарение на усилията на патриотичните формации\" в парламента беше завършен строежът на оградата. Като министър на отбраната Красимир Каракачанов усилил военното присъствие на пограничните райони, през които имаше пробив и незаконно влизаха мигранти. Всичко това довело до почти нулев бежански натиск по границите и много малка населеност на центровете за бежанци.", "date": "2018.08.20", "title": "Борисов отказал на Меркел България да приема обратно бежанци"}
{"url": "https://www.dnevnik.bg/bulgaria/2018/08/20/3298895_bulgariia_pokazva_arogantnost_i_nepoznavane_na/", "text": "България напоследък води \"напълно непринципна политика\" към Македония и показва \"крайна арогантност, наглост, демонстриране на напълно непознаване на вътрешните състояния\" на страната въпреки лекотата, с която Скопие променя политиката си към София. Това написа в  коментар за агенция БГНЕС  бившият македонски премиер и председател на ВМРО-Народна партия Любчо Георгиевски. Мнението на Георгиевски, който е български гражданин и обикновено е силно критичен към политиката на Скопие, бе публикувано две седмици след като напрежението между управляващите в България и Македония се повиши след коментари на македонския министър-председател Зоран Заев за македонския характер на Илинденско-Преображенското въстание. Последваха гневна реакция от българския му колега Бойко Борисов, който  обвърза думите му с българската позиция  за приемането на Македония в ЕС, и  критики от президента Румен Радев . \"Трудно ще се стигне до сближаване\" Той припомни реакциите на български политици на името Северна Македония и някои коментари за Македонската православна църква и (\"нека бъде разпусната като църква и да се претопи в БПЦ\"), които \"свидетелстват само колко малко е известно положението в Македония\". Необяснимо за него е и решението за \"грубо затворената врата\" на кабинета на Борисов  при посещението на македонския президент Георге Иванов . \"За такава грубост в международната дипломация не съм чувал дълго време\" и е не само личен акт, а и \"отношение към институцията на президента на съседна държава\", продължава Георгиевски. Освен това бившият посланик на България в Македония  Ангел Димитров  \"със своите основни позиции също така гарантира, че комисията по обща история скоро ще се провали\", добавя Георгиевски. Някои от коментарите на Димитров, преди комисията по исторически въпроси да започне работа,  бяха разтълкувани като сигнал , че българският екип учени ще опита да се наложи над македонския и не сяда с нагласа за диалог. \"Дори в най-крайните български среди\" \"Клането\" сред български политици, анализатори и журналисти повдига въпроса дали има \"нова забрана за употреба, този път с македонско прилагателно\", пише Георгиевски. \"Имаме ли някакви нови проблеми, които никога не са съществували, дори в българската историография?... Някой измисля проблеми, които не съществуват дори в най-крайните български среди. Нима тепърва трябва да се обяснява, че всичко, което се е случило на територията на Македония, може и се подразбира да бъде наречено македонско.\" По аналогия с тракийските паметници на територията на България, които със сигурност са български, той пита: \"Ако Илинденското въстание е водено от организация, която се нарича македонска, ако крайната цел е автономия на Македония, не можем ли да го наречем македонско?\" Ако се забрани прилагателното \"македонски\", продължава той, \"какво ще правим с Македоно-одринското опълчение? Какво ще правим с единадесетата македонска дивизия? Какво ще правим с македонската имиграция в Америка, както я нарича и Ванче Михайлов, но и Георги Пирински? Как ще кръстим \"македонския научен институт\" и неговия вестник \"Македонски преглед\"? Как ще се справим с \"македонските братства\", съществували във всеки град в България?\" Коментарът му завършва с призив към българските власти да имат предвид, че в лицето на Заев имат \"прагматичен приятел\" и не биха могли да си позволят за губят неговата привързаност, защото \"може би в момента той е единственият политик, готов да се извини за нещо, което не е направил погрешно\".", "date": "2018.08.20", "title": "България показва арогантност и непознаване на Македония, обяви Любчо Георгиевски"}
{"url": "https://www.dnevnik.bg/sport/2018/08/20/3298979_ronaldo_modrich_i_salah_sa_nominiranite_za_futbolist/", "text": "Петкратният носител на \"Златната топка\" Кристиано Роналдо, избраният за най-добър футболист на световното първенство в Русия Лука Модрич и голмайсторът на Висшата лига Мохамед Салах са тримата финалисти за наградата на УЕФА за играч на сезона. Отличието ще бъде връчено за осма поредна година. Роналдо, който е трикратен носител на наградата, неизменно е сред тримата финалисти от създаването на наградата през сезон 2010-2011. Португалецът ще опита да стане първият играч, който печели три пъти поред приза на УЕФА. Той изигра поредния си впечатляващ сезон с \"Реал\" (Мадрид) и отбеляза 44 гола в 44 мача във всички турнири. 33-годишният нападател изведе белите до трета поредна купа в Шампионската лига, като се разписа 15 пъти в 13 двубоя. След световното първенство, на което Португалия отпадна в осминафиналите след загуба от Уругвай, Роналдо напусна \"Реал\". След 15 трофея и 450 гола в 438 мача с екипа на белите той премина в \"Ювентус\" с трансфер за 100 милиона евро. Модрич също остави паметен сезон зад гърба си. Освен че беше част от поредните успехи на \"Реал\", 32-годишният полузащитник помогна на Хърватия да стигне до исторически финал на световното първенство. Салах нямаше много поводи за радост в Русия, където пристигна с контузия, а Египет отпадна още в груповата фаза. Той обаче изигра изумителен първи сезон след трансфера си от \"Рома\" в \"Ливърпул\" през миналото лято. Египтянинът обра всички индивидуални награди във Висшата лига, след като вкара 32 гола в 36 мача и подобри рекорда за най-много попадения в шампионат с 38 кръга. Той добави 11 попадения в Шампионската лига, като беше с основна заслуга \"Ливърпул\" да стигне до финала на най-силния клубен турнир. Тазгодишният носител на наградата на УЕФА ще бъде обявен на 30 август. Победителят се определя сред гласуване между 55 спортни журналисти, представители на страните - членки на европейската футболна асоциация. Зад Роналдо, Модрич и Салах останаха Антоан Гризман (72 точки), Лионел Меси (55 т.), Килиан Мбапе (43 т.), Кевин де Бройне (28 т.), Рафаел Варан (23 т.), Еден Азар (14 т.) и Серхио Рамос (12 т.). Днес бяха обявени и финалистите за наградите за най-добре представилите се играчи по постове в Шампионската лига. Номинираните при вратарите са Джанлуиджи Буфон, Алисон Бекер и Кейлор Навас, при защитниците - Марсело, Рамос и Варан, при халфовете - Де Бройне, Модрич и Тони Кроос, а при нападателите - Роналдо, Салах и Меси.", "date": "2018.08.20", "title": "Роналдо, Модрич и Салах са номинираните за футболист на годината на УЕФА"}
{"url": "https://www.dnevnik.bg/biznes/2018/08/20/3298994_zaharieva_nastoia_za_sreshta_s_finansovoto/", "text": "Вицепремиерът и министър на външните работи Екатерина Захариева настоява за незабавна среща на експертно ниво между представители на Комисията за финансов надзор (КФН) и кипърското финансово министерство. Това съобщиха от пресцентъра на Министерството на външните работи след като във ведомството бе извикан посланикът на Кипър Мариос Кундуридес. За срещата се разбра по-рано, след като в Министерския съвет бе обсъдена ситуацията, след което бе  поискана оставката на Ралица Агайн , зам.-председател на КФН, отговарящ за застраховането. За утре пък е насрочено  извънредно заседание на Народното събрание  по искане на БСП, като една от темите, които ще се обсъждат, е фалитът на \"Олимпик\". \"Засегнати са много хора, а все още нямаме официална информация от кипърската страна относно процедурата, по която ще бъдат изплатени обезщетенията. Надяваме се да я получим във възможно най-кратък срок\", е заявила Захариева пред посланика, цитирана от пресцентъра си. Тя му казала и че България е готова да изпрати веднага експерти от КФН в Кипър, както и да приеме кипърски специалисти в България, за да се изясни проблемът и да се намери спешно път за разрешаването му. Указания в този смисъл Захариева дала и на посолството в Кипър, се посочва в съобщението. На разговора в Министерството на външните работи присъствала и председателят на Комисията за финансов надзор Карина Караиванова, която информирала посланик Кундуридес за запитване от комисията към министерството на финансите на Кипър по казуса на 7 август, на което все още не е получен отговор.  Посланикът уверил, че ще съдейства за изясняването на случая.", "date": "2018.08.20", "title": "Захариева настоя за среща с финансовото министерство на Кипър заради \"Олимпик\""}
{"url": "https://www.dnevnik.bg/sport/2018/08/20/3298827_real_madrid_otchete_nai-niskata_si_poseshtaemost_za/", "text": "Европейският клубен шампион \"Реал\" (Мадрид) започна успешно новия период след раздялата с Кристиано Роналдо с  успех в откриващия двубой в Примера дивисион . Белите победиха с 2:0 \"Хетафе\" у дома, но срещата ще се запомни и със слабия зрителски интерес. В неделя на \"Сантяго Бернабеу\" са присъствали 48 446 души, като това е най-слабо посетеният двубой на \"Реал\" от близо десет години насам. За последно по-малко зрители при домакинство на испанския гранд имаше през май 2009 г. Тогава \"Реал\" спечели с 3:1 срещу \"Майорка\", като срещата беше посетена от 44 270 души. Испанските медии свързват слабия зрителски интерес с отсъствието на Роналдо от тима. За девет години в \"Реал\" португалският футболист се превърна в лице на клуба. През лятото 33-годишният играч реши да поеме към  ново предизвикателство в италианския шампион \"Ювентус\" . Причина за ниската посещаемост може да се потърси и в часа на мача - \"Реал\" и \"Хетафе\" започнаха двубоя си в 22.15 часа местно време. Някои футболисти изразиха недоволството си от късния начален час на срещата. Халфът на \"Реал\" Тони Кроос дори качи снимка в \"Туитър\" с коментар: \"По-щастлив съм, отколкото изглеждам, но обикновено спя по това време.\"", "date": "2018.08.20", "title": "\"Реал\" (Мадрид) отчете най-ниската си посещаемост за последните десет години"}
{"url": "https://www.dnevnik.bg/intervju/2018/08/20/3298803_prof_petia_osenova_problemite_na_lingvistikata_ne_sa/", "text": "Европейското лятно училище по логика, език и информация е форум с изключително наситена образователна, научна и социална програма. То предлага много и разнообразни събития, защото идеята е не само да се обменя знание, но и участниците да имат възможност да общуват и в неформална обстановка. Затова училището винаги се провежда в период от две седмици през лятото. Обикновено се предлагат около 45 курса на едно от трите равнища на обучение: за начинаещи, за средно напреднали и за напреднали. Всеки курс е с продължителност една седмица.  Традиционно се организират 3-4 семинара на специализирани тематики. Предлагат се вечерни лекции на поканени изтъкнати учени в посочените области. Организира се студентски (всъщност предимно докторантски) научен семинар, където студентите представят своите изследвания.  Всеки студент, който е посещавал определен курс, получава сертификат за това участие. В доста университети тези сертификати дават кредити по съответните дисциплини. Затова училището е привлекателен форум за много студенти и докторанти. Най-съществената характеристика на училището е, че човек може да се докосне до най-новите достижения в посочените интердисциплинарни области и да се учи при най-добрите специалисти в тях. Тази комбинация от водещи специалисти и мотивирани студенти не може да бъде предложена дори от най-добрите университети в света. В този смисъл училището е школа за изграждане на всяко следващо поколение специалисти в областта на компютърната лингвистика, формалната семантика, изкуствения интелект, семантичните технологии, когнитивно моделиране и други. Училището е изиграло тази роля също така и за българските специалисти в областта, както за тези в България, така и за тези, които са пръснати по света. С колегата ми доц. д-р Кирил Симов общуваме и работим доста интензивно с колеги от чужбина. Участвали сме в няколко такива училища - и като участници, и като лектори. По време на участието ни в него през 2014 г. в Тюбинген, Германия в разговор с проф. Ан Копестейк от Университета в Кеймбридж тя предложи да организираме едно издание на училището ESSLLI в България. Организацията на подобен форум е процес, който отнема поне 2 години, и годината на изданието по стечение на обстоятелствата се оказа 2018 г. Радваме се, че училището се проведе в годината на българското председателство на Европейския съвет. За нас беше чест да бъдем домакини на 30-ото издание на училището. Тази година имаше около 350 участници – около 280 студенти и 70 лектори. Те са от над 40 различни страни по света. Най-много бяха участниците от Холандия и Германия, но имаше участници и от Аржентина и Южна Африка, както и от САЩ, Китай и Япония. Студентите са предимно докторанти, но имаше и магистри, а даже и бакалаври. Лекторите са изтъкнати специалисти в своите области. Някои от тях редовно водят лекции в училището. Показателно е участието на представители на индустриалните среди както от България, така и на световно ниво. Над 10% от участниците бяха от фирми, работещи в езиковите и семантичните технологии. Тези фирми бяха и спонсори на училището. В програмата винаги се търси интердисциплинарността между областите на логиката, езика и компютърните науки. Всички презентационни материали и лекции са достъпни на сайта на училището за всички интересуващи се. Тази година имахме 41 лекционни курса, студентска сесия, 5 семинара, 4 вечерни лекции. Вечерните лекции например бяха посветени на теми като мултиагентните системи (Валентин Горанко, Стокхолмски университет), многоизмерния лингивстичен анализ на проективно съдържание (Джудит Тонхаузер, Университет в Охайо), подпомагането на лингвистичните проучвания с програми, разработени в рамките на европейски проект CLARIN (Ян Одейк, Университет в Утрехт) и техниките за търсене на съдържания, които са подобни помежду си (Стоян Михов, ИИКТ-БАН). От курсовете бих споменала следните: Въведение в свързаните отворени данни (Тиери Деклерк, Немски център по изкуствен интелект, Германия, и Джон Макрей, Национален ирландски университет в Галауей, Ирландия), Компютърни модели на събития (Джеймс Пустейовски, Университет в Брандиз, САЩ) и Израженията на лицето и техните значения в диалога (Джонатан Гинзбърг, университетът \"Дидро\" в Париж, Франция, и Йе Тиан, \"Амазон рисърч\", Кеймбридж, Великобритания).  Както се вижда от темите на преобладаващите курсове, макар и на теоретично ниво, те са насочени към аспектите на настъпилия революционен етап в използването на невронни модели и представяне на знание в областта на изкуствения интелект. Проблемите, с които се занимава лингвистиката, не са се променили съществено. Те отново попадат в посоките на формализацията на езика, на връзката между форма и съдържание, между граматика и семантика и т.н. Това, което се е променило обаче, е още по-високата степен на интердисциплинарност на езика с логиката и особено с компютърните технологии. Забелязва се преместване на интереса от самостоятелното изучаване на езика към моделирането му с оглед на неговата социална употреба и във връзка с когнитивните явления. Това разнообразие на моделираните обекти позволява езикът да бъде използван както при опосредстваната чрез компютър комуникация (машинен превод, отговори на въпроси, интелигентни асистенти и др.), така и при натрупването и извличането на знания от текстове и полуструктурирани данни.", "date": "2018.08.20", "title": "Проф. Петя Осенова: Проблемите на лингвистиката не са се променили съществено"}
{"url": "https://www.dnevnik.bg/evropa/2018/08/20/3298808_drujbata_se_zadulbochi_dotam_che_potuvame_humorut_kato/", "text": "Дори в сянката на съветските танкове, нахлули в страната посред нощ на 21 август 1968 г., за да смажат дръзкия опит за установяване на \"социализъм с човешко лице\", чехите и словаците запазват язвителното си остроумие. Първоначалният шок отминава и като не могат да се отбраняват по друг начин, те спонтанно превръщат улиците в своeбразно хумористично списание - покриват стените с импровизирани афиши и надписи, правени с четка или тебешир. \"Дружбата се задълбочи дотам, че накрая потъваме\", констатира например анонимен автор по повод агресията, предприета от Съветския съюз заедно с още четири \"братски страни\" от Варшавския договор, включващ и Чехословакия. \"Ленин, събуди се, Брежнев полудя!\", провиква се друг - този вездесъщ лозунг изразява може би наивната вяра, че основателят на съветския режим не би одобрил нашествието. Според още един надпис \"Ленин би се засрамил, ако ви видеше тук\". Изразът на чешки е добре римуван (\"Lenin by se stydel, kdyby vas tu videl\"), затова чехи и словаци често го скандират, застанали срещу дулата на оръжията. Иване, върви си у дома \"Иване, върви си у дома, че да тръгнем на училище\", гласи популярен лаф, който напомня за предстоящата нова учебна година - името Иван често се използва като ироничен синоним на руснак. \"Иване, връщай се у дома, че твоята Наташа излиза с Коля\", предлага друг, превърнат по-късно в песничка: \"Върви си у дома, Иване, Наташа те чака. Върви си у дома, Иване, тукашните момичета не те харесват. Върви си у дома, Иване, и хич не се връщай!\" Тези думи стъписват простодушните руски войници, които не разбират защо са изпратени в Чехословакия; при това по сто пъти на ден ги питат на руски: \"Почему вы приехали?\" (\"Защо сте дошли?\") Много шеги се раждат в отговор на официалната московска пропаганда, която твърди, че населението посрещало с радост пристигането на съветската армия, \"смазала пълзящата контрареволюция\". \"Агенция ТАСС информира, че съветските войски били посрещани с цветя. Добавяме: вярно е, но в саксии!\", гласи една от тях. Друга разказва как измислен кореспондент на съветската официална агенция умолявал Кремъл: \"Дванайсет нови контрареволюционери се появиха днес в пражкия родилен дом! Пратете още танкове!\" Десетте Божи заповеди Типичният хумор на страната, дала на света \"добрия войник Швейк\" - героя на прочут роман, който се измъква от всякакви положения, преструвайки се на наивен и недодялан, прозира и в многобройни призиви да се отказва сътрудничество на окупаторите и местните им помагачи. Вестник \"Вечерни Прага\" например помества свои собствени \"десет Божи заповеди\" как чехите и словаците да отговарят: 1. Не знам. 2. Не познавам. 3. Няма да кажа. 4. Нямам. 5. Не умея. 6. Не давам. 7. Не мога. 8. Не го продавам. 9. Няма да го покажа. 10. Няма да го направя. В популярния виц малкият Пепичек седи в класната стая, поглежда синьото небе навън и казва: \"Това може да стане и днес.\" Учителят пита какво точно. \"Татко казва, че някой хубав ден руснаците може да се разкарат, да идат по дяволите\", отвръща детето. Ето друг: някакъв мъж идва в полицията и заявява: \"Един швейцарски войник ми открадна руския часовник.\" \"Не е ли обратното\", пита униформеният. \"Вие го казахте!\" - измива си ръцете човекът с жалбата. В опит да затруднят съветската армия и тайните служби чехите и словаците белосват с вар всички пътни указатели из страната и уличните табели и навсякъде написват \"ул. \"Дубчек\" - по името на държавния лидер реформатор Александър Дубчек. В една от безбройните игрословици се споменава името на чехословашкия президент Лудвик Свобода, предпазливо подкрепил първоначално реформите на Дубчек, но приел накрая \"нормализацията\". \"Добре дошли при Свобода. Донесохте ли свобода?\" - такъв графит изписват на една стена млади жители на Прага в очакване държавни ръководители да се завърнат от Москва.", "date": "2018.08.20", "title": "\"Ленин, събуди се, Брежнев полудя\": хуморът като оръжие срещу съветските танкове в Чехословакия"}
{"url": "https://www.dnevnik.bg/biznes/2018/08/20/3299091_turciia_se_oplaka_v_svetovnata_turgovska_organizaciia/", "text": "Турция подаде оплакване пред Световната търговска организация (СТО) срещу  митата, наложени от САЩ  върху вноса на метали, предаде ДПА, цитирана от БТА. Жалбата поставя началото на процедура, която започва с преговори и може да доведе до осъдително решение от организацията, базирана в Женева. Президентът на САЩ Доналд Тръмп обяви по-рано този месец, че удвоява митата за внос на стомана и алуминий от Турция до съответно 50% и 20 на сто на фона на засилващото се напрежение между Вашингтон и Анкара. В писмото си до СТО Турция обвинява Вашингтон в нарушаване на правилата на свободната търговия при обявяването през юни на първоначалните вносни мита от 25 процента за стоманата и 10 процента за алуминия за повечето страни, с няколко изключения като Аржентина и Австралия. Удвояването на тези ставки е допълнително нарушение, твърди Анкара. Турция отговори миналата седмица с вдигане на митата за 22 американски стоки, вариращи от автомобили до тютюневи изделия. Според правилата на СТО Анкара и Вашингтон сега имат 60 дни да уредят спора чрез преговори. Ако не успеят, СТО може да постанови решение по въпроса. Напрежението между Турция и ЕС се засили заради задържането на американския пастор Андрю Брънсън за шпионаж и по обвинения, свързани с тероризма. Анкара и Вашингтон си наложиха и реципрочни санкции срещу министри.", "date": "2018.08.20", "title": "Турция се оплака в Световната търговска организация срещу митата на САЩ"}
{"url": "https://www.dnevnik.bg/sport/2018/08/20/3298993_v_imeto_na_pobedata_zashto_norich_ocveti_v_rozovo/", "text": "В опит да вземе психологическо предимство срещу съперниците си ръководството на \"Норич\" реши да оцвети в розово съблекалнята на гостуващия отбор. От втородивизионния английски клуб вярват, че нестандартният подход намалява нивата на тестостерон в тялото, което ще обезвери противниковите играчи. Подобна практика се прилагаше сред колежанските отбори в американския футбол, но впоследствие беше забранена. Розовите стаи са присъщи още за затворите в САЩ, където идеята е да се намали агресията и да се насърчи съчувствието сред затворниците. \"Розовото дава резултат не защото е розово, а защото се свързва с преживявания от детството. Ако е вярно, че розовото намалява тестостерона, треньорът трябва да знае как точно да използва това предимство тактически\", каза доктор Александър Латиняк, който преподава лекции по спортна психология в Университета в Съфолк. Засега обаче е твърде рано да се каже дали розовата съблекалня ще даде желания резултат. До момента \"Норич\" имаше две домакинства, в които записа победа и загуба съответно срещу \"Стивънидж\" (3:1) за Купата на лигата и \"Уест Бромич\" (3:4) в Чемпиъншип. Според доктор Андрю Бейлис, лектор по психология, ефектът от розовия цвят може да бъде решаващ в завързани двубои с изравнени възможности. Той и Латиняк обаче предупредиха, че е възможно подходът на \"Норич\" да се обърне в тяхна вреда. \"Сега отборите ще знаят за розовата съблекалня и може да предприемат контрамерки за увеличаване на тестостерона. Дори съперниковите играчи може да се забавляват. Ще влязат и ще се засмеят, а усмивката се свързва с подобрение в представянето\", каза още Латиняк. ", "date": "2018.08.20", "title": "В името на победата: защо \"Норич\" оцвети в розово съблекалнята си за гости"}
{"url": "https://www.dnevnik.bg/photos/2018/08/20/3297697_fotogaleriia_osemgodishniiat_bunt_sreshtu_ikonomiite_v/", "text": "Павилионът на Христос Папагеоргиу (на снимката) е бил смазван, Папагеоргиу е спал в него с пожарогасител и е развил астма от сълзотворния газ, изпълвал атинския площад \"Синтагма\" по време на ожесточените протести срещу мерките за икономии през последните години, разказва \"Ройтерс\".", "date": "2018.08.20", "title": "Фотогалерия: Осемгодишният бунт срещу икономиите в Гърция"}
{"url": "https://www.dnevnik.bg/bulgaria/2018/08/20/3299080_nikolai_kolev_bosiia_s_nov_ultimatum_kum_premiera_i/", "text": "На 65-ия ден от гладната стачка Николай Колев Босия продължава протеста си и настоява за още оставки - както на министъра на транспорта Ивайло Московски, така и на заместник-министъра Ангел Попов. Той ще отправи ултиматум към премиера Бойко Борисов и парламента да вземе оставките им заради злоупотреби в системата на Изпълнителна агенция Автомобилна администрация /ИААА/. Босия настоява и за оставката на Дамян Войновски, който на миналото заседание на временната парламентарна комисия сформирана за сигналите на Николай Колев, се закани да съди Колев, че хвърлял обвинения без доказателства. Войновски оглавяваше временно агенцията, но миналата седмица той беше сменен и на поста бе назначен досегашният началник на Главна дирекция Пътна полиция Бойко Раненски. Запознати смятат, че смяната е направена във връзка с гладната стачка на Колев, тъй като Раненски бил по-диалогичен. Преди това Войновски заемаше постовете главен секретар на агенцията и зам.-директор. Колев настоява и да бъдат уволнени всички арестувани и разследвани за злоупотреби в агенцията. Запитан от \"Дневник\", Николай Колев каза, че продължава гладната стачка и че е получил подкрепа от български мюсюлмани у нас и от чужбина. Те излезли с декларация за благодарност към него за това, че ги е подкрепял в тежките за тях дни по време на \"възродителния процес\".", "date": "2018.08.20", "title": "Николай Колев Босия с нов ултиматум към премиера и парламента"}
{"url": "https://www.dnevnik.bg/sviat/2018/08/20/3299087_shveciia_poiska_planove_za_zashtita_na_aec_ot/", "text": "Шведският ядрен регулатор SSM е поискал от операторите на атомни централи в страната да изготвят в следващите няколко месеца планове за защита на реакторите от опасно топло време. Новината съобщи \"Ройтерс\", позовавайки се на изяление на директора на SSM пред агенцията. Няколко ядрени реактора в Швеция трябваше да бъдат изключени през юли, защото рекордно високи температури затоплиха използваната за охлаждането на блоковете морска вода над прага за безопасност. Компанията Vattenfall, която е оператор на 7 шведски реактора, изключи 900-мегаватов блок в АЕЦ Рингалс, защото морската вода се загря над 25 градуса. В друга ядрена централа - тази във Форсмарк, където има три реактора тип BWR, заради температура на морската вода над 23 градуса производството бе намалено с 30-40 мегавата на реактор. Най-мощният шведски реактор - 1.4-гигаватовият \"Оскаршамн 3\", не бе засегнат от проблеми и според говорител на оператора OKG не е толкова зависим от затоплянето на морската вода, защото използва такава от по-голяма дълбочина. \"Ройтерс\" припомня, че последният път, когато националният регулатор е поискал планове за модифициране на реакторите, е времето след катастрофата с японската ядрена централа във Фукушима през 2011 г. Разходите за реализирането им до 2020 г. са стотици милиони евро. \"Наистина трябва да вземем предвид случилото се това лято. В разговори с тях поискахме да направят предложения. Разбира се, че ще има нови разходи и на този етап не знам колко ще са големи те\", казва пред \"Ройтерс\" Патс Першон, ръководител на SSM. По думите му разходите след Фукушима са в рамките на до 100 милиона евро на реактор. \"Надявам се да имаме резултати до края на тази година. Важно е да не изпадаме отново в същата ситуация\", допълва той.", "date": "2018.08.20", "title": "Швеция поиска планове за защита на АЕЦ от прекалено топло време"}
{"url": "https://www.dnevnik.bg/biznes/companii/2018/08/20/3299089_evropeiskata_komisiia_odobri_suzdavaneto_na_nov_lider/", "text": "Европейската комисия одобри днес планираното сливане между германския доставчик на газове за промишлеността \"Линде\" (Linde) и американския му конкурент \"Праксеър\" (Praxair) при условие, че компаниите продадат части от бизнеса си, за да не се допусне пазарна доминация, предаде ДПА, цитирана от БТА. Планираната сделка, обявена през юни 2017 година, ще създаде нов лидер в сектора с обща пазарна стойност над 70 млрд. долара. Тя обаче също така ще намали конкуренцията при доставките на няколко газа с важно значение като кислород и хелий, отбелязва ЕК. \"Праксеър\" и \"Линде\" са две от четирите най-големи компании в света, осигуряващи промишлени, медицински и специализирани газове. Газовете, като кислород и хелий, са същностен компонент за широка гама продукти, от които се нуждаем и използваме във всекидневието си, каза еврокомисарят за защита на конкуренцията Маргрете Вестагер. Като примери тя посочи използването на кислород в стоманодобива и медицинските газове, необходими на болниците. За да продължи със сливането, \"Праксеър\" трябва да продаде целия си европейски бизнес с газове и да прехвърли дела си от италианско смесено дружество на партньора си, указва Еврокомисията. Европейските договори за доставка на хелий също трябва да бъдат прехвърлени. Комбинираните мерки напълно ще отстранят припокриването между дейността на двете компании в Европа, отбелязва ЕК.", "date": "2018.08.20", "title": "Европейската комисия одобри създаването на нов лидер в доставките на газове"}
{"url": "https://www.dnevnik.bg/sviat/2018/08/20/3299030_pochti_polovinata_rusnaci_ne_znaiat_i_nishto_za/", "text": "Почти половината руснаци нищо не знаят за събитията от 1968 г., когато предвождан от Червената армия съюзнически корпус от над 400 000 военни и 5000 танка и бронирани машини нахлува на 21 август в Чехословакия и смазва със сила движението на т.нар. Пражка пролет. Това показват данни от социологическо допитване на \"Левада център\",  цитирано от в.\"Гардиън\"  в неделя преди официалното му представяне в Москва. Над една трета (36%) смятат, че навремето СССР \"безусловно\" или \"вероятно\" е постъпил правилно с военната интервенция. Показателно е също, че групата на затрудняващите се дадат оценка на събитията се е увеличила за 15 години от 34% на 45%. Едва 10% от анкетираните в групата 18-35 години отговарят, че знаят за случилото се преди половин век. Всичко това отразява \"възраждането на пропагандата от епохата на Леонид Брежнев и стереотипите от съветския период\", коментира Лев Гудков от \"Левада център\". Всеки пети (21%) от анкетираните казва, че за нахлуването на коалиция от няколко държави от Варшавския договор, включително Народна република България, са виновни \"подривните действия на западните страни\", които чрез кампанията на чехословашки лидери за либерализиране на социализма са имали за цел предизвикване на разцепление в комунистическия блок. Приблизително толкова (23%) смятат, че войските са вкарани след опит да преврат, извършен от антисъветски чехословашки политици. Близо толкова е голяма и групата, отговаряща, че през 1968г. е имало въстание срещу режима, наложен от СССР (през 2008г. така са смятали 31%). Четвърт отговарят, че са чували нещо са осмината граждани на СССР протестирали през 1968г. на Червения площад с плакати \"Губим най-добрите си приятели\" и \"За нашата и вашата свобода\". Те са задържани и прекарват години наред в затворнически лагери и психиатрични клиники. За 50-та годишнина от драматичните и трагични събития в руските медии почти не се говори, отбелязва \"Гардиън\". Смазването на опита за \"социализъм с човешко лице\" през 1968г. е повратна точка в историята на СССР, подействала отрезвяващо както на Запада, така и за всички западни компартии и за останалите страни в съветския блок. През август 1968г. и в седмиците след това по поверителни документи на чехословашките комунисти загиват над 80 души, мнозина от тях са застреляни. Гудков смята, че днес \"тези събития са изтласкани от обществената памет\" в Русия. \"Младите хора не знаят и не искат да знаят какво се е случило.\" Руснаците са подлагани през последните години и на вълна от публикации с конспиративни теории за събитията след края на Втората световна война и ролята на СССР в тях. В случая с Пражката пролет през ноември 2017 г. се стигна и до дипломатичко напрежение между Прага и Москва. Тогава на сайта на телевизия \"Звезда\", свързана с руското министерство на отбраната, бе публикувана статията \"Чехословакия е длъжна да бъде благодарна на СССР за 1968 г.: история на \"пражката пролет\". В нея се твърдеше, че вкарването на войските не позволило на Запада да извърши държавен преврат, а кризата в Чехословакия била последствие от идването на власт на Никита Хрушчов. Неговият прословут таен доклад от ХХ конгрес на компартията, обвинил покойния Йосиф Сталин в масови репресии и изграждане на безконтролен култ към личността му се бил появил \"благодарение грандиозната победа на западните спецслужби и тяхната Пета колона в СССР\". \"Чехите трябва да благодарят на Съветската армия за това, че Судетската област остана в рамките на Чехословакия, че държавата им съществува в съвременните си граници, а народът избегна огромни човешки жертви, които винаги се дават при държавен преврат\", пишеше още в статията. Публикуването ѝ съвпадна с посещение на чешкия президент Милош Земан, който колкото и да е смятан за проруски настроен, попита премиера Дмитрий Медведев \"публично да заяви\", дали руското правителство споделя такава гледна точка. Медведев отвърна, че \"това не отразява официалната позиция\" на Русия, която е формулирана в  договора от 1993 г. за приятелските отношения и сътрудничеството между двете страни . В него нахлуването от август 1968 г. е определено като \"недопустима употреба на сила\", а пребиванатето на съветските войски след това е наречено \"неоправдано\". Статията бе премахната от сайта на телевизия \"Звезда\".", "date": "2018.08.20", "title": "Почти половината руснаци не знаят нищо за нахлуването в Чехословакия през 1968 г."}
{"url": "https://www.dnevnik.bg/sviat/2018/08/20/3299097_na_londonsko_letishte_se_vurnaha_kum_markerite_i/", "text": "На служителите на лондонското летище \"Гетуик\" се наложи да използват маркери и бели дъски, за да обявяват информацията за актуалното състояние на полетите, след като технически проблем изведе от строя електронните информационни табла, предадоха ТАСС и \"Асошиейтед прес\", цитирани от БТА. Някои пътници пропуснаха полетите си сред объркването, докато хората се трупаха край дъски, изпълнени на ръка с номера на полети и време на излитане. Властите на летището, което е второто по големина за британската столица, посочиха, че електронните табла представят невярна информация заради повреда на фиброоптичен кабел и се очаква телекомуникационният оператор Водафон (Vodafone) скоро да разреши проблема. Някои пътници са се ядосали и на висок глас са настоявали за повече информационни дъски, докато тълпата е става все по-голяма, разказва 26-годишната Айла Херберт от Корнуол. Служителите се справиха добра с това да осигуряват на всички актуална информация, но беше трудно да виждаш, ако не си близо до дъската. Използваха мегафони, за да съобщават актуализираната информация, каза тя.", "date": "2018.08.20", "title": "На лондонско летище се върнаха към маркерите и табелите, след проблем с информационните табла"}
{"url": "https://www.dnevnik.bg/photos/2018/08/20/3298697_fotogaleriia_svetovnite_snimki_na_denia_-_20_avgust/", "text": "Сладолед във формата на кученце се предлага в ресторант в Каошиунг, Тайван.", "date": "2018.08.20", "title": "Фотогалерия: Световните снимки на деня - 20 август 2018 г."}
{"url": "https://www.dnevnik.bg/biznes/2018/08/20/3299105_zapochna_izplashtaneto_na_minimalnata_durjavna_pomosht/", "text": "ДФ \"Земеделие\" започна изплащането на финансовата подкрепа по схемата на минималната държавна помощ (de minimis), съгласно регламентът на ЕС. До момента са преведени 15.2 млн. лева на 8191 земеделски стопани от цялата страна, отглеждащи овце-майки и кози-майки. Ставката за подпомагане на глава животно е 15 лв. Помощта има за цел да компенсира животновъдите за изкупната цена на суровото мляко от дребни преживни животни, и да намали затрудненията в сектора. Превеждането на субсидиите по de minimis продължава. Средства ще бъдат изплатени на всички животновъди, кандидатствали по схемата, след приключване на допълнителните административни проверки, които служителите на ДФЗ са задължени да извършат. Общият размер на помощите по схемата de minimis, която един земеделски стопанин или предприятие може да получи е до левовата равностойност на 15 хил. евро за период от три последователни данъчни години.", "date": "2018.08.20", "title": "Започна изплащането на минималната държавна помощ за овцевъди и козевъди"}
{"url": "https://www.dnevnik.bg/skorost/2018/08/20/3299107_izprevarvane_v_avariinata_lenta_prichini_tejka/", "text": "Тежка катастрофа е станала днес следобед на магистрала \"Тракия\", заради изпреварване през аварийната лента, съобщи Би Ти Ви. Сигналът за инцидента, станал в района на 144-ти километър в посока София, подаден към 18.20 часа. По първоначални данни автомобил БМВ е предприел изпреварване в аварийната лента и блъснал спряло такси, което се завъртяло на пътя и било ударено от \"Пежо\". В болница е 29-годишна пътничка от колата, предприела изпреварването. Прегледан на място е и шофьорът, както и водачът на таксито, уточнява агенция \"Фокус\".. Няколко часа на мястото се извършваше огледа, а автомобилите се пропускаха само в едната лента. Това доведе до образуване на задръстване от няколко километра. След серия от тежки пътни инциденти преди година депутатите приеха промени в Закона за движение по пътищата, които предвиждат отнемане на книжката за три месеца и налагане на глоба от 1000 лв. за движение на автомобили в лентата за принудително спиране по автомагистрала. Въпреки това, подобни случаи продължават.", "date": "2018.08.20", "title": "Изпреварване в аварийната лента причини тежка катастрофа на \"Тракия\""}
{"url": "https://www.dnevnik.bg/sviat/2018/08/20/3299110_rusiia_i_egipet_zasilvat_voennoto_si_sutrudnichestvo/", "text": "Министрите на отбраната на Русия и Египет Сергей Шойгу и Мохамед Заки обсъдиха днес в Москва начини за засилване на двустранното сътрудничество в областта на отбраната и борбата с тероризма, предаде \"Асошиейтед прес\", цитирана от БТА. Шойгу изразил подкрепа за кампанията на египетските сили за сигурност срещу бунтовници на Синайския полуостров. Той е предложил Русия да сподели с Египет натрупания боен опит в Сирия. Заки изтъкнал, че Москва и Кайро са на еднакви позиции относно настоящите предизвикателства пред сигурността. През октомври 2015 г. свързана с \"Ислямска държава\" групировка свали руски пътнически самолет над Синай. Това породи съмнение в нивото на мерките за сигурност по египетските летища и Москва спря временно полетите до Египет, припомня БТА.", "date": "2018.08.20", "title": "Русия и Египет засилват военното си сътрудничество"}
{"url": "https://www.dnevnik.bg/sviat/2018/08/20/3299112_vnezapno_navodnenie_ubi_osem_turisti_v_kanyon_v_italiia/", "text": "Внезапно придошла река в каньона Раганело, в национален парк Полино в областта Калабрия, Южна Италия, причини смъртта на осем туристи, а други петима са ранени, съобщиха световните агенции, цитирани от БТА. Групата разглеждала каньоните в района. Спасени с помощта на алпинисти са 12 души, но операцията по издирването на евентуални пострадали продължава, включително с помощта на хеликоптер, защото спасителите не знаят точния брой на туристите, които са се намирали в парка по време на внезапната стихия. Смята се, че всички жертви са италиански туристи, предаде \"Ройтерс\". Началникът на Гражданската защита в Калабрия Карло Танзи каза по телевизия Скай Ти Джи 24, че сред спасените има и 10-годишно момче. Оцелелите успели да намерят убежище на скалите и за да ги извадят, спасителите се спускали с въжета. \"Проблемът е, че не знаем колко души са били завлечени от придошлата висока вода, каза Танзи. Този каньон е много тесен и висок, представете си почти километър на височина и само няколко метра ширина, и хората в тази дупка\", поясни той. Според него ще минат часове, преди да стане известен точния брой на жертвите. На мястото са докарани мощни прожектори, за да може операцията по издирването на евентуални други пострадали да продължи и през нощта. Потокът Раганело се смята за опасен и местните власти препоръчват да се посещава само от опитни планинари, а в някои периоди от време достъпът дори е забранен, отбелязва \"Франс прес\".", "date": "2018.08.20", "title": "Внезапно придошла река уби поне осем туристи в каньон в Италия"}
{"url": "https://www.dnevnik.bg/sviat/2018/08/20/3299108_trump_e_kritikuvan_ot_pochti_200_bivshi_diplomati_i/", "text": "Доналд Тръмп продължи да напада доскорошния директор на Централното разузнавателно управление Пол Бренан в момент, когато 177 бивши дипломати и ръководители на структури на националната сигурност на страната се присъединиха към 15 свои колеги, критикуващи президента на САЩ, че е отнел достъпа на Бренън до секретна информация по чисто политически мотиви. Това се случва на фона на наредена от Тръмп проверка дали да не бъде забранен достъпът и на поне дузина други критикуващи го бивши ръководители на разузнаването и националната сигурност. В писмото, подписано от служители, назначавани от президенти демократи и републиканци, се казва, че \"вярваме, че е изключително важно бивши служители на администрацията да имат право да изразяват незасекретените си мнения по много важни за националната сигурност въпроси без да се боят, че ще бъдат наказани за това\". Подписалите се заявяват, че с писмото не е задължително да подкрепят мнението на Бренън или начинът, по който то е изразявано, \"но ние сме твърдо убедени, че страната ни ще бъде отслабена, ако се прилага политически лакмусов тест преди на експерти временно извън администрацията да се позволи да споделят мнението си.\" Подписите си са положили няколко бивши посланици, съветници по националната сигурност, шестима директори и петима заместник директори на ЦРУ и десетки висши и оперативни ръководители в разузнаването, Пентагона и Агенцията за национална сигурност. В неделя Бренън заплаши да оспори в съда отнемането на достъпа му до секретна информация и обвини Тръмп, че с подобни действия се опитва да задуши свободата на словото в САЩ. Бившият шеф на ЦРУ е бил началник на бюрото на управлението в Риад, директор на Националния център за борба с тероризма при президента Джордж Уокър Буш и съветник на президента Барак Обама по въпросите на вътрешната сигурност. Сега Тръмп го нарича \"най-лошият директор на ЦРУ в историята на нашата страна\" и заяви убеждението си, че той няма да се обърне към съда. Причината, според него, била, че \"тогава ще е много лесно да вземем всичките му записи, текстове, имейли и документи и да покажем не само слабата му работа, но и как е замесен с лова на вещици на Мюлър\".", "date": "2018.08.20", "title": "Тръмп е критикуван от почти 200 бивши дипломати и лидери на спецслужбите"}
{"url": "https://www.dnevnik.bg/sport/2018/08/20/3299053_krainite_fenove_na_lacio_nastoiavat_sveshtenoto_miasto/", "text": "Крайните фенове на италианския футболен клуб \"Лацио\" отново напомниха за себе си с настояване, че не искат да се допускат жени до \"свещеното място на стадиона\". Така те наричат северната трибуна на \"Олимпико\". Запалянковците предупредиха, че не искат жени на първите десет реда, където е запазено място за ултрасите. \"Северната трибуна символизира свещено място за нас. Тя е място с неписани правила, които трябва да се спазват. Обикновено първите няколко реда се използват като окопи. В тях не допускаме жени, съпруги и приятелки. Каним ги да се настанят след десетия ред. Тези, които изберат стадиона като алтернатива на кафе или романтичен ден в Рим, трябва да отидат в други сектори\", пише в съобщението на ултрасите до италианските медии. То беше прието с неодобрение от ръководството на клуба. \"Ние сме против всякаква дискриминация. \"Лацио\" има огромен брой фенове, като това е инициатива на малка група от тях и не можем да се намесваме при всяка подобна проява\", каза говорителят на клуба Артуро Диаконале. Във връзка с забраната полицията в Рим е започнала издирването на някои от тарторите на агитката на \"орлите\". Най-върлите фенове на \"Лацио\" са известни с  проявите си на расизъм и дискриминация , които често носят наказания за клуба. При последната такава \"орлите\" бяха  глобени с 50 хиляди евро  заради разпространени от феновете стикери с лика на жертвата на холокоста Ане Франк . На снимките тя е облечена във фланелка на градския съперник \"Рома\". Стикерите бяха открити на олимпийския стадион в Рим по време на мача с \"Каляри\" през октомври.", "date": "2018.08.20", "title": "Крайните фенове на \"Лацио\" настояват \"свещеното място\" на стадиона да е без жени"}
