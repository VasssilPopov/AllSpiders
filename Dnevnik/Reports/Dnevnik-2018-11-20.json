{"url": "https://www.dnevnik.bg/sport/2018/11/20/3349210_shveciia_nanese_purva_zaguba_na_rusiia_i_vleze_v_elita/", "text": "Швеция победи Русия с 2:0 и се класира за елитната дивизия в Лигата на нациите. Скандинавците нанесоха първа загуба на \"сборная\" в турнира и спечелиха група 2 на втора дивизия. Двата отбора завършиха с равен брой точки - по седем. Швеция обаче зае първото място заради по-добри показатели в преките двубои. Срещата на руска земя завърши при нулево равенство. Швеция и Русия трябваше да определят последния участник в първа дивизия в следващия сезон на Лигата на нациите. Единствено победа устройваше домакините и те успяха да я постигнат с попадения на Виктор Линдельоф в 41-ата и Маркус Берг в 72-ата минута. Следващото издание на новия турнира на УЕФА ще се проведе през 2020-21 г. Освен шведите в елита ще са Португалия, Швейцария, Англия, Холандия, Франция, Белгия, Италия, Испания, Дания, Украйна и Босна и Херцеговина. Русия остава във втора дивизия, в която ще са още изпадналите от елита Хърватия, Германия, Полша и Исландия, запазилите местата си Австрия, Чехия и Уелс и спечелилите промоция от трета дивизия Норвегия, Шотландия, Финландия и Сърбия. В третото ниво на Лигата на нациите ще играят България, Турция, Словакия, Ирландия, Северна Ирландия, Израел, Унгария, Румъния, Гърция, Черна гора, Косово, Македония, Беларус и Грузия. Словения, Кипър, Естония, Литва, Латвия, Армения, Андора, Казахстан, Гибралтар, Малта, Фарьорски острови, Молдова, Азербайджан, Лихтенщайн, Люксембург и Сан Марино ще са участниците в последната дивизия.", "date": "2018.11.20", "title": "Швеция нанесе първа загуба на Русия и влезе в елита на Лигата на нациите"}
{"url": "https://www.dnevnik.bg/photos/2018/11/20/3349203_snimka_na_denia_ndk_v_sinyo_za_pravata_na_decata/", "text": "Сградата на Националния дворец на културата (НДК) бе осветена тази вечер в синьо като част от световната кампания GoBlue на УНИЦЕФ за Световния ден на децата. В редица държави също осветяват в синьо известни сгради и забележителности, за да привлекат внимание към нуждата да се познават и защитават правата на децата. Днес 14-годишната Мили Боби Браун, звезда от сериала Stranger Things на компанията Netflix, стана най-младата посланичка на добра воля. Посланието ѝ \"Чуйте ни\" призовава да се осигурят на децата безопасна среда и чиста вода, образование и защита от насилие и тормоз.", "date": "2018.11.20", "title": "Снимка на деня: НДК в синьо за правата на децата"}
{"url": "https://www.dnevnik.bg/politika/2018/11/20/3348956_bsp_otnovo_predlaga_deputatska_zaplata_da_bude/", "text": "За трети път народните представители от \"БСП за България\" ще внесат предложение основната депутатска заплата да бъде замразена на 2976 лева, колкото е основното възнаграждение преди разпускането на предходния парламент. Основната депутатска заплата трябва да се увеличи с 90 лева и да стане 3519 лева, колкото е сумата на три средни заплати в публичния сектор. С увеличението на възнаграждението на народните представители ще се повишат и заплатите на президент, премиер, министри, омбудсман и др. Лидерът на БСП Корнелия Нинова призова днес президента Румен Радев и омбудсмана Мая Манолова за подкрепа за замразяването на заплатите на т.нар. политически елит, при положение че хората протестират за по-високи доходи. Мотивът е, че само депутатите имат увеличение на доходите с 18%, или 543 лева, за година и половина. Социалистите ще внесат предложение парламентът да задължи финансовия министър Владислав Горанов да разработи нова формула за изчисление на заплатите на депутатите, която да е базирана на минималната работна заплата. Попитана дали съпругът й работи в \"Лукойл\", при положение, че тя подкрепя протестиращите срещу по-високите цени на горивата, Нинова потвърди, но обяви, че той не е в ръководството или в отдел, от който зависят цените на горивата.", "date": "2018.11.20", "title": "БСП отново предлага депутатска заплата да бъде замразена на 2976 лева"}
{"url": "https://www.dnevnik.bg/zelen/2018/11/20/3348962_murtuv_kit_s_nad_1000_plastmasovi_predmeta_v_stomaha_e/", "text": "Мъртъв кит с над 1000 пластмасови предмета в стомаха е открит в индонезийската южна провинция Сулавези. Сред намерените в него пластмасови боклуци най-голям е бил броят на чашите – 115, съобщава \"Ройтерс\". Откритият кит е от вида кашалот и е дълъг 9.5 метра. След като получават сигнал от граждани, които видели мъртвия кит на брега, местните власти и редица еколози се насочили към него. На място е направена аутопсия на кашалота. В стомаха му били открити над 1000 пластмасови предмета с общо тегло близо 6 килограма. Освен 115-те чаши в него са намерени още 4 бутилки, 25 торбички, 2 чифта джапанки, найлонов сак и др. Все още еколозите не могат да кажат със сигурност дали смъртта на бозайника е причинена от пластмасата в него. С население 260 млн. души Индонезия е вторият по големина световен замърсител с пластмаса след Китай. Според проучване от януари тази година държавата произвежда 3.2 млн. тона пластмасови отпадъци годишно, от които 1.29 милиона тона отиват в океаните.", "date": "2018.11.20", "title": "Мъртъв кит с над 1000 пластмасови предмета в стомаха е открит в Индонезия"}
{"url": "https://www.dnevnik.bg/skorost/2018/11/20/3348976_avtonomni_kamioni_na_volvo_zapochnaha_rabota_v_mina_za/", "text": "Автономни камиони \"Волво\" ще транспортират варовик по 5-километров маршрут с открити участъци и два тунела, като ще разтоварват без човешка намеса, съобщи производителят на шестте автомобила. Тестовете вървят през тази година, като от следващата композициите влизат в нормален работен процес. Камионите оперират в мината за варовик на компанията Brønnøy Kalk във Велфиорд, Норвегия. Задачата започва с товаренето на композициите с варовик в кариерата. След това те потеглят по маршрута, който включва два тунела с дължина 3.5 км и 800 м. На финала достигат до пристанището, където скалната маса се изсипва в трошачката, а оттам се товари на кораби. Процесът се извършва под строг контрол, но без оперативната намеса на хора. \"Конкуренцията в индустрията е силна. Непрекъснато се стремим да увеличим ефективността и производителността си в дългосрочен план и имаме ясна визия как да се възползваме от новите възможности в областта на технологиите и цифровите решения. С автономния транспорт ще увеличим значително нашата конкурентоспособност на един труден глобален пазар\", обясняват от Brønnøy Кalk.", "date": "2018.11.20", "title": "Автономни камиони на \"Волво\" започнаха работа в мина за варовик в Норвегия (видео)"}
{"url": "https://www.dnevnik.bg/bulgaria/2018/11/20/3348925_prokuraturata_nastoiava_za_arest_za_grafit_sreshtu_lyo/", "text": "Софийската районна прокуратура (СРП) настоява обвиненият за графит срещу Льо Пен върху паметника на съветската армия да стои в ареста. Държавното обвинение ще протестира наложената от Софийския районен съд (СРС) най-лека мярка за неотклонение спрямо 22-годишния студент по биология - подписка. Той е привлечен към наказателна отговорност по по-тежката хипотеза за хулиганство, която предвижда до 5 години затвор. По този текст от Наказателния кодекс се преследват случаите на хулиганство, съпроводено със съпротива срещу полицията или когато хулиганството по своето съдържание се отличава с изключителен цинизъм или дързост. Когато СРС разглеждаше мярката за неотклонение на обвинения студент, стана известно, че по време на ареста си той е предал доброволно на полицията спрея си, т.е. не е оказал съпротива. Самият надпис пък не е обиден към някого, за да се приеме за циничен или дързък. Refugees welcome Le Pen go home (\"Бежанци, добре дошли, Льо Пен, отивай си!\") бе изписано на паметника на 15 ноември късно вечерта. В петък лидерът на френската крайна десница \"Национален сбор\"  Марин льо Пен се срещна в София  с председателя на \"Воля\" Веселин Марешки. Съобщение, че паметникът отново е бил надраскан и че по случая има задържан, се появи на фейсбук страницата на Столичната полиция и в \"Туитър\" профила на руското посолство. Преди време  вътрешният министър Младен Маринов  даде уверение, че всекидневно автомобилен патрул на полицията, а при необходимост и пешеходни полицаи охраняват паметника. Практиката по дела досега показва, че обвиненията на прокуратурата по този текст от Наказателния кодекс - по-тежката хипотеза за хулиганство, обикновено падат в съда. Причината е, че много трудно се доказва състава на хулиганство, особено квалифицирания му състав. Такъв беше случаят и с активистите от \"Протестна мрежа\" Асен Генов и Цветелина Сърбинска, които преди време бяха обвинени, че са нарисували в цикламено и виолетово паметника пред сградата на БСП на ул. \"Позитано\" 20. Върху постамента на паметника имаше и надпис \"КОЙ? БКП–ПОЗОР!= КОЙ!\" По това дело бившият председател на Съюза на съдиите в България Мирослава Тодорова оневини двамата на първа инстанция позовавайки се на практиката на Европейския съд по правата на човека в Страсбург (ЕСПЧ). След това прокуратурата протестира оправдателните им присъди. Накрая се отказа да поддържа обвиненията им, но въпреки това Софийският градски съд осъди двамата на по 1 500 лева глоба. \"Този процес няма за предмет даването на оценка, изразяването на одобрение или неодобрение на политическите възгледи на подсъдимите. Също така е недопустимо предметът на обвинението за това дали е извършено престъпление да бъде подменян с оценка за художествената, културната и историческа стойност на паметника, който е станал обект на посегателство, или за комунистическите паметници въобще. Тези въпроси без съмнение са ценни за политическия и обществения дебат, тъй като фокусират общественото внимание в продължителен период от време, но тъкмо заради това задължително следва да бъдат поставяни и обсъждани без участието на органите на наказателния процес\", написа тогава в мотивите си съдия Тодорова. Тя позова решението си на няколко дела, разгледани от ЕСПЧ, подчертвайки, че политическото мнение, доколко представлява участие в политическия дебат, само по себе си не може да представлява грубо неуважение, а представлява опит за привличане на общественото внимание, т.е. мотивът е тъкмо обратният - утвърждаване на определена идея, привличането на одобрението на обществото или на части от него на своя страна със стремеж към разширяване на политическото влияние. В мотивите си по делото срещу Генов и Сърбинска съдия Тодорова посочи и кога наказателната репресия е оправдана в подобни случаи: \"Когато деянието има политическо съдържание, не е допустимо то да бъде въвеждано под фактическия състав на хулиганството, защото, предвид обекта на правна защита с това престъпление - обществения ред и спокойствие, това би го превърнало в идеологическо престъпление, а наказателната репресия – в политически инструментариум. Това е несъвместимо с целите и задачите на наказателния процес. Ако деянието обаче доведе до вредоносен резултат, който накърнява обществените отношения, свързани с индивидуални права, защитени чрез криминализация на определени деяния, при които е допустим евентуалният умисъл (наред с пряката политическа цел деецът допуска настъпването и на вредите) и степента на обществена опасност на посегателството е достатъчно сериозна, за да бъде то квалифицирано като престъпление, тогава би възникнала наказателна отговорност на основание на конкретното престъпление, насочено срещу собствеността или телесната неприкосновеност.\" Практиката на българските съдебни органи по наказване на подобни деяния е противоречива – има извършители, които са наказани по наказателен ред; такива, на които е определено административно наказание в хода на наказателното производство; такива, на които са наложени наказания по Указа за борба с дребното хулиганство или по силата на други административно наказателни закони; както и такива, които са оправдани, отбелязва Българският Хелзинкски комитет. В становището на правозащитната организация се обръща внимание на прилагания двоен стандарт при идентични случаи, а именно наличието на многобройни надписи с расистко и фашистко съдържание навсякъде в София, чиито автори не са установени и наказани. С тези си бездействия, със стремежа си да накаже политическа реч, критикуваща лидер на националистическата политическа идеология, каквато е г-жа Льо Пен, както и с множеството случаи, в които не преследва ефективно престъпления от омраза с расистки и ксенофобски подбуди, българската прокуратура демонстрира уклон в това да не наказва идеологиите на расизма, ксенофобията и крайния национализъм и да наказва техните опоненти, се посочва в становището. \"Допълнителна тревога в случая буди и обстоятелството, че наказателното преследване идва след редица призиви от страна на Руската федерация за строги наказания за всякакви посегателства над този паметник. В отговор на това за опазване на паметника българските власти разходват значителни публични ресурси, включително като на паметника е назначена нарочна и постоянна охрана от служители на Министерство на вътрешните работи, отбелязва Хелзинкският комитет.", "date": "2018.11.20", "title": "Прокуратурата настоява за арест за графит върху паметника на съветската армия"}
{"url": "https://www.dnevnik.bg/politika/2018/11/20/3348959_korneliia_ninova_otkazva_nominaciite_da_oglavi/", "text": "Лидерът на БСП Корнелия Нинова отказва номинациите на партийни организации да оглави листата с кандидати за евродепутати за изборите през следващата година. Левицата започна подготовка за вота преди седмица, а според партийните правила изборът на кандидати за евродепутати трябва да се осъществи от 1 февруари до 15 март 2019 г. \"Днес не мога да кажа кой ще бъде водач на листата, но няма да бъда аз\", обяви Корнелия Нинова в отговор на въпроси на \"Дневник\". Големият въпрос е дали президентът на Партията на европейските социалисти (ПЕС) Сергей Станишев ще остане водач на листата, какъвто бе на предишните избори. Според социалисти Корнелия Нинова е съветвана да заложи на непартиен кандидат за водач, като неофициално дори се коментират имената на бившия директор на ЮНЕСКО Ирина Бокова и на настоящия депутат от БСП Елена Йончева. В момента Йончева е със свален имунитет, тъй като е обвинена в изпиране на пари от КТБ. Други пък смятат, че Станишев няма как да не остане начело на листата за евродепутати, тъй като е сигурно, че през декември ще бъде преизбран за нов мандат като президент на ПЕС. При позициите за ратифицирането на Истанбулската конвенция се видя разнобой между Станишев и Нинова. На избираемо място в листата за евродепутати се очаква да бъде зам.-председателят на БСП Деница Златева. Позиции щели да загубят настоящите евродепутати Георги Пирински и Момчил Неков, смятат в партията. На избираемо място може да е и настоящият евродепутат Петър Курумбашев. В листата може да бъдат и депутатите Антон Кутев, Петър Витанов и Тома Томов, твърдят техни колеги. В началото на ноември ръководството на БСП одобри правилата за издигане на кандидати за евродепутати. Номинациите се правят от местните организации на партията и се утвърждават на техни конференции, след което Изпълнителното бюро подрежда листата с кандидати и я предлага за утвърждаване на Националния съвет. Сред  критериите, на които трябва да отговарят номинираните , са авторитет, правна култура, познаване на институциите на Европейския съюз, висока нравственост, диалогичност, владеене на поне два чужди езика, един от които английски или френски, опит в политиката, магистърска степен.", "date": "2018.11.20", "title": "Корнелия Нинова отказва номинациите да оглави евродепутатската листа на БСП"}
{"url": "https://www.dnevnik.bg/sport/2018/11/20/3348954_prezidentut_na_uefa_uveri_che_niama_da_ima_evropeiska/", "text": "Президентът на УЕФА Александър Чеферин увери, че няма да бъде създавана Европейска Суперлига. Думите му бяха подкрепени и от Андреа Аниели, председател на Асоциацията на европейските клубове, в която членуват над 200 клуба, включително и водещите на континента. Двете страни обсъждат възможности за развитието на футбола след 2024 г. Един от вариантите е свързан с преразглеждане на календара, което може да доведе до свиване на вътрешните първенства и разширяване на евотурнирите. Наскоро германското списание \"Шпигел\" разкри документи от Football Leaks, според които  най-големите клубове са били готови с план да се отделят и да създадат своя Европейска Суперлига през 2021 г . В основата е залегнал стремежът към генериране на по-големи приходи. \"Суперлигата няма да бъде създадена\", каза Чеферин пред Би Би Си. Според него тази идея е в раздел \"фантастика\". Аниели, който е президент на \"Ювентус\", посочи, че клубовете в асоциацията са единни във възгледите си за това как футболът трябва да се развива в идните години. \"Мога да потвърдя, че ние никога не сме виждали, обсъждали, нито сме били замесени в създаването на този документ (за основаването на Суперлига)\", каза председателят на асоциацията. Чеферин, който  се насочва към нов мандат начело на УЕФА , заяви, че има идеи за бъдещето. \"Мога да кажа, че въпросът за Суперлигата не стои. Всеки ще има възможност да участва във всеки европейски клубен турнир\", посочи словенецът. УЕФА  работи по план за създаване на трети европейски клубен турнир , който да включва 32 отбора. Идеята ще бъде обсъдена в началото на декември в Дъблин. \"Наш дълг ще е да опазим наследството на европейския футбол, но, от друга страна, смятам, че сме напълно наясно, че трябва да мислим за пазарите\", посочи Чеферин. УЕФА вече направи огромен жест към големите клубове, като от този сезон промени Шампионската лига. В групите вече има гарантирано място за всеки от четирите отбора от четирите водещи първенства. Това донесе критики от по-малките шампионати, тъй като се намалява възможността техен представител да стигне до същинската част в турнира.", "date": "2018.11.20", "title": "Президентът на УЕФА увери, че няма да има Европейска Суперлига"}
{"url": "https://www.dnevnik.bg/evropa/2018/11/20/3348968_i_polsha_othvurli_pakta_za_migraciiata_na_oon/", "text": "Полското правителство заяви, че ще се присъедини към все по-дългия списък със страни от Европейския съюз, които се оттеглят от пакта за миграцията на ООН, предаде \"Ройтерс\". Канцеларията на израелския премиер Бенямин Нетаняху също разпространи съобщение, че той е наредил на външното министерство да обяви, че Израел няма да подпише документа, предаде БТА. \"Ние сме отдадени на защитата на границите си от нелегални мигранти. Ние правим това и ще продължим да го правим\", заяви Нетаняху, който е твърд противник на незаконната миграция. Междувременно словашкият премиер Петер Пелегрини изрази опасения, че страната му може да трябва да приеме повече мигранти, отколкото иска. \"Нашите червени линии са задължения, които биха ограничили нашия суверенитет да решаваме за приема на мигранти\", заяви той пред репортери. Външният министър на страната Мирослав Лайчак обаче заплаши да напусне правителството, ако Словакия отхвърли пакта. Глобалният пакт за безопасна, организирана и законна миграция на ООН бе одобрен през юли от всички 193 членки на ООН с изключение на САЩ, които се отказаха от него миналата година. Той последва най-големия приток на мигранти в Европа от Втората световна война насам. Миналата седмица  Естония стана поредната страна , отказала се от пакта, след като това направиха Австралия,  Австрия ,  България ,  Чехия ,  Унгария. По-рано председателят на Европейската комисия Жан-Клод Юнкер  каза, че е достатъчно  един или двама от членовете на Европейския съюз да напуснат пакта на ООН за миграцията, за да бъде отслабена позицията на ЕС като международен фактор. Церемонията по подписването на пакта е предвидена за конференция в Маракеш, Мароко, на 10-11 декември т.г. След това документът, който няма задължаващ правен статут, трябва да бъде одобрен през януари от Общото събрание на ООН.", "date": "2018.11.20", "title": "Полша и Израел също отхвърлиха пакта за миграцията на ООН"}
{"url": "https://www.dnevnik.bg/sviat/2018/11/20/3348958_ungariia_dade_na_gruevski_statut_na_bejanec/", "text": "Осъденият бивш македонски премиер Никола Груевски е получил статут на бежанец в Унгария. Това съобщи унгарското проправителствено издание  \"Модьор идьок\" , като се позова на свои източници. Организацията за бежанци и миграция в Унгария не коментира случая в първите минути след публикацията. Груевски обаче потвърди, че е получил убежище, в профила си във \"Фейсбук\". Той каза, че е подал молбата заради \"политическо преследване от новото правителство\" и защото кабинетът в Скопие е поискал да му \"отнеме свободата, използвайки недемократични стъпки\". Миналата седмица Груевски обяви, че е в Унгария и е поискал политическо убежище. Властите в Будапеща потвърдиха информацията. Това става в деня, след като той трябваше да влезе в затвора, за да излежи двегодишна присъда за  злоупотреба с влияние при покупката  на луксозен \"Мерцедес\" за нуждите на вътрешното министерство. Макар западни медии да писаха, че случаят на Груевски поставя премиера Орбан в неудобна ситуация, днес външният министър Петер Сиярто каза пред унгарски журналисти, че нито една страна - членка на ЕС, не е засегнала темата. Днес, след 10 дни мълчание, сръбският президент Александър Вучич съобщи, че Груевски е влязъл в Сърбия миналата седмица с лична карта и с издаден от Унгария пасаван. След това е продължил към граничния пункт Хоргош-Рьоске, откъдето е преминал законно в унгарска територия. Вучич каза пред медии в страната, цитиран от телевизия N1, че към този момент не е имало заповед за ареста на Груевски и сръбските власти не са разполагали с причина да го задържат. Оценка за правосъдието и затворите Междувременно Македония обяви, че ще поиска екстрадицията на Груевски, независимо дали се потвърди информацията или не. Според в. \"Модьор идьок\" обаче унгарските власти изтъкват като един от аргументите \"за\" статута на Груевски състоянието на македонското правосъдие и на затворите в страната. Според тази теза опасението на Груевски, че животът му е застрашен, ако се върне, може да е оправдано. Заради миналото си той ще стане жертва на политическо преследване, смята вестникът. \"Оценките на ЕС за правосъдието и условията в затворите помогнаха за убежището на Груевски\", пише македонското електронно издание МКД. Според него европейските изводи са били аргумент в дебата в парламента в Будапеща, използван от мнозинството на управляващата \"Фидес\". Подобно послание дойде от кабинета на премиера Виктор Орбан, свързан с Груевски с дългогодишно приятелство, продължило и след като македонският лидер подаде оставка през 2016 г. Причина бившият премиер да подаде молба за убежище именно в Унгария, а не в други възможни държави като Черна гора и Сърбия, са приятелските връзки на правителствата в последните две с кабинета на Зоран Заев, твърди още \"Модьор идьок\". Пътят на Груевски Информацията, обявена от Вучич за маршрута, в голяма степен съвпада с досега съобщеното от властите в Черна гора и Албания. Според сръбските служби Груевски, за последно видян от адвокатите си на 8 ноември, е напуснал Македония на 11 ноември с лична карта, придружаван от двама унгарски граждани. След  влизане в Албания  преминал през Черна гора, а оттам - през границата със Сърбия, на 12 ноември малко преди 22:30 ч. В Сърбия влязъл и с лична карта, и с документ за пътуване. Не се уточнява в коя страна е издаден пасаванът, но според \"Модьор идьок\" той е посетил унгарското посолство в Тирана и там е кандидатствал за убежище (с обяснението, че преследването срещу него е незаконно и животът му е в опасност). Проправителственото издание обаче не споменава документите за пътуване, за които говори Вучич. Международната заповед за издирването му е пристигнала едва в 19:35 ч. при сръбските власти, обясни Вучич. Следователно Сърбия по думите му не е имала основания да го арестува. Според държавния глава по-големият въпрос е как той е успял да напусне Македония предвид наложената му присъда. Кое е изданието \"Модьор идьок\" (Magyar Idők) е определян като националконсервативен вестник, близък до управляващата партия \"Фидес\". До 1 септември 2015 г. той се казваше \"Напи Газдашаг\" (Napi Gazdaság) и представляваше ориентирано към бизнеса издание на предприемача  Лайош Шимичка . След като Шимичка, смятан преди години за личен приятел на премиера Виктор Орбан и изиграл ключова роля за сглобяване модела на финансиране на \"Фидес\", заяви симпатиите си към националистите от \"Йоббик\", избухна личният му конфликт с Орбан. В крайна сметка вестникът мина през ръцете на неправителствена организация, близка до \"Фидес\", до контрола на Габор Лискай - бивш критик на Орбан, а сега симпатизиращ на управляващите. Значителен дял (онлайн изданието hungarianspectrum твърди, че става дума за 47%) контролира Янош Санта, собственик на Continental Tobacco Group, опитала чрез промяна в закона да наложи монопол в снабдяването на едро с тютюневи изделия в Унгария. Днес \"Модьор идьок\" критикува \"либералната, глобалистка и космополитна култура\" и успя да провали постановка на операта в Будапеща с поредица статии, твърдящи, че сюжетът представлявала \"гей пропаганда\".", "date": "2018.11.20", "title": "Унгария даде на Груевски статут на бежанец"}
{"url": "https://www.dnevnik.bg/biznes/2018/11/20/3348980_obshtina_pazardjik_propusnala_da_vzeme_neustoika_ot/", "text": "Антикорупционният фонд е сезирал прокуратурата за това, че община Пазарджик е пропуснала да поиска неустойки от фирма \"Риал Стейтс\" ЕООД, която не е изпълнила договор за изграждане на соларен парк на територията на общината. Това съобщава фондът до медиите. Според негови данни фирмата, която е част от \"Инерком\" на Гинка Върбакова, по договора си с общината е трябвало до началото на 2013 г. да изгради фотоволтаичен парк от 50 MW край селата Априлци, Елешица и Сбор. От Търговския регистър е видно, че компанията не е реализирала и по–голямата част от договорената инвестиция в размер на 400 млн. лв. Община Пазарджик обаче до момента пропуска да си поиска неустойката в размер на 1 милион евро, се посочва в информацията на фонда. Неговата проверка е установила, че към днешна дата в соларен фотоволтаичен парк \"Априлци\" са изградени две фотоволтаични централи с обща инсталирана мощност 2.45 MW вместо обещаните 50 MW, а други строителни дейности няма, а заетите са едва двама души. В отговор на запитване на фонда от общината посочват, че няма спорове с компанията и неустойки не са искани.  Според кмета Тодор Попов няма неизпълнение на подписания договор от страна на фирмата. Пред \"Дарик радио\" от общината посочват, че в момента се подготвя становище, което ще бъде изпратено до медиите. Остава неясно защо община Пазарджик счита, че в срок е изпълнено задължението за изграждане на \"Соларен фотоволтаичен парк\" с мощност 50 MW, се посочва в съобщението на фонда. \"Риал Стейтс\" е една от фирмите, от които наскоро се оттегли Гинка Върбакова, чиято \"Инерком\" има предварителен договор за купи българския бизнес на ЧЕЗ. Причината за оттеглянето й от тази и още няколко компании е решение на Комисията за защита на конкуренцията да не разреши сделката заради факта, че и ЧЕЗ притежава дружества за производство на енергия от фотоволтаици и чрез сделката би се стигнало до концентрация. ", "date": "2018.11.20", "title": "Община Пазарджик пропуснала да вземе неустойка от фирма на Гинка Върбакова"}
{"url": "https://www.dnevnik.bg/gradska_sreda/2018/11/20/3348889_sofiiskoto_metro_da_ima_obshta_spirka_s_nov_lift_za/", "text": "Столичната община планира изграждането на нов лифт на \"Витоша\", който да тръгва от бъдеща станция на метрото над Околовръстното шосе, при \"София ринг мол\" и \"Икеа\". Двата проекта са в много ранен етап, но в четвъртък общинските съветници ще гласуват общината да получи безвъзмездно право на преминаване от собствениците на мола, мебелния магазин и магазина. Пред \"Дневник\" кметът на район \"Витоша\", който внася доклада, каза, че все още няма яснота кой, как и кога ще изгради лифта и какъв ще бъде маршрутът му. По думите му, макар и да няма ясни срокове или финансиране, общината работи по създаването на възможността в бъдеще да бъде изградена въжената линия. \"Преговаряхме със собствениците да получим сервитут, защото лифтът ще минава оттам\", каза Петков. Проектът за лифт е съобразен с една от одобрените от общината възможности за разширяването на метрото с 1.7 км и две спирки над Околовръстното шосе след метростанция \"Бизнес парк\". Освен до \"София ринг мол\" и \"Икеа\" новите станции ще са в близост и до вече изградения \"Резиденшъл парк\",  \"Гаритидж парк\", който е в строеж , като в него ще се намира и новата  спортна зала на волейболния \"Левски\" . За метрото все още няма финансиране, каза районният кмет, като посочи, че от реализирането на този проект зависи и изграждането на лифта. Новата въжена линия зависи и от действащия план за управление на Природен парк \"Витоша\", който не допуска ново строителството както на сгради, така и на технически съоръжения. Работна група към Министерството на младежта и спорта, създадена със заповед на министър Красен Кралев, обаче е подготвила проект за промяна на плана. Той предвижда значително облекчаване на забранителните режими, което ще даде възможност за строителство на нови лифтове и влекове, изграждане на ски писти в зони, в които сега това не се разрешава, промяна на горски земи в земеделски с цел застрояване, разширяване на ски зоната. Тепърва Кралев трябва да го внесе в Министерството по околната среда и водите за одобрение. Следващата стъпка е и ресорният министър да го внесе в Министерския съвет, който да го одобри. По същия начин в края на миналата година Министерският съвет одобри промени в плана за \"Пирин\". Това беше обявено за незаконно от тричленен състав на Върховния административен съд. Правителството обжалва и окончателното решение на ВАС по делото трябваше да е известно до 15 ноември, но срокът за обявяването му не е задължителен.", "date": "2018.11.20", "title": "Софийското метро да има обща спирка с нов лифт за Витоша, планират в общината"}
{"url": "https://www.dnevnik.bg/politika/2018/11/20/3348982_bsp_i_dps_sa_protiv_otpadaneto_na_nomerata_na_partiite/", "text": "БСП и ДПС са против предложението на депутати от управляващите партии  номерата пред партиите, коалициите и инициативните комитети в интегралната бюлетина да отпаднат . Мотивът на вносителите от ГЕРБ и \"Обединени патриоти\" е, че така ще се избегне т.нар. феномен 15/15, при който гласоподавателите погрешка дават преференция на кандидатите за депутати, евродепутати и общински съветници, чиито номера в листите съвпадат с номера на формацията. Според зам.-председателя на парламентарната група на \"БСП за България\" Крум Зарков, за да сработи едно правило, е необходимо време за приемането му от обществото, заради което номерата пред партиите в бюлетината трябва да останат. Колегата му от ДПС Йордан Цонев смята, че няма смисъл от отпадането на номерата, които били една 30-годишна традиция. \"Всеки опит да се усложни изборното законодателство в последните три години довежда до повече невалидни бюлетини, с което се накърнява легитимността на изборния процес\", обяви Цонев пред БНР.  \"БСП ще се противопостави много категорично на ограничаването на възможността за машинно гласуване. Машинното гласуване е един от начините да бъдат пресечени някои от най-зловредните практики по време на избори, а именно подправяне на протоколи, грешки при броенето и отчитането на преференции и други\", обяви Крум Зарков на пресконференция днес. Предложението на управляващите е да няма машинно гласуване в секциите с по-малко от 300 избиратели, в чужбина, в лечебните заведения, домовете за стари хора и на корабите с български флаг. Йордан Цонев от ДПС смята, че не трябва да има машинно гласуване в \"специфичните секции\", но не уточни кои са те. По думите му прагът може да е не 300, а 50 избиратели. БСП е против идеята държавното дружество \"Информационно обслужване\" да изработва специализираните устройства за машинно гласуване, докато ДПС я подкрепя. И двете партии са за отлагането на въвеждането на електронно гласуване. ДПС е против тази опция като цяло, а БСП смята, че тя крие рискове.", "date": "2018.11.20", "title": "БСП и ДПС са против отпадането на номерата на партиите в бюлетината"}
{"url": "https://www.dnevnik.bg/evropa/2018/11/20/3349003_pregovorite_za_bjudjeta_na_es_za_2019_g_se_provaliha/", "text": "Еврокомисарят по бюджета Гюнтер Йотингер хвърли днес камък в градината на евродепутатите, намеквайки, че предизборната реторика може е изиграла роля за неуспеха да се постигне компромис по бюджета на ЕС между страните членки и Европейския парламент, предаде ДПА. Преговорите по бюджета за догодина снощи се провалиха, след като двете страни не успяха да постигнат споразумение крайния до срок, изтекъл в полунощ. Сега Европейската комисия трябва да представи ново предложение за разговори, които да се състоят по-късно този месец или в началото на декември, според говорител на австрийското ротационно председателство на Съвета на ЕС. Разговорите между европейските финансови министри и представители на Европейския парламент бяха прекъснати късно в петък без споразумение. Сред нерешените въпроси беше този за помощта за сирийските бежанци в Турция, казват европейски източници. Преговорите целяха да се постигне съгласие между предложението за бюджет от страните членки и това, което беше одобрено от европарламента. В отговор на публикации в медии в Германия Йотингер писа в \"Туитър\", че ситуацията не е \"драматична.\" В крайна сметка става дума (само) за 400 милиона евро от 156 милиарда евро бюджет на ЕС, написа той, отбелязвайки, че основното несъгласие е по това дали средствата от предходната година могат да бъдат прехвърлени в новия бюджет, както искат някои представители на парламента. Може да играе роля и това, че изборите за Европейски парламент са през май догодина, допълни той. Бюджетът покрива всичко - от селскостопански субсидии до подкрепа за най-бедните региони и програми за изследвания и образование. Повечето пари се връщат обратно при страните членки. Те обикновено настояват за ограничаване на разходите, а евродепутатите защитават по-високите разходи. За 2019 година Европейският парламент призова за бюджетни разходи на стойност 149.3 милиарда евро. Това е малко над сумата, за която са се договорили страните членки - 148.2 милиарда евро. По-специално европарламентът отхвърли предложенията на страните членки за съкращения на схемите за растеж и създаване на работни места, възлизащи общо на 794 милиона евро. Предложението на евродепутатите за бюджет включва също допълнителни 362 милиона евро за програмата за обмен в областта на образованието, спорта и младежта \"Еразъм\", както и 347 милиона евро за инициатива в подкрепа на младежката заетост. В бюджета, одобрен от страните членки, ще има \"относително значителни\" спестявания посредством съкращаване на административни разходи. Ако преговарящите не успеят да постигнат съгласие по новия бюджет до 1 януари, ЕС ще трябва да се обърне към извънредните бюджети, при които разходите се определят пропорционално всеки месец, като последният бюджет се ползва за основа. /БТА", "date": "2018.11.20", "title": "Преговорите за бюджета на ЕС за 2019 г. се провалиха"}
{"url": "https://www.dnevnik.bg/sport/2018/11/20/3349020_georgi_karamandjukov_poe_sportno-tehnicheskata_vlast_v/", "text": "Досегашният административен директор на \"Лудогорец\" Георги Караманджуков поема спортно-техническата власт в клуба. Шампионите обявиха днес промени в управлението, които бяха анонсирани  в началото на октомври след уволнението на Методи Томанов. В клуба се създава нова структура - Селекционен съвет, начело на който ще бъде Караманджуков. Той ще контролира работата в спортно-техническия щаб на представителния отбор, дейността на втория тим на \"Лудогорец\" и детско-юношеската школа. \"Той ще бъде отговорен за цялата спортно-техническа дейност в \"Лудогорец\". На този етап длъжността спортен директор остава вакантна\", обясниха от клуба. Караманджуков работи в \"Лудогорец\" от февруари 2011 г. Той беше изпълнителен директор на \"Родопа\" (Смолян) в продължение на 15 години. След това работеше като административен директор на \"Нафтекс\" и вицепрезидент на Аматьорската футболна лига. В края на октомври  Караманджуков беше обвинен от собственика на \"ЦСКА София\" Гриша Ганчев , че \"се разнася с едни торби с пари напред-назад по съблекалните\", за да урежда мачове и да купува съдийска подкрепа за \"Лудогорец\". Междувременно клубът от Разград добави две попълнения към скаутското си звено. От днес работа в \"Лудогорец\" започва бившият нападател на \"Ботев\" (Пловдив) и \"Левски\" Иван Цветков. Другият нов скаут е Яков Папарков, който досега беше част от детско-юношеската школа на шампионите. \"Всички други скаути, които работят в момента в клуба, остават на работа\", заявиха от управителния съвет. ", "date": "2018.11.20", "title": "Георги Караманджуков пое спортно-техническата власт в \"Лудогорец\""}
{"url": "https://www.dnevnik.bg/bulgaria/2018/11/20/3349028_prokuraturata_ne_vidia_problem_v_publikaciiata_na/", "text": "Софийската градска прокуратура (СГП) отказ да се образува досъдебно производство срещу депутата от БСП Таско Ерменков за  разпространена от него информация в профила му във \"Фейсбук\" за качеството на водата в София.  До проверката на държавното обвинение се стигна след постъпил сигнал от народните представители Тома Биков и Данаил Кирилов от ГЕРБ. През май тази година в редица онлайн издания, както и в социалните мрежи, се появи информация, според която по погрешка в язовир \"Искър\" са били излети химикали и водата на София е била отровена. Подобно съобщение във \"Фейсбук\" разпространи и Таско Ерменков, който се позова на \"институции и приятели, на които вярва\". В отговор от Столичната община уточниха, че  водата в града не е опасна и е качествена за пиене.  От ГЕРБ поискаха оставката на депутата и подадоха сигнал срещу него в прокуратурата. Малко след това Ерменков обяви, че не е искал да изплаши софиянци за качеството на водата, а да задейства институциите. \"По своя характер публикуваното от него съобщение на личния му профил във \"Фейсбук\" не представлява заблуждаващ сигнал за тревога, а се касае до субективна интерпретация и оценка на автора за коментираните обстоятелства\", пише в мотивите на прокуратурата.", "date": "2018.11.20", "title": "Прокуратурата не видя проблем в публикацията на Таско Ерменков, че водата в София е замърсена"}
{"url": "https://www.dnevnik.bg/sport/2018/11/20/3348669_ivelin_popov_vleze_v_top_10_po_uchastiia_za_bulgariia/", "text": "Капитанът на националния отбор на България Ивелин Попов изигра 80-ия си мач за представителния тим в  срещата със Словения  и се нареди сред призьорите в класацията. Атакуващият халф вече е в Топ 10 във вечната ранглиста, като се изравни по този показател със Златко Янков. Попов дебютира за националния тим на 8 септември 2007 г. в европейска квалификация с Холандия (0:2) под ръководството на Димитър Пенев. Той има 14 гола за България и е капитан от 2011 г. Атакуващият халф е Футболист №1 на България за последните три години. Пред него по мачове за България са Стилиян Петров (105), Борислав Михайлов (102), Христо Бонев (96), Красимир Балъков (92), Димитър Пенев (90), Мартин Петров (89), Радостин Кишишев (88), Христо Стоичков (84) и Наско Сираков (82). \"Борихме се и се раздадохме в този мач, но за съжаление не успяхме да победим. Играхме добре, но за съжаление всичко се дължи на нашата стара слабост и това, което изпуснахме срещи Кипър\", каза Попов след срещата със Словения пред БНТ. Попов обясни, че от ръководството на Българския футболен съюз (БФС) са дали положителна оценка за представянето в турнира след края на мача. \"Мисля, че всеки трябва да си направи равносметка какво трябва да подобри. Според мен никой отбор не ни надигра, единствено с Норвегия вкъщи имахме малко късмет, но това беше така, защото го търсехме\", каза Попов след срещата. Според капитана на отбора проблемът на България е липсата на реализатор, който да играе във водещите първенства на Европа. \"В квалификациите ще се надявам да играем още по-добре. Да продължаваме в същия дух, да показваме това себераздаване и да се развиваме\".", "date": "2018.11.20", "title": "Ивелин Попов влезе в топ 10 по участия за България"}
{"url": "https://www.dnevnik.bg/bulgaria/2018/11/20/3348622_ochakvat_se_poledici_v_niakolko_oblasti/", "text": "В 8 области на страната е обявен жълт код за сняг и поледици на 20 ноември. Това показва справка на сайта на Националния институт по метеорология и хидрология (НИМХ) при БАН. Областите, за които важи предупреждението са: Видин, Монтана, Враца, Плевен, Ловеч, Габрово, Велико Търново и София-област. От НИМХ съветват хората да бъдат внимателни за обширни области със сняг и/или лед на пътя. Възможни са ограничения при дейности на открито. Метеоролозите предупреждават още хората да бъдат внимателни, когато вървят, карат колело или шофират при заледени повърхности.", "date": "2018.11.20", "title": "Очакват се поледици в няколко области"}
{"url": "https://www.dnevnik.bg/politika/2018/11/20/3348582_patriotite_reshavat_koi_shte_smeni_simeonov_i_dali/", "text": "На коалиционен съвет ще се съберат днес лидерите на \"Обединени патриоти\" - Валери Симеонов (НФСБ), Красимир Каракачанов (ВМРО) и Волен Сидеров (\"Атака\"). Основните въпроси за обсъждане са дали Валери Симеонов ще се върне в парламента и дали партията му НФСБ ще има друг вицепремиер, след като  той подаде оставка в петък . Ще бъде обсъдено и предложението на Волен Сидеров Красимир Каракачанов също да подаде оставка, като вицепремиер и министър на отбраната. Сидеров вчера се опита да обясни, че идеята му била  \"за заздравяване, а не за разрушаване на управляващата коалиция\" . А целта на предложението му - управлението да продължи с нови идеи и важни решения за българския народ, свързани със стандарт и доходи. Освен обсъждане на въпросите в дневния ред, срещата ще бъде и тест дали партньорът на ГЕРБ в управлението ще успее да запази коалицията си в досегашния вид и съответно как това ще се отрази на правителството и работата в парламента. В последните седмици - оставка на Симеонов се посочваше като решение, което може да счупи управляващата коалиция, докато след подаването й - уверенията от ГЕРБ са, че тя няма да повлияе и стабилността се запазва. Председателят на парламентарната група на ГЕРБ Цветан Цветанов  каза, в интервю за \"Дневник\",  че не допуска Волен Сидеров да се отказва от коалицията. Според него лидерите на \"Обединени патриоти\" до един са съгласни с това, че управлението на този кабинет е успешно и че техните усилия също са част от този успех.  ГЕРБ и \"Обединени патриоти\" разполагат със 122 места (от 240) в парламента и разпадането на \"патриотите\" би довело до задълбочаване на проблемите с кворума, които парламентът има след като БСП спряха да влизат на заседания. ДПС също понякога не влизат в зала, тъй като ултимативно поискаха оставката на Симеонов, който нарече протестиращите майки на деца с увреждания \"кресливи жени с уж болни деца\". Тази причина вече я няма. Но в единствената досега реакция, лидерът на ДПС Мустафа Карадайъ коментира, че оставката е закъсняла и няма да промени нищо, че \"ситуацията в страната е тревожна\" и че е \"време за реализиране на програма за ускорено развитие на страната\". Ходовете на партията ще се видят на следващите заседания. Досега всяка от партиите в коалицията на патриотите е имала собствена законодателна инициатива и различия при гласуването. Какви са двата основни варианта за изход от кризата: Възможност 1: Сидеров напуска коалицията и бива изолиран Връзките между Симеонов и Каракачанов, и съответно партиите им, изглеждат по-здрави, отколкото на двамата със Сидеров. Той често е в открита атака срещу тях. А те  не възприемат сериозно  \"творческото предложение\" (определението е на министъра на отбраната) на Сидеров, който поиста оставката и на Каракачанов. Друг бъдещ конфликт в коалицията е желанието на Сидеров да оглави листата на \"патриотите\" за европейските избори, което не се споделя от коалиционните му партньори. Сидеров дори стигна по-далече, като обяви потенциално  сътрудничество с евродепутата Николай Бареков  и подаде документи за членство на \"Атака\" в Алианса на консерваторите и реформаторите в Европа (АКРЕ), показвайки, че е готов на развод. Председател на групата в парламента е Волен Сидеров, но на практика заседания на групата не се провеждат. От НФСБ обявиха, че свалят доверието си от него преди месец. Сидеров разполага едва с 8 депутата от 27 в парламентарната група и не може да прокара никакви решения. Ако Валери Симеонов реши да се върне като депутат, което е почти сигурно, това ще предизвика разместване на силите в малкия коалиционен партньор. Симеонов влезе в парламента от 23 МИР София и връщането му означава, че Миглена Александрова от \"Атака\" ще напусне Народното събрание и така народните представители от \"Атака\" ще намалеят на 7. Тези на НФСБ ще се увеличат на 9, а ВМРО ще си запази 11 места. Така възможностите на Сидеров да бъде парламентарен балансьор съвсем ще намалеят, тъй като неговите 7 гласа могат да бъдат лесно заместени от \"Воля\" на Веселин Марешки (12 гласа). Марешки осигурява депутати за кворума и сега. Той обаче не може да влезе официално в коалиция с \"патриотите\", тъй като атакува ВМРО и персонално Красимир Каракачанов в опит да откъсне гласове от тях за европейските избори. Вариант 2: Всичко остава както досега, засега Най-вероятният вариант е \"патриотите\" да загърбят личните си конфликти, поне за пред медиите, в името на т.нар. \"стабилност\" на управлението и това да продължи известно време. Очаква се Симеонов да предложи за бившия си пост име, което е извън активната политика и поради тази причина не е опетнено. Според бургаското издание \"Флагман\" Симеонов ще предложи да бъде земестен от досегашния началник на кабинета си - Марияна Николова, но според източници на \"Дневник\" името ѝ още не е коментирано. Дори и сега малката коалиция да се запази, с наближаванетона европейските избори в края на май 2019г., активността на Сидеров ще се повиши предизборно. И въпреки твърденията, че те ще са тест за бъдещето на властта, той може наистина по-рано да излезе от двете коалиции (на патриотите и управляващите), които дърпат от рейтинга му на борец срещу \"колониализма на запада\" и русофил като какъвто се позиционира. Ако Сидеров напусне обаче дори и без нужда от коалиция, управляващите могат да получават необходимите им гласове от ДПС, нещо, което и сега се случва при определени закони. Лидерът на ГЕРБ в парламента Цветан Цветанов  каза пред \"Дневник\" , че ДПС са единствената партия в парламента с евроатлантическа ориентация.", "date": "2018.11.20", "title": "\"Патриотите\" решават кой ще смени Симеонов и дали ще оцелеят"}
{"url": "https://www.dnevnik.bg/video/s_dve_dumi/2018/11/20/3348592_kratka_istoriia_na_sunia_video/", "text": "Колко е важно да спим, да спим повече - това е тема, която през последните години излезе от списанията за здравословен начин на живот и влезе дори в бизнес медиите. Не само заради прогнозата, че през 2023 година хората глобално ще похарчат над 100 милиарда долара за всякакви продукти, за да спят по-качествено. Но и заради темата за баланса между работата и нуждата от повече почивка на мениджъри и предприемачи.  Защо от средата на 17-и век сънят се е възприемал като загуба на време, какво са мислели по времето на Аристотел за бодърстването и какво влияе върху съня - вижте във видеото.", "date": "2018.11.20", "title": "Кратка история на съня (видео)"}
{"url": "https://www.dnevnik.bg/sport/2018/11/20/3348495_izvestniiat_katerach_tomas_huber_shte_bude_gost_na/", "text": "Фестивалът на екстремните спортове  \"Банско филм фест\"  ще представи  богата програма  от филми и гости, сред които е германецът Томас Хубер. Известният катерач е част от пионерите в своя спорт, които са правили успешни изкачвания по най-трудните скални стени в света. Хубер и по-малкият му брат Александър се запалват по катеренето от баща си. Първото значимо постижения на Хубер е през 1994 г., когато прави първото изкачване в стил RP по The end of Silence. Маршрутът е считан за един от най-трудните в края на миналия век. 52-годишният германец е правил още изкачвания по Salathé на Ел Капитан в Йосемити и по северната стена на Айгер през зимата. Хубер се изкачва първи по маршрута Tsering Mosong на Латок-2 (7108 м), по El Niño и Free Rider на Ел Кап и  много други . Сред гостите на фестивала се отличават още екстремният скиор Фредерик Жентет от Франция и италианските алпинисти Марио Виелмо и Себастиано Валентини. Матиас Майер също е заявил присъствие, като австриецът е един от най-известните фрийрайдъри. На фестивала в Банско ще бъдат представени над 100 филма от 30 държави. Събитието, което ще се проведе за 18-и път, ще се състои от 21 до 25 ноември. Всички прожекции и презентации ще се проведат в читалище \"Никола Вапцаров\" и в кино-залата на Посетителския информационен център. Входът е свободен, обявиха организаторите.", "date": "2018.11.20", "title": "Известният катерач Томас Хубер ще бъде гост на \"Банско филм фест\""}
{"url": "https://www.dnevnik.bg/sviat/2018/11/20/3348443_krainodesnite_v_avstriia_postaviha_desetki_hiliadi/", "text": "Алпер Йълмаз не спи спокойно. Този мирен виенски търговец е получил австрийско гражданство преди тридесет години, но подобно на хиляди други австрийци от турски произход се страхува да не загуби австрийското си гражданство заради подетата от крайната десница (която е част от правителството) акция. Йълмаз е шокиран, когато през юни получава официално писмо, в което е обвинен, че има двойно гражданство, което (освен в изключителни случаи) е нарушение на австрийското право. \"В писмото се казваше, че трябва да се откажа от австрийското си гражданство\", освен ако не представя доказателство, че вече не съм турски гражданин, разказва собственикът на кафене в северната част на Виена. Петдесет и три годишният Алпер Йълмаз уверява, че се е отказал от турското си гражданство през 1988 г. именно за да стане гражданин на Австрия, където живее с родителите си още от юношеските си години. Неговият случай съвсем не е изолиран, откакто крайнодясната Австрийска партия на свободата, станала през декември коалиционен партньор в правителството на консерваторите, започна да проверява гражданството на стотици хиляди хора, фигуриращи в турските избирателни списъци в Австрия. \"В нашата общност това се превърна, така да се каже, в единствената тема за разговор\", споделя Дуйгу Йозкан, австрийска журналистка от турски произход, която работи във всекидневника \"Пресе\". Преодоляване на препятствия Остана загадка как Австрийската партия на свободата се е сдобила с тези списъци, както и защо в тях присъстват имената на Алпер Йълмаз и на други австрийци, отказали се от турското си гражданство. \"Австрия е моята страна. Вече не спя нощем, питам се какво ще стане\", казва търговецът и уверява, че никога не е искал от турската държава да възстанови гражданството му. Австрия има 8.7 млн. души население и подобно на много други европейски страни през 60-те години масово прибягва до чуждестранна работна ръка. Така в страната пристигат 270 хил. души от турски произход, от които повече от 150 хил. получават австрийско гражданство. Наредената от вътрешното министерство систематична проверка на гражданското състояние на хората, присъстващи в турски избирателни списъци, е наложила наемането на 26 служители само за Виена, признаха виенските власти. Доказаните случаи на измама обаче са редки. В цяла Австрия само 85 души бяха лишени от австрийско гражданство и свързаните с него права. За добросъвестните хора да докажат, че нямат турско гражданство, се превръща често в преодоляване на препятствия в стил Кафка. Още повече че турските власти невинаги оказват съдействие. Един от клиентите на адвоката от Залцбург Петер Вайдиш преминава през това неприятно преживяване. Австрийските власти са му наредили да си извади от турското консулство документ, че не е турски гражданин. Там обаче му казват: \"Вие сте австрийски гражданин, нищо не можем да направим за вас\", разказва той. \"Искат от него да докаже, че не е направил нещо (например да иска възстановяване на турското си гражданство). Това е изключително трудно\", твърди адвокатът. \"Австрийската партия на свободата в действие\" Тридесет и една годишната Чигдем Шилер, която получила австрийско гражданство през 2003 г., имала повече късмет. Също ѝ се наложило да доказва, че няма турско гражданство, но успяла да си извади ценния документ, след като проявила изключителна настоятелност в консулството и разказала за случая си в медиите. Как обаче Шилер е била включена в турските избирателни списъци, при положение че е била непълнолетна, когато се е отказала от турското си гражданство? Австрийската преса предположи, че е възможно на турските консулства да им е наредено \"да надуват\" списъците, имайки предвид, че диаспората гласува масово за Партията на справедливостта и развитието на президента Ердоган. За Алпер Йълмаз кошмарът не е приключил. Консулството му предложило да отиде в Турция, за да уреди положението си. Това е сценарий, който търговецът иска да избегне на всяка цена. Той е кюрд и алевит и затова се страхува, че ще бъде вкаран в затвора, щом стъпи на турска земя. \"Очаквам от австрийската държава да ни подкрепи. Ние сме австрийски граждани\", посочва Йълмаз. Малко вероятно е обаче Австрийската партия на свободата да промени политиката си, не и в краткосрочен план. В съобщение във \"Фейсбук\" вицеканцлерът Хайнц-Кристиан Щрахе приветства факта, че \"партията е преминала в действие\", и съобщи за първите 85 души, загубили австрийското си гражданство. На партията, която от идването си на власт се опитва да ограничи ксенофобските си прояви, ѝ се наложи въпреки това преди няколко дни панически да свали от сайта си видео, критикуващо измамите срещу системата за социална сигурност, в което заподозрените се казват Али или Мустафа и носят фесове.", "date": "2018.11.20", "title": "Крайнодесните в Австрия поставиха десетки хиляди турци пред изпитание"}
{"url": "https://www.dnevnik.bg/bulgaria/2018/11/20/3348698_kratki_novini_osem_dushi_postradaha_pri_incident_s/", "text": "АЕЦ\"Козлодуй\" е с нов директор  С решение на Съвета на директорите на \"Български Енергиен Холдинг\" ЕАД (БЕХ) е извършена промяна в ръководния състав на \"АЕЦ Козлодуй\" ЕАД. На мястото на Иван Андреев, като член на съвета и изпълнителен директор, застава Наско Михов. Това съобщи пресцентърът на БЕХ. Решението за освобождаването на поста е поискано лично поради здравословни причини. Промените влизат в сила от деня на вписване на решенията в Търговския регистър към Агенцията по вписвания. Наско Михов е заемал ръководни длъжности в енергетиката. Има 16-годишен опит в \"АЕЦ Козлодуй\" ЕАД и 2-годишен стаж в ДП \"Радиоактивни отпадъци\". Работил е и в Министерството на финансите. Кирил Домусчиев стана член на настоятелството на столичния Технически университет Председателят на Конфедерацията на работодателите и индустриалците в България (КРИБ) Кирил Домусчиев стана член на настоятелството на столичния Технически университет, съобщиха от пресцентъра на учебното заведение. За председател на Съвета на настоятелите пък бе избран председателят на Асоциация на индустриалния капитал в България (АИКБ) Васил Велев. Сред новите членове на настоятелството са още основателят и управител на \"Спесима\" ООД Венцислав Славков, председателят на Автомобилен Клъстер България (АКБ) Иван Михайлов и представителят на Студентския съвет Георги Стефанов. Съветът на настоятелите е активен партньор на университета за осъществяване на ефективно и прозрачно управление и предоставяне на качествено образование. Съветът на настоятелите се състои от 7 души. Петима от членовете се избират от Академичния съвет по предложение на ректора, а останалите двама се определят съответно от министъра на образованието и от Студентския съвет. Възстановено е движението на камиони през \"Витиня\" Трафикът на тежкотоварни автомобили над 12 тона в посока Варна през тунел \"Витиня\" на АМ \"Хемус\" между 34-ти и 40-ти км, съобщава Агенция \"Пътна инфраструктура\". До завършването на ремонтно-възстановителните дейности на виадуктите на АМ \"Хемус\" движението на леки и товарни превозни средства над 12 тона в пътната отсечка в района на тунел \"Витиня\", ще се осъществява двупосочно в платното за Варна. Обособени са една лента за София и една лента за Варна. Тежкотоварните автомобили над 12 тона, пътуващи в посока София, се отклоняват на пътен възел \"Ботевград\", при км 47+060, продължавайки по път I-1 Ботевград – София и път II-17, след което се връщат обратно на АМ \"Хемус\" при км 30+260 от пътен възел \"Витинска река\". В момента се извършва ремонт на долното строене на 5 виадукта на АМ \"Хемус\" - при 19-ти км (виадукт \"Потоп\"), 33-ти км (съоръжението при тунел \"Витиня\"), при 36-ти километър (виадукт \"Коренишки дол\"), при 37-ми км и при 51-ви км (виадукт \"Разлив\").  На проведено снощи общо събрание на съдиите от Софийски градски съд (СГС), които изслушаха кандидатите за свой шеф - Евгени Георгиев от СГС получи 56 гласа, 25 отидоха за колегата му от Софийския апелативен съд Алексей Трифонов, осем гласуваха против двамата, а трима, подкрепиха и двамата. Гласуването е било тайно и с бюлетини. Съдийската колегия насочи за 27 ноември избора за административен ръководител на СГС. Неизвестни разлепиха некролози на адвокат по знакови дела На входа на дома и кантората на адвокат Ирен Савова са били разлепени некролози, на които пише, че тя е \"починала от черните си магии\". За случая разказа самата тя пред \"Нова телевизия\". Савова е защитник в много знакови дела, сред които са процесът срещу бившия кмет на столичния район \"Младост\" Десислава Иванчева, както и правния казус с царските имоти. Адвокатът обясни, че не знае кой може да направи подобно нещо и какви са мотивите му. Тя е подала сигнал в полицията, но до момента не е била търсена за разпит от прокуратурата. По думите ѝ Влак дерайлира край Барселона, един човек загина Пътнически влак е дерайлирал край Барселона. Един човек е загинал, петима са леко ранени, съобщава БТА. Инцидентът е станала между градчетата Тераса и Манреса. Причината за дерайлирането на влака е свлачище, съобщи в Туитър операторът на влака \"Адиф\".", "date": "2018.11.20", "title": "Кратки новини: АЕЦ \"Козлодуй\" е с нов директор"}
{"url": "https://www.dnevnik.bg/sport/2018/11/20/3348608_kakvo_sledva_za_bulgariia_po_putia_kum_evro_2020/", "text": "С три победи, две равенства и една загуба приключи участието на българския национален отбор по футбол в първата фаза от дебютния сезон в Лигата на нациите.  Тимът на Петър Хубчев завърши 1:1 със Словения  в последния си двубой и не успя да спечели групата си. Първото място щеше да гарантира изкачване във втора дивизия, бонус от 1.125 млн. евро и участие в плейофите, които дават последен шанс за класиране на европейското първенство през 2020 г. То остана за Норвегия, която завърши с две точки аванс пред България. Националите ще останат в трета дивизия в следващия сезон на Лигата на нациите (2020-2021). Има обаче огромна вероятност те все пак да стигнат до плейофите, ако не се класират за европейското през квалификациите, които ще се проведат догодина. Какво предвижда форматът на Лигата на нациите и какво следва за българските футболисти по пътя към Евро 2020? През квалификациите България ще завърши Лигата на нациите на 29-о или 30-и място в общото класиране. Това ще изпрати отбора  за европейските квалификации. Той ще се тегли на 2 декември в Дъблин, а мачовете ще се изиграят от 21 март до 19 ноември 2019 г. Петдесет и пет отбора ще бъдат разделени в десет групи, като за европейското ще се класират първите два от всяка група. Отборите, с които България със сигурност ще се размине, са Словакия, Турция, Ирландия, Северна Ирландия, Сърбия, Норвегия и два тима измежду Израел, Румъния, Унгария и Шотландия. Последните страни в трета урна ще станат ясни тази вечер, когато ще се изиграят последните срещи от груповата фаза в Лигата на нациите. В първите две урни при жребия ще са Португалия, Холандия, Англия, Швейцария, Франция, Хърватия, Белгия, Испания, Италия, Германия, Полша, Австрия, Чехия, Дания, Исландия, Русия, Швеция, Украйна, Уелс и Босна и Херцеговина. През Лигата на нациите След края на квалификациите ще останат четири квоти за европейското първенство, които ще бъдат разиграни във финалните четворки в четирите дивизии на Лигата на нациите. Тези финални плейофи ще се изиграят през март 2020 г. В плейофите участват победителите в групите, но  . Тъй като повечето отбори от първите две дивизии ще се класират още през квалификациите, много от овакантените места ще бъдат запълнени с тимове от по-долни дивизии. Такъв най-вероятно ще бъде случаят с България. В Лигата на нациите участват общо 55 отбора. От тях 20 ще се класират за Евро 2020 през квалификциите, а други 16 ще играят в плейофите. 29-ата или 30-ата позиция на българските футболисти в крайното класиране би трябвало да им позволи да заемат едно от тези 16 места, ако не си пробият път към европейското през квалификациите. Голямото предимство на отборите, които спечелиха своите групи в Лигата на нациите, е, че в плейофите не могат да играят със съперници от горна дивизия. За България е доста вероятно да попадне във финалната четворка на втора дивизия, където потенциално може да срещне по-силни тимове.", "date": "2018.11.20", "title": "Какво следва за България по пътя към Евро 2020"}
{"url": "https://www.dnevnik.bg/sviat/2018/11/20/3348697_chetirima_dushi_sa_ubiti_pri_strelba_v_bolnica_v/", "text": "Четирима души станаха жертва на стрелба в болница в Чикаго, предадоха световните агенции, цитирани от БТА. Според очевидци въоръжен мъж е стрелял няколко пъти по жена на паркинг пред болницата. Първоначално двамата са вървели заедно през паркинга, после мъжът се обърнал и прострелял жената няколко пъти в гърдите. Когато тя паднала на земята, той застанал над нея и продължил да стреля. После мъжът влязъл в болницата и започнал да стреля произволно.Четирима души били критично ранени, сред които и полицай и лекар от болницата, които по-късно починали от раните си. Накрая стрелецът бил ликвидиран в престрелка с полицията. Така жертвите на стрелбата станаха четири. Трагедията се разиграла в болница \"Мърси,\" каза говорителят на полицията на Чикаго Антъни Гулиелми.  В Денвър пък при друга стрелба един човек е загинал, а трима са били ранени, като стрелецът там все още се издирва, предаде\" Ройтерс\". В Чикаго миналата година бяха регистрирани 675 убийства, което е повече от Ню Йорк и Лос Анджелис, взети заедно. Бяха отчетени и 2.7 хил. стрелби, припомня \"Франс прес\". От началото на годината в САЩ пък е имало 314 масови стрелби, тоест стрелби, при които са били засегнати най-малко 4-ма души.", "date": "2018.11.20", "title": "Четирима души са убити при стрелба в болница в Чикаго"}
{"url": "https://www.dnevnik.bg/bulgaria/2018/11/20/3348707_reshenieto_na_suda_na_es_za_plateniia_otpusk_sled/", "text": "Решението на Съда на ЕС, според което  отпускът за отглеждане на дете не се зачита за трудов стаж  и съответно не дава право на платен отпуск след това, не означава, че България трябва да промени своите правила. Това разясни пред Би Ти Ви министърът на труда и социалната политика Бисер Петков. Съдът на ЕС се произнесе по казус от Румъния след като получи запитване от местен съд. Това предизвика безпокойство и в България, че правата на родителите с малки деца могат да бъдат ограничени и правото на платен годишен отпуск след 2-годишния отпуск по майчинство (родителски отпуск) да им бъде отнето.  Синдикатите и юристи вече заявиха , че решението на Съда на ЕС противоречи на българската конституция. Работодателските организации пък  настояха платеният отпуск да отпадне. Днес социалният министър потвърди, че решението не налага промяна в българското законодателство, което е най-щедрото в ЕС за отпуска за майчинство. Едновременно с това той добави, че \"си струва да се води дебат дали за времето, в което си бил в отпуск, трябва да получиш платен годишен отпуск\". \"Този въпрос не може да се реши еднозначно, въпрос на разговори е със социалните партньори, но това е много чувствителен въпрос\", добави Петков. По повод  предложението на работодателски организации  двегодишният отпуск по майчинство да се съкрати заради недостига на работна ръка, Петков отговори, че е по-добре това да става с насърчения. Той даде пример с разпоредбата от средата на 2017 г., според която майките, излезли предсрочно на работа, получават половината от обезщетението, което биха получавали, ако останат да гледат децата си вкъщи. По думите му данните на НОИ показват, че има интерес към тази мярка. Предложението на БСП да се увеличат парите за втората година от майчинството според министъра е мярка в обратната посока - на задържане на майките вкъщи. В отговор на въпрос за предстоящите коледни надбавки за пенсионерите Петков уточни, че сумата от 40 лв. ще се плати на всички пенсионери, чийто доход е по-нисък от линията за бедността, като е взета сумата за 2019 г. - 348 лв., а не 321 лв., колкото е през тази. В тази сума се вместват общо 1.29 млн. души.", "date": "2018.11.20", "title": "Решението на Съда на ЕС за платения отпуск след майчинство не важи за България"}
{"url": "https://www.dnevnik.bg/na_put/2018/11/20/3348369_izkustvoto_da_proizvejdash_hamon_za_4_hil_dolara/", "text": "Малка ферма в Югозападна Испания произвежда най-скъпия свински бут в света с цена от 4.1 хил. долара, съобщава Би Би Си. Постижението е признато официално и от \"Рекордите на Гинес\". Стопанството на Едуардо Донато се намира в природния парк \"Сиера де Арасена\", част от резерват, защитен от ЮНЕСКО. Донато пристига в областта през 1989-а и придобива малко парче земя, а няколко години по-късно купува първите си 10 прасета от рядка иберийска порода. Уникална природа и липса на химия За разлика от своите съседи той решава да отглежда животните природосъобразно без антибиотици и хормони и не влага химикали. В онези времена това е било нечувано, но въпреки това Донато не се отказва от подхода си. Друга специфика на стопанството му е уникалната природа - природният парк, в който се намира стопанството му, притежава вековни дъбови дървета - източник на необходимото количество жълъди за изхранването на прасетата. Именно те придават на месото комплексен и специфичен аромат, с който е известен иберийският хамон. За земеделските производители като Донато би било невъзможно изкуствено да пресъздадат подобни благоприятни условия на друго място. Освен това различните видове дъб, намиращи се в гората, произвеждат жълъди в различно време в годината, така че прасетата имат постоянен достъп до храна от средата на есента до началото на пролетта. През останалата част от те се хранят с трева, маслини, ядки, плодове и корени, които намират в стопанството, както и органични зърнени храни и бобови растения. Друго предимство на района са пасищата, които се срещат само в Централна и Южна Испания и в различни райони на съседна Португалия, създадени и поддържани от взаимодействието между паша, традиционното обработваемо земеделие и гори. Сушенето и обработката отнемат 7 години Прасетата от иберийската порода традиционно са черни, но 200 от прасетата в стопанството на 70-годишния Донато са кафяви с черни точки и са много редки като порода. По думите му са им нужни 3 години, за да достигнат идеалните размери от 170 кг, което е два пъти повече от най-разпространените породи прасета, използвани за производство на хамон. Прасетата, които достигат идеалните килограми, се колят в края на зимата, след като няколко месеца преди това са били хранени само с жълъди, трева и други растения. По-голяма част от месото е предназначено за наденици и стандартна употреба, а за хамон се използва само задните бутове. Друга разлика с традиционния хамон е, че този се суши около 7 години, а не три. Процесът е сложен - краката се заравят в сол за около седмица, преди да бъдат измити и окачени в стая с контролирана температура, където остават в продължение на три месеца. След това се окачват за година и половина в просторно помещение в горната част на склада, където прозорците са оставени отворени, за да влиза чист планински въздух. След това бутовете се преместват в мазето, където прекарват още четири до пет години \"лечение\". В крайна сметка са почистени, опаковани и готови за продажба. През 2016 г. червеникаво-кафявият хамон на Донато печели наградата \"Най-добър нов продукт\" по време на престижно световно изложение за биологични храни в Германия. Именно органичният процес на отглеждане, рядката порода на свинете, както и уникалната природа, сред която растат, определят цената, призната за най-висока от рекордите на \"Гинес\" – около 4.1 хил. долара за бут. Прецизното рязане като достоен финал След като месото е готово за консумация, следва последният важен детайл - рязането. Месото трябва да бъде нарязано изключително тънко и ако е възможно, да се сервира веднага, при стайна температура, за да се гарантира, че вкусът е свеж и мазнината е достатъчно мека, за да се топи в устата. Разфасовките от различни части на един добър бут имат различни вкусове и текстури, които могат да бъдат оценени в дегустационна сесия, подобно на тези за вино. По-тежките разфасовки от тазобедрената става имат богат маслен вкус, докато по-сухите като тези в близост до копитата са със сладък и ароматен вкус. И точно като виното един добър хамон е наслада за сетивата.", "date": "2018.11.20", "title": "Изкуството да произвеждаш хамон за 4 хил. долара"}
{"url": "https://www.dnevnik.bg/evropa/2018/11/20/3348713_franciia_i_germaniia_poiskaha_evrozonata_da_ima_obsht/", "text": "Еврозоната трябва до 2021 г. да има свой собствен бюджет, който да има финансовата сила да поема икономически шокове, заявиха министрите на финансите на Франция и Германия, цитирани от \"Политико\". Брюно льо Мер и Олаф Шолц изразиха надеждите си за общото френско-германско предложение за бюджет на еврозоната пред своите колеги в Брюксел по време на среща на финансовите министри в Еврогрупата. \"Искаме (бюджетът) да влезе в сила до 2021 г.\", каза Льо Мер пред репортери след срещата. По думите му той ще помогне за \"насърчаването на по-голяма конвергенция\" и ще \"има стабилизираща функция\". Бюджетът ще бъде част от дългосрочните разходи на ЕС. Всички държави - членки на съюза, трябва да го одобрят, но принос в него ще имат само страните от еврозоната, отбелязва \"Файненшъл таймс\". Според изявление от петък бюджетът на еврозоната ще се финансира предимно от външни приходи, евентуално включващи разпределение на данъчни приходи. Шолц обаче призна, че някои държави все още не са убедени. \"Някои задаваха въпроси като \"Каква е добавената стойност\", коментира германският министър, като изрази увереност, че \"(ще) намерим решение, което ще бъде подкрепено от всички останали\". Скептицизъм Преди срещата на Еврогрупата холандският финансов министър Вопке Хукстра каза, че \"нуждата от подобен бюджет е по-малко от убедителна\", както и че \"не е ясно как това ще помогне и защо то ще бъде в интерес на холандските граждани\". Италианският вицепремиер и вътрешен министър Матео Салвини заяви, че страната му е готова да блокира предложението. Ако вреди на Италия, както изглежда, очевидно няма да получи нашето съгласие, посочи Салвини, цитиран от АНСА. Австрийският финансов министър Хартвиг Льогер също се изказа скептично, отбелязвайки преди началото на срещата, че предложението трябва да бъде по-ясно. Австрия е ротационен председател на Съвета на ЕС до края на декември. Дания, Полша и Унгария, които не са членки на еврозоната, поискаха повече яснота за това как парите ще бъдат част от по-широкия бюджет на ЕС. Френско-германското предложение за нов бюджет на еврозоната е \"много важен принос\", който сега трябва да бъде разгледан от страните членки, каза председателят на Еврогрупата и финансов министър на Португалия Мариу Сентену, цитиран от ДПА и БТА. Европейският комисар за икономическите и финансовите въпроси Пиер Московиси отбеляза, че инициатива за новия бюджет е много важна и отговаря на вижданията на Европейската комисия. Според него тя е в полза на стабилността на еврозоната. Вчерашната среща бе подготовка за следващото заседание на Еврогрупата, което ще се състои след две седмици. Тогава финансовите министри ще трябва да се споразумеят какви икономически защити ще въведат за валутния блок. Лидерите на страните от еврозоната ще вземат крайното решение на среща в средата на декември. Работата по предложението започна през юни, когато германският канцлер Ангела Меркел и френският президент Еманюел Макрон се споразумяха за създаването на бюджет на еврозоната като част от бюджетната рамка на ЕС. Предложението е приоритет за Макрон.", "date": "2018.11.20", "title": "Франция и Германия поискаха еврозоната да има общ бюджет до 2021 г."}
{"url": "https://www.dnevnik.bg/biznes/2018/11/20/3348715_tazi_godina_sa_iztegleni_1_mln_litra_nekachestveno/", "text": "Тази година са изтеглени 1 млн. литра некачествено гориво. Министерството на икономиката чрез Държавната агенция за метрологичен и технически надзор контролира качеството, но цените се определят от международните пазари. Това коментира министърът на икономиката Емил Караниколов в ефира на БНТ. \"Само от началото на годината сме спрели от пазара един милион литра некачествено гориво. Проверките продължават и ние се занимаваме с това. А  относно цените на горивата  – Комисията за защита на конкуренцията (КЗК) следи дали няма картел, монопол или изкривяване на пазарите\", уточни той. По думите му правителството продължава да следва своите политики по изпълнение на програмата. \"Имаме около 400 млн. лв. повече за образование. Имаме увеличение на заплатите, а в  социалната сфера  имаме увеличаване с около половин млрд. лв. Хората с увреждания в момента виждат в това правителство решение на техните проблеми\", смята Караниколов. Той прогнозира, че до 2021 година минималната заплата в страната ще бъде 650 лв., а средната – 1050 лв. \"Проблемът е в доверието, защото хората са на ръба. Ние започнахме от дъното, но в момента България има икономически ръст. Видно е обаче, че нещата се случват бавно'', каза министърът на икономиката по отношение на  протестите  и добави, че от 2007 година до момента преките чужди инвестиции в страната ни са над 1.3 млн. евро и се работи за намиране на нови инвеститори.", "date": "2018.11.20", "title": "Тази година са изтеглени от пазара 1 млн. литра некачествено гориво"}
{"url": "https://www.dnevnik.bg/sport/2018/11/20/3348730_karlsen_e_shtastliv_che_ocelia_v_osmata_partiia_s/", "text": "Шампионът Магнус Карлсен остана доволен, че съумя да се спаси в осмата партия срещу Фабиано Каруана от мача за световната титла в шаха. Двамата продължават пълното равенство, като удължиха серията от ремита и имат по четири точки. \"Щастлив съм, че оцелях\", каза Карлсен, който имаше черните фигури. Партията продължи около три часа и половина, но не донесе промяна в хода на мача за короната. Норвежецът беше в трудна позиция и изглеждаше. че Каруана пръв може да направи пробив и да стигне до победа. Карлсен обаче изигра \"фалшив\" ход (24. h3?!) и това му помогна да се спаси. \"Беше тежка партия. Той беше този, който имаше всички шансове. Така че определено съм щастлив, че оцелях\", каза трикратният световен шампион. Американският му съперник заяви: \"Имах някои възможности, но само защото поставяш Магнус под напрежение, не значи, че той ще рухне.\" Мачът за световната титла се състои от 12 партии, като при равенство ще има тайбрек на 28 ноември. Днес е почивен ден, а в деветата партия в сряда Карлсен ще е с белите.", "date": "2018.11.20", "title": "Карлсен е щастлив, че оцеля в осмата партия с Каруана"}
{"url": "https://www.dnevnik.bg/evropa/2018/11/20/3348733_biznesut_predupredi_mei_ogranichavaneto_na/", "text": "Лидерите на най-големите британски компании настояха премиерът Тереза Мей спешно да преосмисли имиграционния си план за времето след Брекзит и я предупредиха, че той може да доведе до недостиг на работна ръка и да нанесе \"обезпокоителна\" вреда на британската икономика, предаде \"Гардиън\". Въпреки топлото приветствие за Мей и предпазливата подкрепа за проекта на споразумението за Брекзит,  договорен миналата седмица , бизнес лидерите на годишната конференция на Конфедерацията на британската индустрия (CBI) казаха, че е притеснително, че премиерът възнамерява да наложи ограничения за работниците мигранти от ЕС. Генералният директор на CBI Каролин Феърбеърн каза, че бизнес лидерите имат \"големи различия\" с правителството по въпроса за имиграцията: \"Ние не сме несъгласни с идеята да (си върнем) контрола, а с начина, по който го правите. Какъв е вашият план? Откъде ще идват хора, които да работят в нашите компании и да подхранват икономиката ни, ако ограничите този път\", попита Феърбеърн. Преди това Мей използва конференцията, за да представи плана си за Брекзит на бизнес лидерите, заемайки твърда позиция за имиграцията и твърдейки, че ще осигури пълен контрол на британските граници и ще попречи на мигрантитите от ЕС \"да се пререждат на опашката\", за да идват във Великобритания след Брекзит. Романа Абдин, главен изпълнителен директор на Simplyhealth, коментира, че езикът, използван от Мей, буди тревога, защото работниците в здравния сектор като зъболекари и физиотерапевти сега напускат Великобритания. Главният изпълнителен директор на \"Ролс-Ройс\" Уорън Ийст каза, че европейските работници вече са започнали да напускат след вота за Брекзит преди две години: \"Не (са) голям брой, но са достатъчно, за да си кажем \"О, това е проблем.\" Миналата седмица официални данни за броя на работниците от ЕС показаха безпрецедентен годишен спад от 132 хил. души, като най-голямата част от намалението идва от източноевропейците.", "date": "2018.11.20", "title": "Бизнесът предупреди Мей: Ограничаването на имиграцията след Брекзит ще навреди на икономиката"}
{"url": "https://www.dnevnik.bg/bulgaria/2018/11/20/3348735_kresnenskoto_defile_e_zatvoreno_za_vlakove_sled/", "text": "Движението на влакове от и за Кулата през Кресненското дефиле няма бъде възстановено до края на деня, а може би и утре. Това съобщи директорът на националната компания \"Железопътна инфрастуркура\" Красимир Памукчийски след като нейни експерти направиха оглед на мястото на инцидента край село Черниче вчера. Снощи пътнически влак дерайлира в Кресненското дефиле край село Черниче след като се блъсна в скална маса, паднала на релсите. Към момента за лечение в болницата в Благоевград остават трима души. Това са началник-влака, който е с разкъсна рана, помощник машинистът - с комоцио и един от пътниците, който има рана на главата. Това съобщи областния управител на Благоевград Бисер Михайлов. Общо 8 души са пострадали при инцидента снощи малко преди 19 часа. Те бяха транспортирани до МБАЛ - Благоевград и частната болница \"Пулс\". На петима от тях е оказана първа медицинска помощ и са освободени за домашно лечение. Останалите пътници бяха превозени с автобуси. Разчистването на падналите отломки от железопътната линия може да отнеме до 48 часа, допусна Памукчийски. До 2 часа снощи е продължила работата по отстраняване на подвижния състав на влаковата композиция, научи репортер на \"Дневник\". Локомотивът ще бъде вдигнат след като се направи проверка на скалния откос и се прецени дали има опасност от нови срутвания. Според експертите, ако ударът със скалите е бил по-силен, е имало опасност композицията да падне в реката. ", "date": "2018.11.20", "title": "Кресненското дефиле е затворено за влакове след срутване на скали и катастрофа"}
{"url": "https://www.dnevnik.bg/sviat/2018/11/20/3348758_beliiat_dom_vrushta_akreditaciiata_na_jurnalista_ot_si/", "text": "Белият дом е решил да върне в крайна сметка окончателно акредитацията на журналиста от Си Ен Ен Джим Акоста, предадоха световните агенции. Така се слага край на съдебен спор, който започна миналата седмица. Решението дойде три дни след като съдия във Вашингтон постанови, че администрацията на Доналд Тръмп трябва временно да възстанови акредитацията на журналиста. Тя му бе отнета сред разгорещена размяна на реплики между него и Тръмп по време на пресконференция по-рано този месец. Белият дом твърдеше, че Акоста е нарушил благоприличието, като е отказал да предаде микрофона, след като президентът е отговорил на зададен от него въпрос, и като е влязъл във физически контакт със служителка на Белия дом, която е искала да вземе микрофона му.", "date": "2018.11.20", "title": "Белият дом връща акредитацията на журналиста от Си Ен Ен, когото изгони"}
{"url": "https://www.dnevnik.bg/evropa/2018/11/20/3348745_stranite_ot_es_se_sporazumiaha_za_suzdavane_na/", "text": "Министрите на отбраната на 25 държави - членки на ЕС, се споразумяха за създаването на европейско разузнавателно училище, както и за още 16 съвместни проекта като част от отбранителния пакт на съюза, предаде \"Политико\". Новите проекти бяха подписани в рамките на Постоянното структурирано сътрудничество (PESCO) от министрите на всички държави, с изключение на Дания, Малта и Великобритания, и покриват киберсигурност, подобряване на обучението и съоръженията, подкрепа за военноморските операции и военновъздушните системи. Инициативите включват разработване на ракетни системи със среден обсег, развиване на способности за водене на кибервойна и ново поколение управляван дистанционно летателен апарат, наречен евродрон, както и сътрудничество в космическото наблюдение, предадоха ДПА и БТА. Различни групи от държави членки ще сътрудничат по всяка индивидуална схема. Съвместното европейско разузнавателно училище ще има за цел да предостави на националните разузнавачи обучение и тренировки в областта на разузнавателните дисциплини. Тази инициатива ще бъде под надзора на Гърция и Кипър. Задълбочаването на разузнавателното сътрудничество в ЕС доскоро бе блокирано от Великобритания, която гледаше на тази възможност като на риск от конкуренция за съюза \"Пет очи\", съставен от САЩ, Австралия, Канада, Нова Зеландия и Великобритания. С наближаването на Брекзит обаче Лондон вече не създава пречки. Сега голямото предизвикателство за ЕС ще бъде да превърне проектите от предложения в реалност. Досега имаше 17 инициативи по Постоянното структурирано сътрудничество. С новите 17 инициативи те стават общо 34. Страните членки освен това се договориха да засилят гражданската европейска сигурност и да укрепят отбранителните мисии при кризисни ситуации.", "date": "2018.11.20", "title": "Страни от ЕС одобриха план за европейско разузнавателно училище"}
{"url": "https://www.dnevnik.bg/sviat/2018/11/20/3348783_airbnb_spira_da_predlaga_jilishta_v_izraelskite/", "text": "Онлайн платформата за настаняване Airbnb обяви, че се отказва да предлага жилища в израелските селища на Западния бряг. В отговор Израел заплаши да наложи санкции на компанията, съобщава БТА. Западният бряг е палестинска територия, окупирана от израелската армия повече от 50 години. Израелските селища, които са построени там, са смятани за незаконни от международната общност, която гледа на тях като едно от основните препятствия пред мира. 200 жилища на Западния бряг присъстваха досега в платформата Airbnb, която не уточнява кога ще влезе в сила мярката. \"Стигнахме до извода, че трябва да изтеглим от нашите списъци жилищата в израелските селища на окупирания Западен бряг, които са в центъра на спор между израелците и палестинците. Знаем, че хората няма да са съгласни с това решение, и уважаваме тяхната гледна точка\", се казва в изявление на платформата. Израелският министър на туризма Ярив Левин незабавно реагира и определи решението като \"срамно и непочтено\". \"Нашето министерство започна да подготвя незабавни мерки, за да ограничи дейността на Airbnb в Израел\", допълни той.", "date": "2018.11.20", "title": "Airbnb ще спре да предлага жилища в израелските селища на Западния бряг"}
{"url": "https://www.dnevnik.bg/photos/2018/11/20/3348729_fotogaleriia_izrigvaneto_na_vulkana_fuego_v_gvatemala/", "text": "Около 4000 местни жители бяха евакуирани от района на вулкана Фуего в Гватемала, който изригна и засипа околностите с лава и пепел. Бедствието засяга жителите на шест селища близо до вулкана", "date": "2018.11.20", "title": "Фотогалерия: Изригването на вулкана Фуего в Гватемала"}
{"url": "https://www.dnevnik.bg/sviat/2018/11/20/3348768_kongresut_na_sasht_moje_da_razreshi_noseneto_na_hidjab/", "text": "Американският Конгрес ще промени вътрешния си правилник по инициатива на мюсюлманка, избрана за негов член. Целта е да бъде разрешено носенето на хиджаб в сградата, предаде \"Франс прес\". Илхан Омар, бивша сомалийска бежанка, беше  избрана на междинните избори  за член на Камарата на представителите от Демократическата партия. Тя участва в пренаписването на правилника на Конгреса, който от 181 г. забранява главата на хората да е покрита с нещо, когато са в сградата. Сега се предвижда да има изключения по религиозни причини. Сред тях ще са ислямската забрадка, еврейската кипа и сикхският тюрбан. Промяната би трябвало да бъде одобрена през януари от Камарата на представителите, в която сега мнозинство имат демократите. Илхан Омар се заканва да промени още няколко забрани.", "date": "2018.11.20", "title": "Конгресът на САЩ може да разреши носенето на хиджаб"}
{"url": "https://www.dnevnik.bg/evropa/2018/11/19/3348139_kakvi_otstupki_napravi_es_v_pregovorite_za_brekzit/", "text": "Макар някои от критиците на британския премиер Тереза Мей да определиха постигнатия от нея  проект на споразумение с Европейския съюз  за Брекзит като предателство на британските интереси, ЕС също направи отстъпки в безпрецедентните преговори. Част от държавите членки се безпокоят, че някои от отстъпките, предложени на Великобритания, може би стигат твърде далеч. Агенция \"Ройтерс\" представя няколко примера. Митнически съюз за цяла Великобритания ЕС от дълго време се противопоставя на това в рамките на споразумението за оттеглянето да се разреши на цялото Обединено кралство да остане в европейския митнически съюз, защото така може да се предрешат бъдещите търговски отношения между двете страни в сделката, официално отнасяща се само до \"развода\". Великобритания настояваше за тази опция, за да предотврати връщането на граничните проверки между Северна Ирландия и Република Ирландия. ЕС предложи да задържи британската провинция, но не и останалата част на Обединеното кралство. Това обаче бе неприемливо за Лондон, което доведе до провал на опитите за сделка в средата на октомври. Сега Брюксел се съгласи цялото Обединено кралство да остане временно в митническия съюз, като обаче планира да наложи повече европейски правила на Лондон, което ще подразни поддръжниците на Брекзит. Тази договорка ще бъде резервният план, чието прилагане ще зависи от резултата от преговорите за търговска сделка, които предстои да започнат. Държави като Франция и Германия казват, че допълнителните равни условия не са достатъчни, за да спрат Великобритания да предлага продукти на пазара на ЕС на по-ниска цена, подкопавайки стандартите, които важат за държавите членки. Съдът на ЕС Европейският съюз първоначално искаше неговият най-висш съд, базираният в Люксембург Съд на ЕС, да бъде главният надзорник на сделката за развода. За Великобритания обаче избягването на юрисдикцията на европейския съд бе основна цел. В крайна сметка проектът на споразумението за развода създава сложна матрица от механизми за арбитраж и решаване на спорове, в която Съдът на ЕС има голяма роля, но не е всемогъщ. Говорител на британското правителство уточни, че ролята на Съда на ЕС ще бъде ограничена до интерпретиране на правото на ЕС и няма да бъде форум за решаване на спорове. Правата на гражданите За да гарантира правата на над 4 милиона британци, живеещи в ЕС, и европейци, живеещи във Великобритания, изходната позиция на ЕС бе да запази непроменени техните привилегии. Но да се сложи край на автоматичното право на граждани на ЕС да живеят във Великобритания бе един от основните приоритети на Лондон. Европейският парламент, който трябва да ратифицира сделката за Брекзит, е притеснен, че гражданите на ЕС може да трябва да плащат, за да потвърдят пребиваването си във Великобритания. Те рискуват да загубят статута си, ако са напуснали Великобритания за повече от пет години, което е само един от примерите за това как може да бъдат ограничени сегашните им права. Сметката за развода ЕС искаше да бъде договорена определена сума, която Великобритания да му плати, за да покрие финансовите си задължения, но в крайна сметка двете страни се споразумяха за обща методология за изчисляване на това на по-късен етап. Въпреки че ЕС се опитва постепенно да сложи край на бюджетните отстъпки, които ползват няколко държави в ЕС, Великобритания ще запази своята (т.нар. рабат, спечелен от Маргарет Тачър през 1984 г.) по време на преходния период след Брекзит. Договорени отстъпки се състоят в това на някои държави да се връщат част от внесените средства в бюджета на ЕС, тъй като те смятат, че допринасят твърде много за него.", "date": "2018.11.20", "title": "Какви отстъпки направи ЕС в преговорите за Брекзит"}
{"url": "https://www.dnevnik.bg/sport/2018/11/20/3348769_slavisha_stoianovich_nai-vajnoto_sega_e_levski_da_ne/", "text": "Най-важното пред \"Левски\" сега е да не губи повече точки, заяви треньорът на сините Славиша Стоянович. По думите му задачата е до зимната почивка отборът да съумее да остане възможно най-близо до \"Лудогорец\". \"Главната цел, която ми постави ръководството, беше да спечелим купата. Жалко, че не успях да я изпълня, защото отпаднахме\", каза Стоянович в интервю пред \"Спортске новости\", цитирано от \"Меридиан Мач\". \"Освен това шефовете искаха от мен да бъдем възможно най-близо като точки и игра до \"Лудогорец\", който от седем години е властелин в България. Разбира се, да бъдем и пред ЦСКА в класирането\", добави треньорът. След  загубата с 0:1 от \"Черно море\"  в последния кръг сините са трети с 34 точки и изостават с четири от \"Лудогорец\" и с една от ЦСКА. \"Сега сме в борбата за титлата. Надявам се, че ще останем там докрай, феновете нямат търпение да се радват отново. Това, което ме радва най-много в момента, е, че те са доволни от нашето представяне. Започнахме добре със серия от победи, макар и над отбори от по-ниското ниво на класирането. Не мога обаче да приема, че загубихме точки от някои отбори. Тимовете от челото са близо, главните ни конкуренти не са толкова далеч от нас. За известно време дори бяхме начело, но сега сме трети\", заяви Стоянович. Той призна, че на някои позиции отборът трябва да се подсили, като очакванията му са това да бъде направено през зимата. За треньора е много важно, че публиката се е върнала на стадиона.", "date": "2018.11.20", "title": "Славиша Стоянович: Най-важното е \"Левски\" да не губи повече точки"}
{"url": "https://www.dnevnik.bg/sviat/2018/11/20/3348792_svurzano_li_e_novoto_delo_sreshtu_bivshiia_shef_na/", "text": "Свързани ли са новите обвинения на Москва срещу британския финансист Уилям Браудър с нашумялото отравяне на бившия руски шпионин Сергей Скрипал във Великобритания през март. Руската прокуратура  съобщи вчера, че разследва  за престъпен сговор британския финансист и критик на Кремъл Уилям Браудър, бивш работодател на адвоката и борец с корупцията Сергей Магнитски, починал през 2009 г. в руски затвор. Според обвинението Браудър може би е поръчал Магнитски да бъде отровен. Според правоохранителите Магнитски може да е бил отровен с \"диверсионни химични вещества, включващи алуминиеви съединения\". Става дума за бойно отровно вещество, посочва \"Взгляд\". Електронният вестник се пита дали Русия не отговаря с тези \"сензационни откровения\" на обвиненията, че Скрипал е отровен от руското военно разузнаване с нервнопаралитичен газ \"Новичок\". \"Струва ми се, едва ли става дума за съвпадение\", коментира политологът Сергей Марков, който вижда в обвиненията \"известна връзка... с британската шумотевица\" около отравянето на Скрипал. По думите му новите обвинения срещу Браудър, осъждан вече задочно в Русия за финансови измами, може да са \"огледален отговор\" на Москва. Журналистът Владимир Соловьов обаче отхвърля възможността за такава връзка и подчертава, че в двата случая е съобщавано за \"напълно различни вещества\". \"В отговор на отравянето на Скрипал ме обвиняват в четири убийства, включително на Сергей Магнитски\", цитира \"Комерсант\" съобщение на самия Браудър в \"Туитър\". Според него тези обвинения неслучайно са отправени точно преди очакваното разширяване на антируските санкции в рамките на т.нар. закон \"Магнитски\" в САЩ. \"Политизирана позиция\" Браудър води кампания за изобличаване на корупцията и наказване на руски длъжностни лица, които обвинява за смъртта на Магнитски. \"Ведомости\" пише, че руската прокуратура планира в най-скоро време да обяви финансиста за международно издирване, както предвижда конвенцията на ООН срещу транснационалната престъпност. Но според прокуратурата в Москва бившето ръководство на американското правосъдно министерство е заемало \"политизирана позиция\" и редовно е отказвало на Русия правна помощ, свързана със случая \"Браудър\", добавя вестникът. Руските обвинения умишлено са отправени след междинните избори в САЩ, а не преди тях, смята аналитикът Андрей Кортунов. \"Това избива един коз от ръцете на противниците на Тръмп - те биха могли да интерпретират обвиненията като ново потвърждение, че президентът на САЩ Доналд Тръмп има връзки с Русия\", казва той. Президентът на Русия Владимир Путин обвърза навремето възможността служби от САЩ да разпитват руски граждани, обвинени в намеса в американските избори, с евентуална възможност силовите органи на Русия да разпитат Браудър, напомня наблюдателят Иван Тимофеев. Според него САЩ няма да предоставят на руското следствие такъв достъп, но ще настояват и занапред да бъдат преследвани граждани на Русия, допълва \"Ведомости\", цитиран от Би Би Си. Великобритания или САЩ едва ли ще бъдат впечатлени от доводите на руското следствие. Затова днес няма никаква заплаха за Браудър, смята Максимилиан Хес, британски експерт по политическите рискове, говорил пред РБК. \"И не мисля, че той смята да посещава страни, откъдето би могъл да бъде екстрадиран в Русия\", добавя консултантът. Според него действията на Москва може би са продиктувани от стъпките на Браудър с цел изобличаване на корупцията и нарушенията на човешките права в Русия. \"Русия ще натиска Браудър дотогава, докато той продължава своята кампания\", прогнозира Хес. Самият Браудър написа в \"Туитър\", че новите обвинения срещу него може би са свързани с възможността за нов шеф на Интерпол утре да бъде избран руснакът Александър Прокопчук. Британски медии съобщиха, че Лондон има резерви към тази кандидатура, но смята, че няма шансове да ѝ се противодейства в международната организация. /БТА", "date": "2018.11.20", "title": "Свързано ли е новото дело срещу бившия шеф на Магнитски със случая \"Скрипал\""}
{"url": "https://www.dnevnik.bg/biznes/2018/11/20/3348788_iambolska_firma_spria_poruchka_za_putnata_poddrujka_na/", "text": "Регистрираната през миналата година в Ямбол фирма \"Ика-2М\"ЕООД обжалва обществена поръчка на Агенция \"Пътна инфраструктура\", чрез която да се осигури поддържане на пътищата в Северна България. Това се вижда от определение на Комисията за защита на конкуренцията от 15 ноември, с което временно се спира поръчката. Жалбоподателят смята, че незаконосъобразно определените срокове за подаване на оферти пряко засягат и нарушават законните интереси на потенциалните участници. Акцентира, че предметът на поръчката се отнася до превантивни, текущи, зимни и ремонтно-възстановителни работи при аварийни ситуации на републиканските пътища. Данните в Търговския регистър показват, че фирмата е собственост на Иван Добрев Митев, а в предмета й на дейност са включени търговия, превозни, спедиционни и други сделки, както и всичко, незабранено от закона.", "date": "2018.11.20", "title": "Ямболска фирма спря поръчка за пътната поддръжка на Северна България"}
{"url": "https://www.dnevnik.bg/evropa/2018/11/20/3348795_ispaniia_shte_glasuva_protiv_sdelkata_za_brekzit_ako/", "text": "Испанският премиер Педро Санчес заяви, че страната му ще гласува против проекта на споразумение между Великобритания и Европейския съюз за Брекзит, ако включеният текст за Гибралтар не бъде променен, предаде \"Ройтерс\". Вчера и испанският външен министър Жозеп  Борел каза, че  Мадрид няма да подкрепи проектоспоразумението на Европейския съюз за Брекзит, ако не бъде изяснено, че Мадрид ще може да преговаря за бъдещето на Гибралтар пряко с Великобритания. Испания иска в сделката за напускането на Великобритания да се казва ясно, че преговорите за отношенията между Лондон и съюза няма да се отнасят за Гибралтар. Миналата седмица британският премиер Тереза Мей  получи подкрепа от кабинета  за текстовете в проекта на споразумение за Брекзит. Въпреки това сделката доведе до  оставки  на министри и  бунт в партията й , а недоволни депутати консерватори открито  оспориха лидерството й  и директно я предупредиха, че сделката за Брекзит няма да мине през парламента. На 25 ноември ще се състои извънредна среща на ЕС, на която се очаква лидерите да одобрят споразумението за оттегляне и декларацията за бъдещите отношения. Малкият полуостров в Южна Испания, който от 1713 г. е британска територия, е един от най-спорните въпроси в британско-испанските отношения. Гибралтар би трябвало да напусне ЕС заедно с Обединеното кралство през март догодина, въпреки че на референдума пред 2016 г. 96 процента от населението му гласуват за оставане в съюза.", "date": "2018.11.20", "title": "Испания ще гласува против сделката за Брекзит, ако текстът за Гибралтар не бъде променен"}
{"url": "https://www.dnevnik.bg/biznes/2018/11/20/3348806_reviziia_na_dannite_povishi_chujdite_investicii_v/", "text": "Преките чуждестранни инвестиции в България към края на септември са 826.4 млн. евро, сочат актуалните данни на БНБ. Те представляват ревизия на предишните и така обемът на вложенията в икономиката се повишава с 600 млн. евро спрямо август, посочва  capital.bg . За сравнение - година по-рано инвестициите са 808.5 млн. евро. Ревизията е на данните за юли и август, като цитираната сума идва под формата на реинвестирана печалба и дългови инструменти, основно от Холандия и насочени към преработваща промишленост, финанси и застраховане. Най-много чужди инвестиции към септември идват от Холандия - 625.4 млн. евро дългови инструменти и още 100 млн. евро дялов капитал и реинвестирана печалба. По-либералният данъчен режим в страната я прави популярна за компании, зад които често се крият български капитали или от други държави извън ЕС, посочва изданието.", "date": "2018.11.20", "title": "Ревизия на данните повиши чуждите инвестиции в България"}
{"url": "https://www.dnevnik.bg/zelen/2018/11/20/3348764_vuzduhut_v_sofiia_shte_e_umereno_zamursen_dnes_i_utre/", "text": "Нивата на фини прахови частици ще превишат нормите (до 50 мг/м3) между два и три пъти днес и утре в София, показва прогнозата на  сайта на общината . Според данните най-високите превишения (до 150 мг/м3) ще са днес в кварталите \"Павлово\" и \"Хиподрума\". От 01:00 часа тази вечер до 10:00 превишенията на фини прахови частици са били най-високи в \"Павлово\" и \"Надежда\", където  станциите за измерване са отчели  нива от 200 мг/м3 през нощта. Малки и краткотрайни превишения са отчетени в \"Младост\" и \"Дружба\". Според  картата на Аirsofia  в момента завишени стойности на фини прахови частици има в района на \"Суходол\", \"Банишора\", ТЕЦ \"София\", \"Орландовци\", \"Горна баня\" и киноцентър \"Бояна\", но в по-голямата част от столицата няма замърсяване. В началото на месеца Европейската комисия установи, че България  не спазва изискванията за пределно допустимите концентрации на фини прахови частици . Страната има 2 месеца да изпълни препоръките на Брюксел, като е възможно ЕК да сезира Съда на Европейския съюз и да наложи финансови санкции. През май 2017 г. Съдът на  ЕС осъди България  заради сериозното замърсяване на въздуха в страната, превишаването на допустимите норми на фини прахови частици и липсата на мерки за овладяване на проблема от години.", "date": "2018.11.20", "title": "Въздухът в София ще е умерено замърсен днес и утре"}
{"url": "https://www.dnevnik.bg/tehnologii/2018/11/20/3348821_sled_godini_na_sporove_nasa_izbra_miastoto_za_kacane/", "text": "Следващият марсоход на НАСА ще се приземи в пресъхналата делта Джезеро на Червената планета, съобщава БТА. Роувърът \"Марс 2020\" ще търси следи от минал живот на микробно ниво. Мястото на кацането беше избрано след години на научни дебати и спорове. Преди близо 4 млрд. години кратерът на Джезеро е бил езеро с дълбочина 500 метра, от което е извирала мрежа от реки. Широчината на кратера е 45 километра. Специалисти смятат, че кратерът \"може да е събрал и съхранил минали органични молекули и други потенциални признаци на живот на микробно ниво\". Джезеро е бил избран заради предполагаемото му геоложко богатство, което би могло да разкрие историята на планетата, която, преди да стане студена и суха, е имала езера и може би океани. Кратерът се намира северно от марсианския екватор. Учените смятат, че там може да има най-малко пет типа скали, сред които глини и карбонатни скали, където вероятността да се намерят следи от минал живот е смятана за по-висока. Марсоходите на американската космическа агенция не могат да изминават дълги разстояния през своя живот и затова изборът на място, на което да кацнат, е от ключово значение. Карбонатните скали са плод на взаимодействието между водата, атмосферните газове и скалите, което дава информации за условията на околната среда в момента на тяхното формиране. \"Марс 2020\" ще е първият роувър, който ще съхранява мостри по такъв начин, че бъдеща мисия до Марс ще може да дойде и да ги прибере. Той ще струва 2.5 милиарда долара на НАСА, ще бъде изстрелян през юли 2020 г. и се очаква да се приземи през февруари 2021 г. Именно приземяването ще бъде една от най-опасните фази на мисията. Роувърът ще трябва да се приземи невредим на избраното място, като избегне дюните, скалите и други особености на релефа в кратера.", "date": "2018.11.20", "title": "След години на спорове НАСА избра мястото за кацане на следващата мисия до Марс"}
{"url": "https://www.dnevnik.bg/bulgaria/2018/11/20/3348807_prokuraturata_izze_427_hil_lv_ot_glavniia_sekretar_na/", "text": "Прокуратурата иззе 427 000 лв. от главния секретар на Държавната агенция за българите в чужбина (ДАБЧ) Красимир Томов. При акция на Специализираната прокуратура и Комисията за противодействие на корупцията и отнемане на незаконното придобитото имущество (КПКОНПИ) в края на октомври бяха задържани 20 души. Обвинение получиха четирима. Бившият вече председател на агенцията Петър Харалампиев - за ръководител на престъпна група, търговия с влияние и  подкупи , Томов - за участие в престъпното сдружение, длъжностни престъпления и подкупи. Обвинени бяха и двама посредници, които не са служители на агенцията. Един от тях е сръбски гражданин. След разрешение на съда на 13 ноември спецпрокуратурата е извършила претърсване и изземване на банкова касета, наета от Томов, съобщи днес пресцентърът на държавното обвинение. В касетата са намерени и иззети недекларирани по Закона за противодействие на корупцията и отнемане на незаконно придобитото имущество пари в различни купюри и валути - евро, долари, британски паундове и левове. Левовата равностойност на намерената сума надхвърля 427 хил. лв. Съгласно закона Томов е декларирал единствено 25 350 лв. спестени средства, както и 36 000 лв. от заплати, уточняват от прокуратурата. Иззетите парични средства са били държани в касета на банков офис в столицата, като достъп до нея е имал единствено обвиняемият. \"Както претърсването и изземването на парите от банковата касета, така и последващият им оглед като веществено доказателство (осъществен на 19 ноември 2018 г.) са извършени след производството по мярката за неотклонение на Красимир Томов в Специализирания наказателен съд заради декларирана служебна ангажираност на неговите защитници\", подчертава прокуратурата. По време на разглеждане на мерките за неотклонение на четиримата обвинени адвокатите им твърдяха, че прокуратурата не е намерила пари, доказващи престъпна дейност. Наблюдаващият делото прокурор Ангел Кънев пък обяви, че част от  подкупи са плащани в биткойн.  Обвиненията на прокуратурата Според прокуратурата престъпната схема е работила, като посредници са се свързвали с искащи да получат българско гражданство от Западните Балкани, Бесарабия и Украйна и са съдействали за предаването на искан от ръководството на агенцията подкуп.  Зам. главният прокурор и доскорошен шеф на спецобвинението Иван Гешев  обясни, че повечето подкупи са давани, за да изпълни институцията по-бързо процедурите по издаване на удостоверение за българско гражданство по произход. По-редки са случаите, в които прокуратурата е установила, че е даван подкуп за получаване на удостоверение от хора, които нямат български произход. Гешев каза още, че при приемането на поста Харалампиев обяснил на сдружението на българите в чужбина, което гарантира българския произход на кандидатите, че удостоверенията ще се издават срещу пари. Разследващите обявиха, че в агенцията има забавени над 20 хил. преписки. Имало три нива в схемата – посредници на най-ниско ниво, на средно ниво и такива на високо ниво, част от които е и ръководството на агенцията. С това зам. главният прокурор обясни, че от задържаните 20 души обвинения са повдигнати едва на четирима, тъй като Специализираната прокуратура не се занимала с чистачки и портиери. Харалампиев е обвинен за взет подкуп от 5000 евро и търговия с влияние в пет случая за по 350 евро на човек, главният секретар - за два подкупа от 800 и 1500 евро. На 5 ноември Харалампиев бе отстранен от поста, като бе заменен от основния свидетел срещу него - заместника му Димитър Владимиров. По време на разглеждане на мерките за неотклонение пред съда беше казано, че Владимиров бил натискан да се включи в корупционната схема, но отказал, затова е бил и заобикалян. Не се разбра обаче защо не е сигнализирал органите, които разследват, и защо не е получил обвинение за това. Вчера премиерът Бойко Борисов в ъзложи  на Министерството на вътрешните работи и на Държавна агенция \"Национална сигурност\" да направят проверка на издадените български документи за самоличност на чужди граждани за последните пет години. След арестите бившият директор на отдел \"Българско гражданство\" в правосъдното министерство Катя Матева обяви, че  има доказателства, че ВМРО и лидерът ѝ Красимир Каракачанов се издържат от продажба на българско гражданство . Повече за политическите интриги след акцията в агенцията четете  тук .", "date": "2018.11.20", "title": "Прокуратурата иззе 427 хил. лв. от главния секретар на агенцията за българите в чужбина"}
{"url": "https://www.dnevnik.bg/bulgaria/2018/11/20/3348829_ivancheva_i_zamestnichkata_i_poluchiha_i_zabrana_da/", "text": "Специализираният наказателен съд наложи забрана за напускане на страната на подсъдимите бивш кмет на район \"Младост\" Десислава Иванчева и заместничката ѝ Биляна Петрова. Съдебният състав уважи искането на прокуратурата двете подсъдими, които са в ареста от април, да не напускат пределите на страната. Забраната за напускане на страната е превантивна мярка, която няма смисъл, когато обвиняемите са задържани под стража. Един от адвокатите на Биляна Петрова - Емануил Йорданов, дори си позволи ирония пред съда: \"Задължително е да се наложи забрана за напускане на страната, особено ако подсъдимите са в ареста\", каза той, когато думата бе дадена на защитата да изкаже становището си по искането на прокуратурата. Двете подсъдими, запитани от съдията, казаха, че не възразяват срещу искането на обвинението. Биляна Петрова добави :\" Нямам никакво отношение към тази забрана и не възразявам да приемете и това искане на прокуратурата. Все едно, аз съм вече осъдена, всички мерки срещу мене се приемат единствено въз основа на тежестта на обвинението\". На 16 ноември Специализираният наказателен съд промени мярката за неотклонение на Иванчева и Петрова от \"задържане под стража\" в \"домашен арест\", но същия ден прокуратурата поиска от по-горната инстанция спиране на изпълнението, тя го уважи и те останаха в ареста. Тази седмица предстои да се гледа искането на прокуратурата за забрана за пътуване на третия обвиняем - Петко Дюлгеров, който е под домашен арест. Тримата са подсъдими по едно дело - за подкуп в особено големи размери, поискан и получен според обвинението от строителния предприемач Александър Ваклин. Следващата седмица Апелативният специализиран съд ще разгледа протеста на прокуратурата срещу смекчената мярка за неотклонение в домашен арест на Иванчева и Петрова. Наложената днес забрана за напускане на страната би имала смисъл, коментират запознати с практиката на прокуратурата по забраните за пътуване, ако двете подсъдими бъдат пуснати от ареста.", "date": "2018.11.20", "title": "Иванчева и заместничката ѝ получиха и забрана да пътуват в чужбина"}
{"url": "https://www.dnevnik.bg/photos/2018/11/20/3348754_snimka_na_denia_semeistvo_trump_posreshtnaha_kolednata/", "text": "Коледното дърво, което ще украси Белия дом за предстоящите коледни празници в края на годината, вече е доставено. Президентът Доналд Тръмп и съпругата му Мелания присъстваха на церемонията по получаването му в Белия дом. Така те спазиха традиция, която датира от 60-те години на миналия век.", "date": "2018.11.20", "title": "Снимка на деня: Семейство Тръмп посрещна коледната елха"}
{"url": "https://www.dnevnik.bg/politika/2018/11/20/3348828_ostavkata_na_valeri_simeonov_ne_e_dogovorka_mejdu_gerb/", "text": "ДПС не е влизала в диалог с ГЕРБ относно състава на правителството. Това обяви зам.-председателят на парламентарната група на движението Йордан Цонев в отговор на въпрос дали на среща между представители на двете партии в петък сутринта е обсъждана евентуалната оставка на Валери Симеонов като вицепремиер, която бе подадена по-късно същия ден. \"Имате думата ми - на тази среща освен за вероизповеданията за нищо друго не сме говорили. Ние не сме във фаза диалог с ГЕРБ относно състава на правителство, относно изпълнителна власт, относно никаква власт. Напротив, от известно време ние дори не се държим конструктивно, защото не приемаме начина, по който се държи изпълнителната власт по отношение на исканията на протестиращи, по отношение на модела на управление\", обяви Йордан Цонев пред БНР. Утре се очаква парламентарната група на ДПС да вземе решение за поведението си в Народното събрание след оставката на Валери Симеонов. В последните седмици депутатите не се регистрираха за кворум. Имаше и ултиматум -  или оставка на Симеонов, или предсрочни парламентарни избори . На въпрос каква ще е позицията Цонев обяви: \"Едва ли ще бъде по-различна от сегашната.\" \"ДПС е категорично против електронното гласуване, ще подкрепи машинното, но по никакъв начин няма да приеме отпадането на номера пред политическите партии\", каза още Цонев. В петък управляващите внесоха  поправки в Изборния кодекс  за отпадане на номера в бюлетината и за практическо забавяне на машинното и електронното гласуване. ", "date": "2018.11.20", "title": "Оставката на Валери Симеонов не е договорка между ГЕРБ и ДПС, обяви Йордан Цонев"}
{"url": "https://www.dnevnik.bg/sviat/2018/11/20/3348794_desetki_sauditski_princove_podkrepiat_brata_na_kralia/", "text": "Членове на саудитското кралско семейство работят, за да попречат на престолонаследника принц Мохамед бин Салман да стане крал. Това разказва агенция \"Ройтерс\" в ексклузивен материал и обяснява, че те действат по плана си на фона на гневните международни реакции след  убийството на журналиста Джамал Хашокжи  в саудитското консулство в Истанбул. Става дума за десетки принцове от влиятелните групи в династията Ал Сауд, разгневени от действията на Мохамед бин Салман, откакто той стана престолонаследник миналата година. Те обаче не биха действали, докато кралят е жив, а не очакват от него да се обърне срещу любимия си син. Според източниците на \"Ройтерс\" 76-годишният принц Ахмед бин Абдулазиз, брат на крал Салман (и заемал поста заместник-министър на вътрешните работи близо 40 години), има подкрепата на много от недоволните. Принц Ахмед  се върна в Саудитска Арабия  след два и половина месеца в чужбина. Според някои анализатори той критикуваше саудитското ръководство от Лондон, докато говореше на протестиращи пред мисията на страната по-рано тази година. Ахмед е един от тримата души в съвета за наследяването, който се е противопоставял на решението на крал Салман да обяви принц Мохамед за наследник през 2017 г., казаха тогава двама саудитски източници. Зависи от САЩ Убийството на Хашокжи предизвика остри осъдителни реакции от множество политици и официални представители на САЩ. Според материал на \"Вашингтон пост\"  Централното разузнавателно управление (ЦРУ)  на САЩ смята, че именно принц Мохамед е поръчал убийството. Главният прокурор в Рияд обаче обяви, че той не е знаел за планираното престъпление. С убийството нарасна и напрежението в кралския двор, и без това разделен заради бързия възход на 33-годишния Мохамед бин Салман. Макар социалните и икономическите реформи на принца да му носят подкрепа, те вървят ръка за ръка с  репресии срещу инакомислещите  и затягане на хватката върху агенциите за разузнаване и сигурност. Откакто стана престолонаследник, измествайки Мохамед бин Найеф (на 59 г.) през юни 2017 г., той задържа десетки членове на кралското семейство като част от антикорупционна кампания (сред тях един от синовете на покойния крал Абдула). Заради управленските му решения много принцове смятат, че промяна в линията за наследяване \"не би провокирала съпротива от агенциите за сигурност и разузнаване, които той контролира\" заради лоялността към династията в по-общ смисъл, казва високопоставен източник. Как ще се развият събитията обаче зависи от САЩ според саудитските източници и дипломати. Макар президентът Доналд Тръмп и неговият зет и съветник Джаред Къшнър да са развили близки връзки с принца, държавният глава е под натиск от членове на Камарата на представителите и Сената да втвърди тона към него. Освен това Вашингтон вече прие санкции срещу 17 саудитци заради случая, сред тях и един от най-близките съветници на принца. Крал Салман разбира последиците от сблъсък със САЩ и от възможността Конгресът да опита да замрази саудитски активи. Същевременно според саудитски източници, запознати с разговорите между принцовете и Вашингтон, високопоставени американски източници са дали сигнал, че биха подкрепили принц Ахмед. Други източници от Рияд обясняват, че американската администрация вече не приема толкова радушно престолонаследника, след като се появи информация, че той е наредил на саудитското министерство на отбраната да изследва възможността за алтернативни доставки от Русия, включително ракети С-400 (които обтегнаха отношенията между САЩ и Турция). Все пак Белият дом не бърза да се дистанцира от Мохамед бин Салман, а и забелязва, че кралят е застанал твърдо зад сина си в реч в понеделник, без да спомене нито веднъж убийството на Хашокжи, твърди представител на Съединените щати. Предстои Тръмп, който нарече оценката на ЦРУ \"много преждевременна\", но \"възможна\", да получи днес пълен доклад по случая. Златен кафез  Принц Мохамед няма да наследи трона автоматично, ако кралят почине или не е способен да управлява. Специален съвет, който придава легитимност на решенията за наследяване и който представлява различни групи в кралското семейство, ще трябва да утвърди възкачването му, обяснява един от източниците на \"Ройтерс\". Съветът вече прие искането на крал Салман за смяна на престолонаследника, но не би утвърдил непременно принц Мохамед, който опитваше да маргинализира негови членове. Източниците в саудитското семейство обясняват, че Мохамед бин Салман е срутил институционалните устои на управлението на Ал Сауд от последния век - както кралското семейство, така и духовенството, племената и търговските фамилии. Все пак принцът не се отказва от дневния си ред, а според източници на агенцията той може би е построил нов, отдалечен дворец в Шарма, на брега на Червено море, на мястото на индустриалния комплекс \"Неом\". Престолонаследникът е замислил построения за година (рекордно кратък срок) и 2 млрд. долара дворец като златен кафез за крал Салман - най-близкият град е на над 100 км от него. Така ще е възможно кралят да не е в течение на повечето държавни въпроси, казва един от източниците, близък до кралското семейство.", "date": "2018.11.20", "title": "Десетки саудитски принцове подкрепят брата на краля за престолонаследник, пише \"Ройтерс\""}
{"url": "https://www.dnevnik.bg/politika/2018/11/20/3348851_liderite_na_patriotite_sa_razgovariali_s_premiera/", "text": "Лидерите на трите партии в коалицията \"Обединени патриоти\", която е по-малкият партньор на ГЕРБ в управлението, са се срещнали днес преди обед с премиера Бойко Борисов, научи \"Дневник\" от източници в управляващата коалиция. Красимир Каракачанов (ВМРО), Валери Симеонов (НФСБ) и Волен Сидеров (\"Атака\") заседават в момента в кабинета на Валери Симеонов. Основните въпроси за обсъждане са дали Симеонов ще се върне в парламента и дали партията му НФСБ ще има друг вицепремиер, след като  той подаде оставка в петък . Засега не се потвърждава тиражираната от някои медии хипотеза, че Симеонов ще предложи за вицепремиерския пост своя началник на кабинета Марияна Николова. Срещата на тримата лидери е тест дали партньорът на ГЕРБ в управлението ще успее да запази коалицията си в досегашния вид и съответно как това ще се отрази на правителството и работата в парламента. Всичко за коалиционния съвет четете  тук. ", "date": "2018.11.20", "title": "Лидерите на Патриотите са разговаряли с премиера Борисов"}
{"url": "https://www.dnevnik.bg/sviat/2018/11/20/3348850_i_tretiiat_opit_na_kosovo_za_chlenstvo_v_interpol_se/", "text": "Страните, членуващи в международната организация Интерпол, не приеха молбата за членство на Косово, предават телевизия N1 и \"Болкан инсайт\". На общото събрание на организацията в Дубай Косово не успя да получи нужното мнозинство от две трети от 192 членки - \"за\" гласуваха 68 души и 51 бяха \"против\", а 16 се въздържаха. Някои делегации не се включиха в гласуването. Това бе третият опит на Прищина да стане част от международната организация. Такава стъпка би ѝ дала достъп до базата данни с криминални доказателства на всички страни, членуващи в нея. Сръбският вътрешен министър Небойша Стефанович обяви решението за \"победа\". Външният министър на Косово Ивица Дачич оцени случилото се като доказателство, че \"нищо не може да се реши без договор с Белград\". Само президентът Вучич призова сръбските власти \"да не са еуфорични\", а да използват решението за натиск върху Прищина. Според Белград членството на Косово в Интерпол би нарушило резолюция 1244, гласувана от ООН в края на войната през 1999 г. и оставяща проблема за статута на страната в ръцете на Белград и Прищина. Според правилата на организацията обаче уставът и правилата на Интерпол не указват изрично, че членството е възможно само за страни - членки и наблюдатели в ООН (Косово не е част от организацията). Решението на Интерпол идва няколко месеца след като политици в Белград и Прищина заговориха отново за възможна сделка, която да регулира отношенията между Сърбия и Косово и да доведе до взаимно признаване. Планът на президентите Александър Вучич и Хашим Тачи, който щеше да доведе и до взаимно признаване, обаче срещна отпор и в двете общества, както и сред членове на правителствата.", "date": "2018.11.20", "title": "И третият опит на Косово за членство в Интерпол се провали"}
{"url": "https://www.dnevnik.bg/sport/2018/11/20/3348856_snimka_na_denia_boksyorut_koito_hvana_pushkata/", "text": "Професионалният боксьор Тервел Пулев се включи във възстановка на сливнишката битка от сръбско-българската война от 1885 г.", "date": "2018.11.20", "title": "Снимка на деня: Боксьорът, който хвана пушката"}
{"url": "https://www.dnevnik.bg/bulgaria/2018/11/20/3348859_ognishtata_s_ptichi_grip_dostignaha_26/", "text": "Засиленият надзор и контрол на птицевъдните обекти заради птичия грип продължава, съобщава Българската агенция по безопасност на храните. До средата на ноември са потвърдени 26 огнища на инфлуенцата в областите Добрич, Пловдив, Хасково, Стара Загора и Ямбол. Досегашните резултати показват, че циркулацията на вируса продължава да съществува в птицефермите. Основни причини за появата и разпространението на болестта са пробиви в биосигурността на фермите, отглеждане на птици на открито и биосигурност по време на транспорт на птици, посочват експертите.  Мерките, които прилага агенцията, са биосигурност в стопанствата; по-висока честота на лабораторен контрол за доказване липса на инфекция с вируса (увеличен брой официални ветеринарни инспекции); движение на птици във и от предпазните и надзорни зони не се допуска, само при изключенията, записани в законодателството. Междувременно във връзка с усложнената епизоотична ситуация Европейската комисия е повдигнала въпроса за разширяване на настоящите зони на ограничения и създаване на допълнителна рестриктивна зона в страната, която да включва територията на областите Пловдив, Хасково и част от област Стара Загора. Основанията на ЕК са свързани основно с увеличаването броя на огнищата от началото на октомври 2018 г., появата на огнищата в едни и същи птицевъдни обекти, започващия високорисков сезон по отношение на заболяването, необходимостта за предоставяне на гаранции пред страни членки и трети държави във връзка с движението на живи домашни птици и яйца за люпене.", "date": "2018.11.20", "title": "Огнищата с птичи грип достигнаха 26"}
{"url": "https://www.dnevnik.bg/sviat/2018/11/20/3348869_frenskoto_pravitelstvo_shte_iska_vremenno_upravlenie_v/", "text": "Френската държава като един от акционерите на автомобилостроителя Рено (Renault) ще поиска в компанията да бъде въведено временно управление след  ареста на ръководителя на алианса  \"Рено - Нисан - Мицубиши\" Карлос Гон в Япония. Това заяви днес министърът на финансите Брюно льо Мер в ефира на радио \"Франс енфо\", предадоха световните агенции. Гон в момента не е \"в позиция да управлява групата\", каза Льо Мер, чието министерство е отговорно за 15-процентовия дял на държавата в \"Рено\". \"Необходимо е временно управление. Днес сутринта ще се срещна представителите на държавата в съвета на директорите на \"Рено\", за да ги помоля незабавно да въведат временно управление\", посочи той, цитиран от ТАСС. Съветът на директорите на \"Рено\" ще се събере днес, за да обсъди следващите действия след ареста на Гон и предвид планираното му уволняване от \"Нисан\", допълва АП. \"От друга страна, няма да искаме формалното отстраняване на г-н Гон от съвета на директорите по много проста причина - нямаме доказателства (срещу него)\", посочи министърът. Той допълни, че планира да поиска от японските власти информацията, която те са получили от \"Нисан\", \"така че да знаем в какво точно е обвинен Гон\", предаде ДПА. Френските власти са започнали проучване на данъчните дела на Гон във Франция след новините от Япония, но не са открили нарушения, добави Льо Мер. /БТА", "date": "2018.11.20", "title": "Френското правителство ще иска временно управление в \"Рено\""}
{"url": "https://www.dnevnik.bg/kultura/2018/11/20/3348447_big_bendut_na_bnr_otbeliazva_75_godishninata_na_simeon/", "text": "\"Най-важното, което мога да кажа за Симеон Щерев, е, че е постигнал музикално майсторство. Той беше ярък пример и посока, която младите музиканти да следваме. Имахме нужда от такъв пример и общуването с него беше много полезно\", разказа за \"Дневник\" диригентът на Биг бенда на БНР Антони Дончев по повод концерта за 75-годишнината на известния български флейтист, композитор и педагог Симеон Щерев, познат в музикалните среди с творческия псевдоним Банана. Този четвъртък, 22 ноември, от 19.30 ч. на сцената на Първо студио на БНР Биг бендът ще представи програма, съставена изцяло от произведения на Щерев, като на някои от тях той ще бъде солист. Диригентството ще бъде под палката на маестро Антони Дончев. Симеон Щерев е дългогодишен солист в Биг бенда на БНР и е определян като един от най-добрите флейтисти в Европа и света. Още от 1965 г. пътува на различни фестивали в чужбина, а през годините свири на сцена със световнопризнатите джазмени Чък Къриа, Мейнард Фергюсън, Алберт Мангелсдорф, Кени Уилър. Част е също от съставите на \"Софийски солисти\", Български камерен оркестър, Квартет \"Димов\" и много други. \"Познаваме се от времето на Джаз квартет \"Фокус\". Свиреха невероятно. Каквото и положително да се каже за него, все ще е вярно. Той е невероятен инструменталист и импровизатор. Много интелигентен и с чувство за хумор. Свирили сме заедно на джаз фестивали\", разказа саксофонистът Емануил Манолов-Бадема. Щерев композира джазова, театрална и филмова музика и реализира редица записи за БНР и БНТ. Носител е на престижни фестивални награди и е признат от европейските музикални критици. От дълги години е преподавател по импровизация и флейта в Националната музикална академия \"Проф. Панчо Владигеров\", а негови студенти са членове на джаз състави и симфонични оркестри. ", "date": "2018.11.20", "title": "Биг бендът на БНР отбелязва 75-годишнината на Симеон Щерев-Банана"}
{"url": "https://www.dnevnik.bg/sviat/2018/11/20/3348900_rusiia_obvini_senatori_v_sasht_che_se_mesiat_v_izbora/", "text": "Писмото на американски сенатори, призоваващи да не се допусне избирането на руския кандидат Александър Прокопчук за шеф на Интерпол, е нагледен пример за натиск и намеса в избори. Това заяви пред журналисти Дмитрий Песков, прессекретар на руския президент, предаде ТАСС, цитирана от БТА. Тези действия \"сигурно са своеобразна намеса в избирателния процес, в изборите в една международна организация. Как другояче да ги оценим? Ето една нагледна проява (на намеса, бел. ТАСС)\", каза говорителят на Кремъл. \"При все това ще има избори, нека изчакаме резултата\", добави Песков. Група сенатори от двете партии в САЩ публикуваха в понеделник открито писмо до президента Доналд Тръмп с молба да повлияе върху членове на Общото събрание на Интерпол, за да не стане руският кандидат Александър Прокопчук нов шеф на организацията. През август американски сенатори предложиха да бъде ограничено правото на Русия да използва механизма с т.нар. червени бюлетини на Интерпол (за международно издирване на лица), тъй като според тях Москва злоупотребява с тази възможност. Тези сенатори твърдяха, че лицата, обявени за издирване по искане на Русия, не бива да бъдат ограничавани, що се отнася до влизането в САЩ, и не бива да им се отказва политическо убежище. Междувременно в Литва парламентът прие резолюция, съгласно която страната ще напусне Интерпол, ако Прокопчук бъде назначен за неин шеф. В подкрепа на текста гласуваха 88 депутати, а 7 се въздържаха. https://ru.delfi.lt/news/politics/litva-vystupaet-protiv-naznacheniya-predstavitelya-rossii-glavoj-interpola.d?id=79633271 Освен това министърът на вътрешните работи на Литва Еймутис Мисюнас каза, че Вилнюс би считал избора на руснак за ръководител на Интерпол за \"политизирано оръдие на разправа на режима\" с политически опоненти. Предишният шеф на Интерпол Мън Хунвей подаде оставка през октомври, след като бе арестуван в Китай заради подозрения в корупция. Москва се надява изборите за президент на Интерпол в сряда, 21 ноември, да бъдат спечелени от руския кандидат Александър Прокопчук. От 2011 г. той оглавява Националното централно бюро на Интерпол към руското вътрешно министерство, от 2016 г. е вицепрезидент на Международната организация на криминалната полиция, напомня ТАСС.", "date": "2018.11.20", "title": "Русия обвини сенатори в САЩ, че се месят в избора на шеф на Интерпол (допълнена)"}
{"url": "https://www.dnevnik.bg/video/2018/11/20/3348903_video_za_decata_iniciativata_go_blue_na_unicef/", "text": "Световният ден на детето е отбелязван днес по цял свят с глобалната  инициатива Go Blue , в която известни сгради биват оцветени в синьо в подкрепа правата на децата. В България това е НДК, съобщиха от световната организация на ООН. На всяко от присъединилите се места между 18 и 22 часа сгради, включително Емпайър стейт билдинг, Тадж Махал, операта в Сидни, биват облени в синя светлина. Преди днешния световен ден бе разпространен и видеоклип с част от известните актьори, музикални и поп звезди, които го подкрепиха. От УНИЦЕФ съобщиха, че в България компании от различни браншове ще отбележат деня, като ангажират служителите, клиентите и партньорите си за едно по-добро бъдеще за децата в България и по света. В инициативата се включват още детски градини и училища Целта на инициативата е общественото внимание да бъде насочено към правата и нуждите на децата в България и по света, да бъдат подкрепени най-уязвимите момичета и момчета и да бъдат чути децата и младежите като активни участници при вземането на решения.", "date": "2018.11.20", "title": "Видео: За децата инициативата Go Blue на УНИЦЕФ оцветява в синьо известни сгради"}
{"url": "https://www.dnevnik.bg/sport/2018/11/20/3348555_velikoto_prahosvane_ili_kak_bivshi_igrachi_v_angliia/", "text": "Повече от 500 футболисти, които са играли във Висшата лига, са загубили общо над 1 милиард паунда заради лошо управление на финансите след края на кариерата си, съобщи \"Гардиън\". Медията се позовава на счетоводна информация от свой достоверен източник. Според него футболистите, които са били част от отбори в първото ниво на Англия през 90-те години и началото на новия век, са загубили значителни средства след приемането на лоши инвестиционни съвети. Неангажираността на Асоциацията на професионалните спортисти (PFA) към уменията на играчите да управляват финансите си причини вълна от недоволство към организацията. Според много бивши футболисти в Англия PFA не прави необходимото, за да им помогне с живота след футбола. \"Като играчи във Висшата лига не бяхме защитени от PFA, нито от лигата, когато финансовите консултанти идваха във футболните клубове и ни промиваха мозъците или ни манипулираха. Младите момчета нямат идея за концепцията как да използват парите си\", заяви бившият играч на \"Ливърпул\" Дани Мърфи. Според проучване на XPro през 2013 г. близо 60% от играчите във Висшата лига фалират до пет години след отказването си от футбола. Освен че губят всичките си средства, голяма част преминават през депресия и дори развод. \"Финансови проблеми, много фалити, сексуален тормоз, деменция, психично здраве, пристрастяване, всичко това е твърде много за PFA, за да се справи, но те имат средствата, за да помогнат. Това се отнася до организацията, която има капацитета да помогне на стотици хора, които имат крещяща нужда, но не се прави необходимото. Отговорността към бившите играчи е голяма, но не се изпълнява\", казва още Мърфи. ", "date": "2018.11.20", "title": "Великото прахосване, или как бивши играчи в Англия са загубили над 1 млрд. паунда"}
{"url": "https://www.dnevnik.bg/sport/2018/11/20/3348897_flanelkite_na_naiki_s_koito_sokurut_se_dobliji_do/", "text": "Футболът и американският футбол са две огромни индустрии, чиито пътища все по-често се преплитат, като дават възможност на компаниите и спортните клубове да търсят нови източници на приходи. Европейски отбори правят турнетата си в САЩ и играят на огромните стадиони за американски футбол. Мачове от НФЛ пък се \"изнасят\" на европейска сцена. Производителят на спортна екипировка \"Найки\" реши да действа по-дръзко и представи нов продукт. В продажба бяха пуснати ограничени бройки от фланелки на водещи европейски футболни клубове, но в дизайн, характерен за НФЛ.  Най-напред бяха представени тези на \"Челси\" и \"Тотнъм\". След това се появиха и такива на бразилската звезда Неймар от ПСЖ и сънародника му Филипе Коутиньо от \"Барселона\". \"Тотнъм\"  сключи договор за партньорство с НФЛ още преди три години . Идеята е клубът от Лондон да приема мачове по американски футбол на бъдещия си стадион. За ПСЖ и \"Найки\" това е втори скок към някой от големите спортове в САЩ. Наскоро френският първенец  представи екип под бранда \"Еър Джордан\" за Шампионската лига .", "date": "2018.11.20", "title": "Фланелките на \"Найки\", с които \"сокърът\" се доближи до американския футбол"}
{"url": "https://www.dnevnik.bg/tehnologii/2018/11/20/3348929_s_lichniia_asistent_na_amazon_veche_mogat_da_se/", "text": "С дигиталния асистент \"Алекса\" (Alexa) на компанията \"Амазон\" вече могат да се провеждат разговори по \"Скайп\". Това ще става чрез смартспийкъра \"Еко\" (Echo), който служи за връзка с \"Алекса\". Услугата е налична от днес, а функцията може да се използва изключително лесно. Единственото, което трябва да направи собственикът на дигиталния асистент, е да поиска от него да се обади на определен човек от листата с приятели в социалната мрежа, като няма да е нужно да се набират цифри.", "date": "2018.11.20", "title": "С личния асистент на \"Амазон\" вече могат да се провеждат разговори по \"Скайп\""}
{"url": "https://www.dnevnik.bg/kultura/2018/11/20/3348872_erotichen_stenopis_se_poiavi_v_razkopki_krai_pompei/", "text": "Археолози в Помпей откриха еротичен римски стенопис, изобразяваща Леда и лебеда - гръцки мит, вдъхновил много творци през вековете, съобщиха световните медии. Смята се, че изображението е красяло спалнята на богаташки дом близо до централната част на античния град Помпей, който бива заровен под вулканичната пепел след изригването на Везувий през I век. Директорът на археологичния парк Масимо Осана описва творбата като изключителна, тъй като е направена така, че да изглежда сякаш Леда гледа към всеки, който влезе в спалнята, разказва той пред италианска информационна агенция. На него митологичната кралица на Спарта е изобразена как пази лебеда с наметалото си, докато той стои в скута й. Стенописът, чиито цветове са все още изключително ярки, бе открит в петък по време на продължаващите строителни дейности за укрепване на структурите на античния град, които през последните години станаха жертва на дъждовете и износването. Митът разказва как бог Зевс бил пленен от красотата на кралицата на Спарта Леда и й се явил в образа на лебед, след което я изнасилил. Това има огромни последствия според класическата митология. От съвкуплението на Леда с лебеда и след това със съпруга й крал Тиндарей се образували две двойки деца от двамата бащи, или общо четири деца. Едната двойка били близнаците Кастор и Полидевк, а другата - Клитемнестра и Хубавата Елена, която по-късно става причина за Троянската война. И в двете двойки единият близнак бил смъртен, а другият от безсмъртен родител. Сюжетът за лебеда, който съблазнява Леда, е много силно изследван от творците на Ренесанса в Италия през XVI век и вдъхновява картини на Леонардо да Винчи, Микеланджело Буонароти, Якопо Тинторето и доста други. Оригиналните на Леонардо и Микеланджело са изчезнали, но техни копия се представят в различни галерии. \"Леда и лебедът\" е и класическа поема на големия писател на ХХ век Уилям Бътлър Йейтс. Неотдавна до стенописа на Леда бе открита и друга еротична фреска, изобразяващ Приап - римския бог на плодовитостта, но състоянието на творбата е доста по-лошо.", "date": "2018.11.20", "title": "Еротичен стенопис се появи в разкопки от Помпей"}
{"url": "https://www.dnevnik.bg/bulgaria/2018/11/20/3348930_lekarskiiat_sujuz_poiska_zdravnata_kasa_da_ne_moje_da/", "text": "Българският лекарски съюз (БЛС) поиска да не се дава възможност за прехвърляне на средства от перо в перо в Националната здравноосигурителна каса (НЗОК) и това да бъде записано в Закона за бюджета. Това съобщи председателят на БЛС д-р Иван Маджаров, цитиран от БТА.", "date": "2018.11.20", "title": "Лекарският съюз поиска здравната каса да не може да прехвърля средства от перо в перо"}
{"url": "https://www.dnevnik.bg/biznes/2018/11/20/3348927_jelezoputnite_linii_se_inspektirali_vseki_den_tvurdi/", "text": "Железопътната инфраструктура подлежи на непрекъсната инспекция. Това заяви министърът на транспорта Росен Желязков пред журналисти по повод  вчерашния инцидент с влак в Кресненското дефиле . Неотдавна Европейската комисия  започна наказателна процедура  срещу България заради пропуски в безопасността. Цитиран от пресцентъра си, той посочи, че преди всеки сезон се проверява цялата железопътната мрежа за нейната готовност спрямо предстоящите метеорологични условия. \"Служителите на Национална компания \"Железопътна инфраструктура\" освен това инспектират ежедневно участъците от жп линиите\", допълни още той. Министърът определи инцидента като класически случай на \"форсмажор с непреодолима сила, който за щастие се размина без сериозни последствия за пътуващите във влака\". В момента продължава разчистването на трасето. По разпореждане на Желязков в краткосрочен план трябва да се подобри мениджмънтът в холдинга и в дъщерното дружество за пътнически превози, да се ремонтира подвижният състав, който не е в експлоатация, и да се въведат системи, които да следят за доставки, складови наличности и другите ресурси в дружеството. Сред мерките е и подобряване на билетоиздаващата система, довеждане докрай на обществените поръчки, които са свързани с ремонтната дейност и обновяване на подвижния състав. Всичко това министърът очаква да бъде свършено през 2019 г. Оценката му е, че досега водените политики са били насочени към намаляването на външната задлъжнялост на БДЖ за сметка на вътрешните процеси в холдинга. \"Към момента няма натиск от страна на кредитори и дългове и ще насочим всички усилия към по-добро управление. БДЖ трябва да се управлява така, както се управлява едно нормално търговско дружество\", каза министърът.", "date": "2018.11.20", "title": "Железопътните линии се инспектирали всеки ден, твърди транспортният министър"}
{"url": "https://www.dnevnik.bg/evropa/2018/11/20/3348933_polsha_ochakva_purvata_i_atomna_centrala_da_zaraboti/", "text": "Полша очаква първата й атомна електроцентрала да започне да функционира след 2030 г., докато се готви да съкрати използването на въглища в производството на електроенергия, заяви зам.-министърът на околната среда Михал Куртика, цитиран от \"Ройтерс\". Страната, която ще е домакин на световните разговори за климата през декември, произвежда около 80% от електричеството си от въглища в остарели електроцентрали, голяма част от които трябва да бъдат затворени през следващото десетилетие. Полша от години обмисля изграждането на атомна електроцентрала, но все още не е взела обвързващо решение за проекта. \"Дискусията за изграждането на атомна електроцентрала се ускори. Става въпрос основно за международно партньорство. Имаме възможност да финансираме изграждането сами, но трябва да привлечем технологията от другаде\", отбеляза Куртика пред \"Ройтерс\". Той добави, че Полша ще разговаря с Франция, САЩ, Япония и Южна Корея за ядрени технологии. \"Министърът на енергетиката води такива разговори и с американската страна. Скорошните сигнали показват, че те са много напреднали (...) Очаквам атомната електроцентрала да започне да генерира енергия след 2030 г.\", добави Куртика. Очаква се министерството на енергетиката да обяви дългосрочната енергийна политика на Полша до края на годината, вероятно на конференцията на ООН за климата в Катовице, сърцето на въглищната промишленост в южната част на страната. Правителствени служители заявиха, че Полша постепенно ще намали зависимостта си от въглищата. \"В бъдеще значението на въглищата за полските енергийни доставки ще намалява. Очакваме, че през 2030 г. делът на въглищата в полския енергиен микс ще бъде 60%\", отбеляза Куртика.", "date": "2018.11.20", "title": "Полша очаква първата й атомна централа да заработи след 2030 г."}
{"url": "https://www.dnevnik.bg/sport/2018/11/20/3348805_chetiri_godini_predi_svetovnoto_po_futbol_v_katar/", "text": "Обратното броене до световното първенство по футбол в Катар през 2022 г. продължава, като до първия мач остават точно четири години. Въпреки наближаването на турнира все още във въздуха остават много неизяснени въпроси. Един от основните е свързан с броя на отборите и евентуалното предсрочно разширяване на мондиала до 48 участника. На дневен ред остава и въпросът със зачитането на човешките права, насочен към работниците, ангажирани с изграждането на стадионите. Притеснение има и заради сложната политическа обстановка в региона. Това, което се знае, е, че световното ще се проведе необичайно късно заради горещините в Катар. То  ще започне на 21 ноември и ще продължи до 18 декември . Президентът на ФИФА  Джани Инфантино е положително настроен и очаква това да е най-доброто световно в историята . Гооооолямото световно в малката държава Макар плановете за разширяване на световното до 48 отбора да бяха насочени към турнира през 2026 г., Инфантино ясно показа, че е привърженик на идеята това да стане още за Катар 2022. \"Решихме да увеличим броя на отборите от 32 на 48 за първенството през 2026. Може ли обаче да се случи още през 2022 г. за шампионата в Катар? Аз мисля, че да. Защо да не опитаме\",  каза Инфантино по време на конгреса на Азиатската конфедерация (AFC) .", "date": "2018.11.20", "title": "Четири години преди световното по футбол в Катар: много въпроси и малко отговори"}
{"url": "https://www.dnevnik.bg/sport/2018/11/20/3349065_tejka_zaguba_ot_gurciia_izhvurli_junoshite_do_19_g_ot/", "text": "Българският национален отбор по футбол за юноши до 19 години отпадна още в първия кръг на квалификациите за европейското първенство през 2019 г. Тимът, воден от Ангел Стойков, допусна тежка загуба с 0:3 от Гърция в Сливен и не успя да се класира за последния кръг на пресявките. Гърция завърши на първо място в група 13 с пълен актив от девет точки. България и Румъния спечелиха по четири точки. Двата отбора завършиха наравно (1:1) в мача помежду си, но румънците продължават напред заради по-добра голова разлика. Гибралтар остана на последното място в групата - без спечелена точка, без отбелязан гол и с 18 допуснати попадения. Българският отбор, който беше домакин на тази квалификации, се нуждаеше от точка срещу Гърция, за да си гарантира втората позиция. Гръцкият състав пък си беше осигурил участие в елитния кръг на квалификациите още преди тази среща. Първото полувреме на стадион \"Хаджи Димитър\" в Сливен приключи при нулево равенство. Голямата разлика в мача дойде от лявото крило Антонис Гайтанидис, който се появи като резерва в 56-ата минута и отбеляза трите попадения за своя тим. Гайтанидис откри резултата в 65-ата минута, а девет по-късно удвои аванса на Гърция. Вторият гол прекърши надеждите на българския отбор и седем минути преди края на редовното време Гайтанидис оформи своя хеттрик след точно изпълнена дузпа. В същото време се игра мачът между Румъния и Гибралтар. Румънските футболисти се нуждаеха от изразителна победа, за да имат шанс да изпреварят България. Те спечелиха с 8:0 на стадион \"Трейс арена\" в Стара Загора. Ако българският отбор беше загубил минимално от Гърция, точно осем гола разлика щяха да са необходими на румънците, за да си гарантират втората позиция.", "date": "2018.11.20", "title": "Тежка загуба от Гърция изхвърли юношите до 19 г. от битката за Евро 2019"}
{"url": "https://www.dnevnik.bg/bulgaria/2018/11/20/3349081_sudut_ostavi_v_aresta_vulcho_arabadjiev/", "text": "Специализираният наказателен съд не освободи от ареста сина на Ветко и Маринела Арабаджиеви - Вълчо Арабаджиев. Според съда може да се предположи, че той е извършил престъплението, в което е обвинен.Освен това има опасност да се укрие. Аргумент за извода си съдът изведе от факта, че неговите родители се издирват с червена бюлетина на Интерпол. Магистратите се позоваха и на медицинска експертиза по делото, която установи, че обвиненият страда от заболявания, но здравословното му състояние е съвместимо с условията в ареста. Адвокатите поискаха 21-годишният син на Арабаджиеви да излезе от ареста заради влошено здравословно състояние, а и за да продължи образованието си. Те обясниха, че е завършил семестриално и му предстои дипломиране, а и искал да учи магистратура. Съдът обаче не прие доводите им. Защитата заяви, че ще обжалва съдебното определение. Самият Вълчо Арабаджиев каза, че явно е имал късмет да бъде отгледан от заможно семейство, което го е научило на честност и трудолюбие. Обясни, че не е предполагал, че парите на родителите му са придобити по престъпен начин. Допълни, че е учил в чужбина, където е изкарал и средното, и висшето си образование - съответно в Швейцария и Великобритания. По тази причина не е имал \"кой знае какви знания и идеи какво се случва в България, защото през повечето време не е бил тук\". Той поиска от съда да го пусне от ареста, за да се погриже за здравето си и да продължи образованието си. Каза и, че искал процесът да приключи, за да изчисти името си. Представителят на прокуратурата заяви пред съда, че Вълчо Арабаджиев е предполагал престъпния произход на парите на родителите си, които са нанесли над 9 млн. лв. вреда за държания бюджет. В определението си съдът коментира, че в банкова сметка на обвинения са установени над 2.7 млн. лв. За тях няма разпитани свидетели, които да заявят, че Вълчо Арабаджиев е знаел, че те са от престъпна дейност, но той е участвал в множество дружества, които са част от разследването на прокуратурата. Вълчо Арабаджиев бе задържан с две счетоводителки при акция в хотелите на Арабаджиеви и обвинени, че са част от престъпна група, занимавала се с укриване на данъци и пране на пари.", "date": "2018.11.20", "title": "Съдът остави в ареста Вълчо Арабаджиев (допълнена)"}
{"url": "https://www.dnevnik.bg/biznes/2018/11/20/3349073_raiuner_shte_leti_ot_sofiia_do_kiev/", "text": "Най-големият нискобюджетен превозвач в Европа - \"Райънер\" (Ryanair), открива нов маршрут от София до Киев. Полетите ще се изпълняват два пъти седмично от април. С това компанията предлага полети от България до общо 26 дестинации. Полетите ще се изпълняват от 3 април в сряда и неделя, показва разписанието на сайта на авиокомпанията. Цените на билетите за първите полети са малко над 20 евро за посока.", "date": "2018.11.20", "title": "\"Райънер\" ще лети от София до Киев"}
{"url": "https://www.dnevnik.bg/video/2018/11/20/3348979_video_drugite_novini/", "text": "Започва националната кампания \"Безопасна Коледа\" 2018", "date": "2018.11.20", "title": "Видео: Другите новини"}
{"url": "https://www.dnevnik.bg/sport/2018/11/20/3349070_vladimir_nikolov_udulji_vremennoto_si_zavrushtane_vuv/", "text": "Временното завръщане в игра на Владимир Николов ще продължи по-дълго от предвиденото. Президентът и треньор на волейболния \"Левски\" ще носи екипа на тима в следващите два месеца, съобщиха от клуба.  \"Надявам се тялото ми да издържи на натоварванията и да се представя на ниво до завръщането на Смилен Мляков. През януари има и турнир за купата на България, на който имаме шансове да постигнем нещо\", каза Николов, цитиран в страницата на \"Левски\" във \"Фейсбук\". Първоначалният план на 41-годишния Николов  беше да се завърне единствено за  дербито срещу ЦСКА  заради многото контузии в състава. \"Левски\" нямаше вариант на поста диагонал и бившият капитан на националния отбор влезе \"на пожар\" след травмите на Смилен Мляков и Иван Панков. Две години и половина след отказването си Николов отново излезе на полето в събота. Това беше първият мач на диагонала в българското първенство от април 2002 г. В двубоя \"Левски\" даде нова жертва след контузията на Гордан Люцканов. Посрещачът е със счупена костица на глезена и ще отсъства поне месец. Като негова алтернатива днес тимът обяви привличането на Иван Петров от \"Дунав\". ", "date": "2018.11.20", "title": "Владимир Николов удължи временното си завръщане във волейбола"}
{"url": "https://www.dnevnik.bg/razvlechenie/2018/11/20/3349060_teilur_suift_izpolzva_nov_dogovor_s_junivursul_za_da/", "text": "Известната американска поп изпълнителка Тейлър Суифт обяви, че е подписала нов звукозаписен договор с \"Юнивърсъл\" (Universal Music Group), който ще й предостави повече контрол върху нейната собствена музика, но ще стимулира и възнаграждението на музикалните изпълнители, чиято музика се излъчва в \"Спотифай\" (Spotify), писаха няколко от големите световни медии. Суифт, която стои зад едни най-продаваните албуми в последното десетилетие - \"1989\" и Reputation - е сред най-богатите и влиятелни изпълнители в момента. В публикация пред своите 13 млн. последователи в \"Инстаграм\" тя сподели, че договорката й с компанията включва споразумение, че всяка потенциална продажба на дялове на \"Юнивърсъл\" в Spotify ще води до \"разпределяне на пари до техните изпълнители\". По думите й от компанията \"щедро\" са се съгласили на това предложение, тъй като то ще осигури по-добри условия за отчисленията, плащани преди това от други големи лейбъли. Суифт допълва в публикацията си, че винаги е вярвала, че стриймингът се основава и продължава да работи на базата на \"магията, създадена от артисти, текстописци и продуценти\". 28-годишната звезда сподели още, че ще продължи да притежава всички свои мастерирани записи, но допълнителни финансови детайли от сделката не бяха публикувани. Суифт отдавна използва тежестта си в музикалната индустрия, за да провежда кампания за по-доброто заплащане на изпълнителите, чиято музика е включена в стрийминг услуги. През 2017 г. тя върна музиката си в Spotify, след като близо три години публично се оплакваше, че стрийминг услугите не плащат достатъчно на изпълнителите. С времето Spotify и Apple Music се превърнаха в единствените големи източници на приходи за звукозаписната индустрия, а миналата година задминаха продажбите на музика на физически носители като компактдискове, както и платените дигитални сваляния за пръв път в историята, сочеше международен доклад през април, цитиран от \"Ройтерс\". Изпълнителният директор на \"Юнивърсъл\" обяви, че уважава кампанията на Суифт за по-добри условия за плащане, и допълни, че тя не просто е търсила компания партньор, която да разбира нейните творчески идеи и притежава ресурсите и знанията да оперира глобално от нейно име, но и партньор, чийто подход спрямо изпълнителите е съгласуван с нейната визия. Суифт, чиято кариера започва на възраст 15 години като кънтри певица към малкия независим лейбъл от Нашвил Big Machine Records, има 10 награди \"Грами\" и е единственият изпълнител с четири албума, достигнали продажби от над 1 млн. копия в първата седмица от своето излизане.", "date": "2018.11.20", "title": "Тейлър Суифт използва нов договор с \"Юнивърсъл\", за да подкрепи колегите си"}
{"url": "https://www.dnevnik.bg/photos/2018/11/20/3349008_fotogaleriia_kude_izchezvat_lebedite_na_hamburg_prez/", "text": "Езерото Алстер в германския град Хамбург е известно със своите лебеди. С идването на зимата птиците трябва да бъдат преместени на по-топли места. С тази задача се е заел Олаф Нийс и неговият екип. Церемонията по преместването на лебедите има вековна история. Още през 1664 година обитателите на каналите са поставени под защита от градския съвет. През 1818 г. пък е създадена длъжността \"баща\" на лебедите. Тя се състои в грижа за птиците и в организиране на тяхното преместване през зимата.", "date": "2018.11.20", "title": "Фотогалерия: Къде изчезват лебедите на Хамбург през зимата"}
{"url": "https://www.dnevnik.bg/politika/2018/11/20/3349088_bez_vuglishtni_centrali_ne_mojelo_da_se_garantira/", "text": "Сформираната със заповед на енергийния министър работна група анализира финансово-икономическото състояние на ТЕЦ \"Марица-изток 2\" ЕАД и днес пред синдикатите в централата са били представени мерки за стабилизирането й, се разбира от съобщение на енергийното ведомство до медиите. Мерките са разработени от експертите от Министерството на енергетиката, дружества от групата на \"Български енергиен холдинг\" ЕАД и Агенцията за устойчиво енергийно развитие. ТЕЦ \"Марица-изток 2\" ЕАД е базова мощност, от стратегическо значение за запазване стабилността на енергийната система на България и региона. За нас е ясно, че без въглищните централи не можем да осигурим енергийната сигурност на страната, обявила енергийният министър Теменужка Петкова, цитирана от пресцентъра си.  Като една от краткосрочните мерки се предвижда купуване на квоти за парникови газове на ТЕЦ \"Марица-изток 2\" за 2018 г. със средства на БЕХ ЕАД до края на настоящата година. Успоредно с това експерти от Министерството на енергетиката и Агенцията за устойчиво енергийно развитие ще водят разговори с държави - членки на Европейския съюз, за да разгледат възможността за статистически прехвърляния на емисии в съответствие със Закона за енергията от възобновяеми източници. Не се посочва каква сума ще бъде похарчена за целта. Като една от мерките работната група предлага да се анализира възможността ТЕЦ \"Марица-изток\" 2 да се възползва от законовото право да предяви пред енергийния регулатор разходи за критична инфраструктура.  В дългосрочен план експертите щели да продължат да работят по прилагане на европейски практики, които биха могли да спомогнат за запазване капацитета на ТЕЦ \"Марица-изток 2\" ЕАД.", "date": "2018.11.20", "title": "Без въглищни централи не можело да се гарантира енергийната сигурност на България"}
{"url": "https://www.dnevnik.bg/sport/2018/11/20/3348951_angliiskite_nacionali_iskat_dial_ot_reklamniia_bonus/", "text": "Футболистите от английския национален отбор се надяват да получат дял от рекламния бонус за четвъртото си място на световното първенството в Русия, твърди \"Таймс\". Възпитаниците на Гарет Саутгейт вярват, че трябва да си разделят част от 10-те милиона паунда, които \"Найки\" плати на Футболната асоциация (ФА) за доброто представяне на тима в Русия. Бонусът е предвиден в договора между ФА и американската компания за спортни стоки, която осигурява екипировката на тима. Информацията идва по време на преговорите за новата сделка между играчите и футболната федерация. Двете страни все още не са постигнали споразумение, след като в четвъртък шестима агенти, които представляват интересите на футболистите, са отказали оферта от ФА. Силното представяне на \"трите лъва\" на световното донесе на ФА 16.5 милиона паунда от наградния фонд. По информация на \"Телеграф\", ако английските национали бяха спечелили световната титла, щяха да си разделят 5 милиона паунда.", "date": "2018.11.20", "title": "Английските национали искат дял от рекламния бонус за четвъртото място на световното"}
{"url": "https://www.dnevnik.bg/biznes/2018/11/20/3349067_bnb_ochakva_da_se_zabavi_kreditiraneto_dokato_ecb/", "text": "Невъзможността на банките да прехвърлят нарастването на лихвите по пасивите към активите в балансите би намалила допълнително и без това свития вече нетен лихвен марж. Досега банките успяваха частично да компенсират това чрез по-висок дял на приходите от такси и комисиони. Тази възможност обаче вече се изчерпва, а освен това на европейско ниво се налагат и регулаторни тавани за размера на банковите такси и комисиони. Друг ограничителен фактор за увеличаване на приходите на банките от такси и комисиони е повишената конкуренция в сферата на платежните услуги вследствие въвеждането на новата европейска директива за платежните услуги. Това означава, че банковата система ще навлезе в нов лихвен цикъл, при който лихвеният риск ще се превърне в кредитен, ще има влошаване на качеството на кредитите и съответно ще се наложи заделянето на по-големи провизии. Това от своя страна ще доведе до по-ниска печалба за банковата система. Това посочва подуправителят на БНБ Калин Христов в словото си пред конференцията \"Банките и бизнесът\", цитиран от пресцентъра на централната банка. Той посочва и че се очаква забавяне на кредитирането в периода, в който Европейската централна банка ще направи преглед на активите на няколко финансови институции в България. За него повече четете  тук . За тази прогноза Христов се позовава на историческите данни, наблюдавани в еврозоната през 2014 г. при оценката на банките, а също и в България при прегледа на активите през 2016 г. Това забавяне се дължи на няколко фактора – въздържане от поемането на нов кредитен риск, намален капацитет за администриране на кредитната дейност поради ангажирането на човешки ресурси с процеса на прегледа в банките, както и изваждането на кредитни портфейли от балансите. За разлика от 2016 г., когато БНБ подложи всички банки у нас на преглед на активите и стрес тест, сега оценката ще бъде извършена само на няколко банки. При равни други условия, допускайки, че това ще засегне кредитния процес в съответните банки, това означава създаване на относителни предимства за банките извън процеса, посочва още Калин Христов.", "date": "2018.11.20", "title": "БНБ очаква да се забави кредитирането, докато ЕЦБ преглежда активите на банките"}
{"url": "https://www.dnevnik.bg/bulgaria/2018/11/20/3349150_vuprosut_za_obedinenieto_vdiasno_ne_e_s_kogo_a_za/", "text": "Въпросът за обединението вдясно не е с кого, а за какво, каза днес по Би Ти Ви съпредседателят на \"Демократична България\" Атанас Атанасов. Той допълни, че амбицията на организацията е да обедини всички, които искат промяна. Другият съпредседател на \"Демократична България\", Христо Иванов, каза, че има диалог с всички потенциални партньори, но все още няма нужда информацията за него да се вади на показ. Попитан защо електоралната подкрепа за формацията не нараства, Иванов посочи, че \"Демократична България\" е едва на шест месеца и хората все още не са чули решенията, които тя предлага на проблемите. Христо Иванов подчерта, че с времето новото име ще се наложи, а и има очевидни електорални резерви. Според него общото усещане е за тотален морален банкрут на управлението. \"Те помежду си не могат да разговарят, занимаваме се с техните отношения като третокласници в пушкома. Моралната легитимност я няма и протестите ще продължат. Дълбоката причина за тях е отказът да се правят реформи\", подчерта той. Атанас Атанасов също подчерта, че има много напрежение в обществото и протестите не само няма да спрат, но и ще продължат. \"Горе върховете не могат да вземат решения, долу хората са недоволни\", обобщи той.", "date": "2018.11.20", "title": "Въпросът за обединението вдясно не е с кого, а за какво, смята Атанас Атанасов"}
{"url": "https://www.dnevnik.bg/citat_na_deniia/2018/11/20/3348905_citat_na_denia_brazilcite_ne_znaiat_kakvo_e_diktatura/", "text": "Това каза в разговор с унгарския премиер Виктор Орбан новоизбраният президент на Бразилия Жаир Болсонаро, който е от крайната десница и който ще управлява страната от 1 януари, предаде \"Франс прес\", цитирана от БТА. Бившият военен никога не е скривал носталгията си по годините на военния режим в страната от 1964 г. до 1985 г. Попитан за ограничаващите мерки, взети срещу мигрантите от Орбан, който затвори границите на Унгария през 2015 г., Болсонаро предпочете да заговори за ситуацията в страната си. \"Бях против последния закон за имиграцията, датиращ от 2017 г., който превърна Бразилия в страна без граници. Ние не можем да позволим у нас да влизат всички, които са дошли тук само защото така са поискали\", заяви той. Бразилия преживява миграционна криза с масовото идване на венецуелски мигранти. Но притокът е по-малък в сравнение с този в Колумбия. Смята се, че жертвите на военния режим, продължил 21 години, са стотици (но броят им надхвърля официално убитите 191 души и \"изчезналите\" 243-ма) и може да достига хиляда души. Задържаните са над 50 хил., а 10 хил. заминават в изгнание.", "date": "2018.11.20", "title": "Цитат на деня: Бразилците не знаят какво е диктатура"}
{"url": "https://www.dnevnik.bg/evropa/2018/11/20/3349046_sdelkata_na_mei_za_brekzit_razdelia_severnoirlandskite/", "text": "В магазина за музикални инструменти \"Сенди Роу\" в сърцето на Белфаст е лесно да разбереш безкомпромисната съпротива на северноирландските съюзници на министър-председателя Тереза Мей срещу нейната сделка за Брекзит. Тук местните, които изразяват лоялността си към Лондон, като окичват улиците с британското знаме и боядисват бордюрите с неговите цветове - червено, бяло и синьо, могат да си купуват духовите инструменти и барабани, с които маршируват по време на разединяващия провинцията \"сезон на походите\". \"Често казвам, че хората в Северна Ирландия са може би по-британци от самите хора на големия остров\", казва собственикът на магазина Дейвид Милекен, на 46 г., който е барабанист в един от многото маршови оркестри, които честват протестантските военни победи с ежегодни паради, датиращи още от 17 век. \"Към нас трябва да се отнасят точно по същия начин. Ние гласувахме като цялото Обединено кралство за напускане на ЕС, не като отделни страни. Затова не искам да бъда третиран различно от някой в Англия, Шотландия или Уелс\", допълва той. Юнионистите като Милекен се страхуват, че тяхната култура и идентичност ще бъдат подкопани от едно положение в  проектоспоразумението , което може да свърже по-тясно Северна Ирландия с ЕС, отколкото с останалата част от Обединеното кралство. Тъй нареченият предпазен механизъм за Северна Ирландия, който има за цел да запази отворена границата между британската провинция и Ирландия, която е член на ЕС, предизвика няколко  министерски оставки  в Лондон, гняв сред Демократическата юнионистка партия (ДЮП), която помогна на Мей да състави правителство и остави споразумението за развода да виси на косъм. На други места в Северна Ирландия обаче някои юнионисти изразяват подкрепа за споразумението, на което така яростно се противопоставя ДЮП - тяхната единствена партия, представена в Уестминстър (националния парламент). То среща широка подкрепа сред бизнес кръговете. Като значим негов поддръжник в четвъртък се очерта Съюзът на фермерите в Ълстър - организация, традиционно близка до юнионистите. Съюзът заяви, че споразумението, макар и не идеално, ще защити поминъка на неговите 12 хил. членове, и призова ДЮП да гласува за него. \"Брекзит се превърна в твърде политизиран и предизвикващ бурни настроения въпрос. Ние се фокусираме върху онова, което е най-добро за бъдещето на семейния фермерски бизнес в Северна Ирландия\", каза Айвър Фъргюсън, президент на фермерския съюз, който не зае позиция по време на референдума през 2016 г. за членството в ЕС. \"В крайна сметка ние бихме предпочели решение, обхващащо цялото Обединено кралство - и толкова. Това споразумение обаче наистина е политическа гаранция, че ще се предотврати (Брекзит) без споразумение, което би било катастрофално за фермерските фирми и за икономиката на Северна Ирландия. Малко сплашване Северна Ирландия гласува с 56 срещу 44 процента за оставане в Европейския съюз на референдума, а Обединеното кралство като цяло гласува с малка разлика за напускане. Проучване на университета \"Куинс\" констатира значителен разрив между огромна част от ирландските католици националисти, гласували за оставане, и повечето юнионисти протестанти, които все още съставляват мнозинство от 1.8-милионното население на провинцията и които са избрали излизането от ЕС. Трите десетилетия на междурелигиозно кръвопролитие между националистите, които искат обединение с Ирландия, и повечето протестанти юнионисти, които искат да останат част от Обединеното кралство, бяха белязани с 3600 загинали, преди да бъде подписано мирното споразумение през 1998 г. Мнозина чувстват, че това споразумение ще бъде застрашено от връщането на граничните проверки, като митническите постове ще станат вероятни мишени на атаки от малки войнствени националистически групировки. Юнионистите се чувстват повече британци заради периода, известен като \"Размириците\", каза Милекен. Той е гласувал за ДЮП в британските парламентарни избори през 2017 г., които укрепиха позицията на партията като главна юнионистка сила и дадоха на 10-те й депутати ролята на балансьор в парламента в Лондон. Не всички онези, които гласуваха за ДЮП, споделят нейните позиции срещу еднополовите бракове и абортите например. Те подкрепят партията, защото ако изберат по-малка, по-умерена и съперничеща на нея юнионистка групировка, това само би било от полза за националистическата \"Шин Фейн\" - бившето политическо крило на ИРА, чиято крайна цел е обединение на целия ирландски остров. \"Аз съм протестант, с което се гордея, но аз имам и гей приятели, както и приятели католици. Имам приятели сред всички части на общността с различен етнически произход, а ДЮП не иска ние да сме отворени към всички\", каза Стивън Муни, месар, който работи в протестантския квартал Шанкил роуд. \"Въпросът е просто за червеното, бялото и синьото (цветовете на националния флаг на Обединеното кралство - бел. ред.). Това е просто протестантско, то няма нищо общо с възгледите на ДЮП, защото аз не съм съгласен с тях, но гласувам за ДЮП заради червеното, бялото и синьото. За кой друг да гласува човек?\" \"Но щом ДЮП веднъж се забърка в тази игра, тя ще настоява на своето и няма да се люшка в различни посоки\", добави той, визирайки опозицията на партията срещу споразумението. Проучванията след референдума обаче сочат, че възгледите за Брекзит не са се променили драматично през последните две години. Социологическа анкета през септември показа, че 50 процента от избирателите в Северна Ирландия искат втори референдум за Брекзит, 45 процента са против, а 5 на сто не са се определили. При националистите 83 процента са в полза (на втори референдум), а при юнионистите - 81 процента са против. Макар много юнионисти да се страхуват, че запазването на по-тясна връзка с ЕС може да засили призивите за обединена Ирландия, други сочат, че вече съществуват различия с Обединеното кралство по социални въпроси като гей браковете и по регулаторни режими, като например за ветеринарни проверки. \"Ние вече живеем с такива различия тук и аз мисля, че хората по места знаят това\", каза Айлийн Уеър, която като тийнейджърка е била член на пробританска паравоенна групировка, но после се е отказала и е заета вече няколко десетилетия с работа в района на Шенкил за подобряване на отношенията между двете общности. \"Ние имаме споразумението от Разпети петък (1998 г.) и това е единственото нещо, което може да ни изкара от Обединеното кралство, а не Брекзит. Хората ще решат дали ние ще станем част от обединена Ирландия, или ще останем в Обединеното кралство. И докато този ден дойде, аз мисля, че тук има малко размахване на плашило (от страна на ДЮП)\", подчерта тя. /БТА", "date": "2018.11.20", "title": "Сделката на Мей за Брекзит разделя северноирландските юнионисти"}
{"url": "https://www.dnevnik.bg/na_put/2018/11/19/3347097_bistra_i_nace_-_za_djunglite_na_boliviia_bandite_na/", "text": "Той се качва на самолета от Бутан за Непал със сенегалски панталони, шала, с който измина Камино де Сантяго, раница от Германия и тяло, направено в Македония...\" Това пише Бистра Якимова във фейсбук страницата на блога  The Magic of Traveling , поддържан от нея и от съпруга й Наце Сапунджиев - македонеца, на когото е посветен постът. За седемте години, откакто пътуват заедно, са кацнали в 72 държави (над 1/3 от всички в света), а скорошното им 3-дневно приключение в страната на щастието Бутан описва част от тактиката, с която са постигнали този околосветски резултат: \"Преди това бяхме в Непал, където аз изкарах курс за инструктор по йога. В един от дните имахме много дълъг преход с автобус, в който спонтанно решихме да летим до Бутан и резервирахме всичко в движение\", разказва Бистра. \"Туристическата такса там е над 200 долара на ден, но като теглихме чертата, разбрахме, че по-изгодно е да видим страната, докато сме наблизо, отколкото ако решим да летим от София\", допълва Наце. С цялото си брутно вътрешно щастие обаче Бутан не е дестинацията, която отговаря на характера им да кривват от добре отъпканите пътеки, сами да организират маршрутите си, да спят в \"хотели\" без стени в гори и джунгли, в палатки в пустинята или селски колиби в Африка. \"В Бутан няма независими пътешественици, всичко минава през туроператори\", уточняват Бистра и Наце, които все пак са впечатлени от изкачването си до \"Леговището на тигъра\" – будисткият храмов комплекс, изграден на върха на отвесна скала на 3120 м надморска височина. Запознават се съвсем стъпили на земята - в IT компания, в която са колеги. Тогава Бистра е и инструктор по танци и бързо увлича Наце, с когото днес заедно подготвят хореографии за първия сватбен танц на бъдещи младоженци и ги обучават как да го изпълнят. Естествено традиционните танци са нещата, които задължително \"опитват\" по време на пътешествията си. \"Така на един плаж на остров Мавриций научихме Сега\", казва Наце и допълва какво го е пленило в танца: \"Понеже е роден като част от забавленията в свободното време на робите, за него е характерно едва доловимото повдигане на краката за сметка на по-буйните движения на горната част на тялото.\" Въпреки че Бистра се е оттеглила от IT сектора и се е отдала на писането на втората част на книгата си  \"Магията на пътуването:  \" (посветена на специалните им срещи с местни хора от 14 дестинации), на въпрос как имат толкова време да обикалят света, казват, че нямат. Като IT специалист обаче Наце има лукса не само да си взема неплатен отпуск, но и да напуска работа (и да си намери нова, когато поиска). Направил го е заради двумесечното им пътешествие в Централна Америка: Белиз, Гватемала,  Доминиканска република ,  Ел Салвадор ,  Коста Рика ,  Мексико ,  Никарагуа ,  Панама  и  Хондурас , където стават сертифицирани гмуркачи в достъпния за целта рай Утила. Любим момент от това пътешествие е 6-часовото пътуване от континентална Панама до автономните острови Сан Блас в Карибско море, където за два дни отсядат в една от автентичните бараки на местните хора Гуна Яла (или Куна Яла). \"Островите са в буквалния смисъл отдалечени, защото чужди граждани нямат право да купуват земя. Можеш да се гмуркаш, да се излежаваш на плажа и да се запознаваш с истински местни обичаи, които не са претопени от туристически бизнес\", разказва Бистра. Най-силно впечатление са ѝ направили пъстрите гривни, които жените носят около прасците си и \"заради които крайниците им нямат обичайната заобленост, а са впечатляващо тънки и източени\". Наце пък помни \"работата\" на старейшината на един от островите: да лежи в хамак цял ден и да мисли – право, каквото останалите жители нямат. Южноамериканското им приключение е в две части – първо само до Перу, заради детската мечта на Наце да види и пипне древния Мачу Пикчу, а после се връщат за двумесечен трип през Аржентина, Боливия, Бразилия, Парагвай, Уругвай, Чили и пак Перу. Там отново не пропускат да се запознаят с островитяни – хората от племето Урос, които живеят на плаващите тръстикови къщи в Титикака и жителите на друг остров в езерото – Такиле. \"Всеки тръстиков остров приютява няколко семейства Урос и ако някое не се разбира с останалите, неговата част се откачва\", разказва Бистра и допълва, че има и централен тръстиков пункт с малко училище, църква, болница и кафене, а до тоалетна се ходи с лодка – в по-непретенциозен тръстиков обект. На остров Такиле пък всички плетат - мъже, жени, деца. \"Жените си избират съпрузи по качеството на шапката, която сами са си оплели, като тестът е, като напълниш шапката с вода, тя да не изтече през нея\", разказва Наце. Нямат любимо място, но държавата, в която биха останали да живеят (и в която са изминали над 5000 км с кола), е Нова Зеландия, заради зашеметяващата природа, отзивчивостта на местните, за които да си \"различен\" е качество, а не заплаха, и заради възможността по-лесно да стигнат до всички точки на Океания с всичките им местни жители. \"Често гледаме на настаняването само като място, където хвърляш багажа, теглиш един душ и спиш, след като си правил най-интересните неща навън, далеч от него. За нас обаче то е много важно и допринася за най-хубавите моменти от пътуването\", разказва Бистра. Последното им пътешествие до Близкия изток също е било повлияно от това правило. Отиват в Йордания, за да видят чудото Петра, но заради огромния туристически наплив остават много по-очаровани от нощувките си в палатка в пустинята Вади Рум, където домакините приготвят вечерята, заровена под пясъка, върху който слагат въглища. Препоръчват обаче и по-популярната дестинация Акаба, където са се гмуркали във водите на Червено море, в които по думите им имаш видимост поне 40 м. Разказват, че по нареждане на йорданския крал, който също е гмуркач, там са потопени умишлено кораб, танкер и самолет (почистени от боята и маслото), около които вече са се образували корали, а допълнителна атракция е да се снимаш със скелета на \"пилота\" на \"потъналия\" самолет. Не пропускат основните атракции в страните, които посещават, но това да поживеят без топла вода или без електричество или пък без кой знае колко светски вещи винаги им оставя по-ценни спомени. \"Най-яркият пример е, че след сафари приключението и природните резервати, през които минахме в Африка, истински щастливи се почувствахме по време на престоя си в едно крайбрежно кенийско село, в \"бандата\" (кирпичена къща) на прекрасно местно семейство\", разказва Наце. Става дума за хора, които ги посрещат с кокосова вода от току-що откъснат от палмата плод и в чиито градини расте кашу, но възможността да опитат комерсиална газирана напитка превръща живота им в истински празник. \"Когато им донесохме фанта от магазина, пощуряха от удоволствие и си я пиеха на малки глътки, за да имат за по-дълго\", спомня си Наце. \"Въпреки че живеят бедно, нямат огради, не се заключват. Селото е като голяма отворена градина - всеки може да влезе в твоята банда или при твоите животни, но никой не си и помисля да открадне нещо.\" Разходка до искрящо бяла плажна ивица с тюркоазени води, скачане на въже с децата в пясъка и игра с домашните любимци, сред които маймуната Нелсън, току-що уловен октопод за вечеря, лентяйстване във всекидневната върху истински плетени мебели – това са само част приятните спомени от тридневната им ваканция в кенийското село срещу 12 евро за нощувка. Нищо обаче не може да се сравни с реакцията на децата от махалата, когато Бистра и Наце сменят парцалената им \"футболна\" топка с истинска. \"Вместо очакваната истерия и караници те се подредиха в колона пред най-голямото дете и изчакваха чинно реда си да ритнат топката\", спомня си Наце. За такива моменти пътуват. - Екоколиба (Madidi Jungle Ecolodge) в боливийската джунгла – защото няма по-добър начин да я опознаете; - Дървен хотел Ryokan Kato в Йошино, Япония – за да спрете и да се възхитите на упоритата работа и волята на хоратa; - Лодка-къща във водите на Керала, Индия – защото няма абсолютно нищо, което да разваля романтиката, а персоналът се грижи да задоволява всичките ви нужди; - Mohagine Hotel в дъждовните гори, Дрейк бей, Коста Рика, където ще си станете по-близки приятели с маймуните в съседствo; - Будисткият храм Yochi-in в Коясан, Япония - ако можете да следвате простите правила на монасите и да уважавате начина им на живот, ще имате невероятно преживяване; - Палатка в Лумпул, Сенегал – защото има някаква магична романтика в пренощуването в пустинята.", "date": "2018.11.20", "title": "Бистра и Наце за джунглите на Боливия, \"бандите\" на Кения и още 72 истории"}
{"url": "https://www.dnevnik.bg/sviat/2018/11/20/3349096_dioksinut_v_hranite_triabva_da_e_7_puti_po-malko/", "text": "Агенцията за безопасност на храните в Европейския съюз (EFSA)  драстично намали  във вторник препоръчителните допустими нива на съдържание на диоксини. Нови данни и технологии за моделиране на това колко дълго могат да се задържат в тялото тези химически вещества водят до извода, че здравословният седмичен лимит е не повече от 2 пикограма (2 трилионни от грама) за всеки килограм от теглото на човека. Това е 7 пъти по-малко спрямо досегашната норма, определена през 2001 г. Диоксините и свързаните с тях токсини обикновено са странични продукти от индустриални процеси в производството на храни и могат да се натрупват по хранителната верига и в частност в някои риби, сирена, яйца или месо от животновъдна ферма. Прекомерните погълнати количества могат да предизвикат проблеми с репродуктивното здраве (предимно при мъжете), имунната система, нивото на хормони и здравината на емайла на зъбите. Проучване, публикувано през 2016 г., показва, че мъжете, изложени на по-високи концентрации на тези вещества, имат проблеми с качеството на семенната течност и е по-малко вероятно да имат синове, посочва \"Ройтерс\". Агенцията припомня още и за данни за повишаване нивото на хормон, стимулиращ щитовидната жлеза при новородените. Прегледът от EFSA на рисковите от диоксини е показал, че средното излагане на въздействието им във всички възрастови групи е около 5 пъти по-голямо съгласно новите препоръчани норми. Европейската комисия обяви, че започва обсъждане със страните членки \"как най-добре да бъдат защитени потребителите\". През последните 30 години нивото на диоксини в храните в Европа намалява благодарение усилията на властите и на бизнеса, се казва в съобщението на агенцията. \"Но нови епидемиологични и експериментални данни за токсичността на тези вещества при животните, както и по-съвършени модели за прогнозиране на натрупването в човешкото тяло, са основните причини да направим новите препоръки.\"", "date": "2018.11.20", "title": "Диоксинът в храните трябва да е 7 пъти по-малко, обяви регулаторът на ЕС"}
{"url": "https://www.dnevnik.bg/politika/2018/11/20/3349050_suvetut_na_obedineni_patrioti_ne_izbra_nov_vicepremier/", "text": "Премиерът Бойко Борисов предлага началникът на кабинета на Валери Симеонов Марияна Николова да заеме овакантения след оставката му пост. Предложението е внесено в Народното събрание и ще е първа точка на неговото заседание утре, показва справка в сайта на парламента. По-рано днес коалиционният съвет на \"Обединени патриоти\", който продължи около шест часа, не успя да избере заместник на Валери Симеонов на вицепремиерския пост.  Той подаде оставка  след близо четири седмици протести на майките на деца с увреждания. Денят започна със среща на Бойко Борисов с ръководителите на трите партии, които са в управляващата коалиция - Красимир Каракачанов (ВМРО), Валери Симеонов (НФСБ) и Волен Сидеров (\"Атака\"). Разговор е продължил около два часа. Лидерът на ВМРО, вицепремиер и министър на отбраната Красимир Каракачанов е излязъл преди 11 часа за среща с министъра на младежта и спорта на Иран. След връщането му, към 12:30, започна съветът на \"Обединени патриоти\" в кабинета на вицепремиера в оставка Валери Симеонов. Валери Симеонов е предложил да бъде заместен от Марияна Николова. Коалиционните партньори не са се съгласили с номинацията му, но той е държал на нея, твърдят участници в разговора. Според БНТ са били дискутирани и други имена, но тъй като те са били на депутати, се е появил спор, свързан с това кой влиза на техните места. Николова е юрист с опит в публичния сектор. По професия е адвокат, вписана е към Софийската адвокатска колегия. Заемала е различни експертни длъжности в държавната администрация. От средата на юни 2015 г. до 2017 г. е ръководител на отдел \"Договорно-правен и правна защита\" в \"Национална електрическа компания\" ЕАД. Марияна Николова е преподавател е по структура на администрацията и административен процес в Института по публична администрация към Министерския съвет. От май 2017 г. е началник на политическия кабинет на заместник министър-председателя по икономическата и демографската политика Валери Симеонов Най-недоволен от предложенията се оказа лидерът на \"Атака\" Волен Сидеров, който напусна Министерски съвет около два часа преди края на коалиционния съвет. Пред сградата на Министерския съвет, отказвайки да спре за коментар пред журналистите, ходейки той обяви, че коалицията е стабилна, а премиерът Бойко Борисов ще реши кой да бъде вицепремиер на мястото на Валери Симеонов. В крайна сметка така и стана.", "date": "2018.11.20", "title": "Премиерът предлага началникът на кабинета на Валери Симеонов да заеме поста му"}
{"url": "https://www.dnevnik.bg/sport/2018/11/20/3349155_baiern_otchete_prihodi_nad_650_mln_evro/", "text": "Байерн\" (Мюнхен) отечете рекордни приходи - 657.4 милиона евро, за сезон 2017-2018. Германският футболен шампион е увеличил оборота си с близо 3% (17.4 млн. евро) в сравнение с предходната година. В същото време баварците отчетоха спад в оперативната печалба. Тя е 136.5 милиона евро, или с 12.5 милиона по-малко от сезон 2016-2017. Нетната печалба на клуба също е намаляла - от 39 до 29 милиона евро. По данни на transfermarkt.de през разглеждания период \"Байерн\" е инвестирал 116.5 милиона евро в нови футболисти, а изходящите трансфери са на обща стойност 32.5 милиона. \"Байерн\" е много удовлетворен от финансовите резултати. Извън спорните успехи - спечелването на титлата и доброто представяне в Шампионската лига, тези резултати са доказателство, че клубът имаше и много добра финансова година\", заяви изпълнителният директор на \"Байерн\" Карл-Хайнц Румениге. През миналия сезон \"Байерн\" спечели титлата в Германия за рекорден шести пореден път и стигна до полуфиналите в Шампионската лига, където отпаднаха драматично от \"Реал\" (Мадрид). Освен това баварците играха финал за Купата на Германия и триумфираха със Суперкупата на страната. От началото на този сезон отборът се представя далеч от обичайното ниво. Съставът, воден от Нико Ковач, е едва пети в Бундеслигата, като изостава със седем точки от лидера \"Борусия\" (Дортмунд).", "date": "2018.11.20", "title": "\"Байерн\" отчете приходи над 650 млн. евро"}
{"url": "https://www.dnevnik.bg/sviat/2018/11/20/3349079_kak_severna_koreia_pravi_voenna_reforma/", "text": "Твърдението на Северна Корея миналата седмица, че е изпробвала неизвестно \"свръхмодерно тактическо оръжие\", подчерта желанието ѝ да модернизира конвенционалните си оръжия и да вдъхне увереност на своята армия, въпреки че са в ход преговори за спиране на нейната ядрена програма, казаха анализатори. Севернокорейският лидер Ким Чен-Ун е наблюдавал изпитанието на наскоро разработеното тактическо оръжие, което може да служи като \"стоманена стена\", съобщиха в петък държавните медии, без да дадат подробности за оръжието. Това беше първият случай, при който Ким наблюдава изпитание на оръжия тази година, а то може да усложни и без това буксуващите ядрени преговори със Съединените щати. Вашингтон и Сеул обаче омаловажиха събитието, очевидно опитвайки се да не провалят преговорите. Експерти казват, че изпитанието е било част от инициатива на Ким да измести главната опора на конвенционалната военна сила от почти 1.3-милионната армия към високотехнологичните оръжия. \"Това е нещо като севернокорейския вариант на военна реформа\", каза вицепрезидентът на Института за политически изследвания \"Асан\" в Сеул Чой Кан. \"Ако трябва да намерим скрито послание към външния свят, то е следното: \"Не ни подценявайте, ние също се модернизираме\".\" Сериозно предизвикателство Новите усъвършенствани оръжия могат да имат още по-решаващо значение, ако страната възнамерява да се откаже от поне част от своя ядрен арсенал. Макар че подложеният на тежки санкции Пхенян не може да се мери със Сеул и Вашингтон по разходи за отбрана, разгърнатите в авангард войски, оръжия и реактивни системи за залпов огън (РСЗО) на Севера представляват сериозно предизвикателство за съюзниците. Според оценка на министерството на отбраната на Юга от 2016 г. севернокорейската армия има почти 5500 РСЗО, 4300 танка, 2500 бронирани машини, 810 изтребителя, 430 бойни кораба и 70 подводници. Центърът за стратегически и международни изследвания заяви миналата седмица, че е открил поне 13 необявени ракетни бази в Северна Корея. Разположеният във Вашингтон изследователски институт също така казва, че Пхенян разработва подразделения с кораби на въздушна възглавница за своите 200-хилядни специални сили като част от усилията за модернизиране на армията. Откакто дойде на власт в края на 2011 г., Ким се стреми да модернизира производствените линии в заводите за боеприпаси и да замени остарелите оръжия и технологии. \"Отбранителната промишленост би трябвало да разработва и произвежда могъщи стратегически оръжия и военно оборудване в наш стил, да усъвършенства своята ориентирана към Чучхе производствена структура и да модернизира производствените си линии въз основата на напредничавата наука и технологии\", каза той в новогодишната си реч за 2018 г., споменавайки отдавна следвания принцип на разчитане на собствените сили. Двете Кореи се съгласиха на своята среща на върха през септември в Пхенян значително да намалят военното напрежение по границата, а Северът започна да деактивира артилерия, разположена по западното крайбрежие, където от време на време избухват престрелки, заяви министерството на отбраната в Сеул. Споразумението обаче не включваше каквото и да е отстраняване на РСЗО от районите в авангарда, където някои оръжия и ракетни установки с голям обсег все пак могат да достигнат Сеул. Увереност Южнокорейската информационна агенция \"Йонхап\" съобщи, като се позова на неназован военен източник, запознат с разузнавателните данни, че наскоро изпробваното оръжие е нов модел РСЗО. Други експерти предположиха, че то може да е нова ракета с малък обсег. Военният експерт Ким Дон-Йоп от Института за изследване на Далечния изток към университета \"Кьонгнам\" в Сеул каза, че като възхвалява модернизирано оръжие, Ким може би се стреми да вдъхне увереност на твърдолинейните генерали от армията и на обществеността в Северна Корея, които може да се тревожат от бъдеще без ядрени оръжия. \"След като Ким публично обявява икономиката за нов приоритет и казва, че Северът ще се откаже от ядрените оръжия, мнозина в армията, които виждат отслабване на интереса и подкрепата, може да се съмняват и тревожат, защото той не осигурява значителни отстъпки като декларация за край на войната\", каза преподавателят Ким. \"Може да е било необходимо той да сплоти нацията, въпреки че подобни полеви напътствия биха отправили отрицателен сигнал към външния свят.\"", "date": "2018.11.20", "title": "Как Северна Корея прави \"военна реформа\""}
{"url": "https://www.dnevnik.bg/bulgaria/2018/11/20/3349160_radikalno_predlojenie_za_spasiavane_na_stepite_krai/", "text": "Председателят на общинския съвет в Каварна Красимир Кръстев ще поиска да бъде направена промяна в решение на съвета от 2013 г., с която да се гарантира, че в защитените степи край нос Калиакра няма да се стои. Това става ясно от докладна записка, която Кръстев е внесъл вчера в деловодството на съвета. Според нейния текст имоти, попадащи в границите на защитените понто–сарматски степи край носа, за които има влязъл в сила Подробен устройствен план, но в тях не е осъществено основно застрояване, не трябва да бъдат отбелязвани като урбанизирани терени в бъдещия Общ устройствен план на общината. Пред \"Дневник\" Кръстев потвърди, че с исканата поправка трябва да бъде решен спорът около бъдещето на три имота в степите, собственост на дружеството \"Калиакра инвест\", което е свързано с бившия депутат от ГЕРБ Живко Мартинов. Именно неяснотата около техния статут години наред спъва работата по изработването на проект за Общ устройствен план на Каварна. За имотите на дружеството на 7 февруари 2012 г., са били издадени три строителни разрешения, чиято валидност е изтекла на същата дата през м.г. Проверка на \"Дневник\" показа, че  те са били подновени от главния архитект на Каварна в нарушение на сроковете, указани в Закона за устройство на територията , което ги е направило недействителни. Въпреки това според документите, изпратени до компанията \"Национален център за териториално развитие\", избрана да изработи Общия устройствен план на Каварна, трите имота фигурират сред всички останали, за които са издадени строителни разрешения. Този казус отново блокира работата по плана. Ако трите имота бъдат означени в бъдещия план като урбанизирани територии, това ще представлява грубо нарушение на пълната забрана за строителство в защитените територии, наложена от Съда на Европейския съюз. По тази причина в свое становище, изпратено до общинския съвет в Каварна на 12 ноември т.г., от Асоциацията на парковете в България изразиха категоричната позиция, че  липсва правна възможност Общият устройствен план на общината да бъде приет със съдържание, което би довело до увреждане на защитени територии . По тази причина предложеният вариант е от него да бъдат изключени като урбанизирани територии \"всички имоти, незастроени с основно застрояване и попадащи в границите на понто–сарматските степи\". Именно това е и предложението, което прави в докладната записка до колегите си председателят на Общинския съвет в Каварна Красимир Кръстев. \"Трудно ще бъде, тъй като има определена съпротива на база на обвързаности, но този път нещата трябва да се случат\", каза той. Заседанието, на което предложението му трябва да бъде гласувано е насрочено за 4 декември т.г.", "date": "2018.11.20", "title": "Радикално предложение за спасяване на степите край Калиакра е внесено в общинския съвет на Каварна"}
{"url": "https://www.dnevnik.bg/bulgaria/2018/11/20/3349170_radev_shte_se_sreshtna_s_borisov_kogato_ima_viziia_za/", "text": "Среща с Борисов ще има, когато водената от него коалиция разработи визия за справянето с корупцията по високите етажи на властта, за прекратяването на катастрофалния срив на инвестциите и за постигане на икономически ръст, който да направи така, че да догоним държавите от Централна и Източна Европа\", каза днес пред журналисти президентът Румен Радев, съобщи агенция \"Фокус\". Той допълни, че няма смисъл от среща, на която се обсъждаме четиригодишната програма на кабинета \"Борисов\" 3, която е извела хората на улицата.  Радев обяви миналата седмица , че е готов да разговаря с премиера, след като беше критикуван, че приема лидерът на опозиционната БСП, но не намира време за дискусия с управляващите. \"Не аз определям заплатата на президента, а Народното събрание, така че депутатите са в пълното право да я намалят, както намерят за добре\", така Радев отговори  на коментар на премиера Борисов  от миналата седмица. Тогава, коментирайки позиция на президента, свързана с новите данъци за автомобилите, премиерът обяви, че \"бедността не е грях, когато взимаш 11 хил. лв. заплата\". \"Що се отнася до увеличаването на заплатите на политическия елит, то е оправдано само ако бъде обвързано с тяхната дейност по отношение на реалното благосъстоянието на българските граждани. Такива тенденции засега няма\", допълни Радев. Според него една от причините българските граждани да бъдат по улиците е, че не вярват, че българските политици разчитат само на заплатата си. \"Българите ще имат достоен живот тогава, когато възпитат своите политици да живеят само от заплатата\", каза още Румен Радев. На въпрос за процесите в правителството и това кой да остане и кой да си тръгне, президентът отговори: \"Не се меся в кухнята на коалициите и на партиите\".", "date": "2018.11.20", "title": "Радев: Ще се срещна с Борисов, когато има визия за справяне с корупцията"}
{"url": "https://www.dnevnik.bg/sviat/2018/11/20/3349169_desetki_zaginaha_pri_atentat_po_vreme_na_praznik_v/", "text": "Най-малко 50 души загинаха, а над 70 бяха ранени при самоубийствен атентат в Кабул, предаде Ройтерс, като се позова на правителствени представители. Експлозията е станала в зала за сватбени церемонии, където се били събрали мюсюлмански богослови (улеми) по случай деня на раждането на пророка Мохамед, празнуван от мюсюлманите по света, каза говорителят на кабулската полиция Басир Муджахид, цитиран от \"Франс прес\". Говорителят на министерството на отбраната на Афганистан Наджиб Даниш посочи, че атентатор се е самовзривил в залата, в която имало няколкостотин духовници от цялата страна, както и публика. За момента никой не е поел отговорност за атентата. /БТА", "date": "2018.11.20", "title": "Десетки загинаха при атентат по време на празник в Кабул"}
{"url": "https://www.dnevnik.bg/biznes/2018/11/20/3349023_komisiiata_za_konkurenciiata_globi_net_info_s_260_hil/", "text": "Две санкции с общи размер 260 хил. лева е наложила Комисията за защита на конкуренцията на дружеството \"Нет инфо\", се вижда от решението, обявено днес. Причината е подвеждащо рекламно послание в презентация за услуга на дружеството. Конкретните текстове, повод за глобата, са текстове в презентация, предлагаща услугите на \"Нет инфо\", като от дружеството твърдят, че не знаят кой е авторът им. Проверката на КЗК е по жалба на дружеството \"Изиадс\", което предлага онлайн реклама и е в конкуренция на \"Нет инфо\", което предлага същата услуга през adwise.bg и сайтовете от групата abv.bg, sinoptik.bg, vesti.bg, Edna.bg, Vbox7.com, GBG.bg, Gong.bg. \"Нет инфо\" е част от портфолиото на медийната група \"Нова броудкастинг груп\". През март миналата година КЗК наложи санкция за подвеждаща реклама на \"Нет инфо\"  отново по жалба на \"Изиадс\" , но за 101 хил. лева. В момента то я обжалва пред Върховния административен съд. Повод за новата санкция от 260 хил. лева са текстовете в презентация, която \"Изиадс\" твърди, че е разпространявана от дружество, с което и \"Нет инфо\", и \"Изиадс\" имат договор за рекламиране на услуги. Презентацията включва послания, които КЗК смята за заблуждаваща реклама, а \"Нет инфо\" че изобщо не са реклама, не знае кой е автор на текстове и кой е изпратил презентацията с тях. В първите две послания се твърди, че услугата на \"Нет инфор\" предлага \"80% от най-качествения български трафик\" и \"№ 1 технологично programmatic решение\". Второто заблуждаващо, според антимонополната комисия послание, е мнение от неназован клиент, според който \"Adwise\" предлага в пъти по-добри условия от конкурентните \"Easyads\" и Google Adwords. С неизвестен автор В жалбата се казва, че презентацията е разпространявана от \"Уеб Пауър\", с които \"Нет инфо\" има договор от 2016 г., но санкционираното дружество казва, че не е възлагало разпространението на презентация, която вклюва текстове, повод за глобата. От \"Уеб пауър\" отричат да са автори на презентацията, като прилагат имейл с домейн на \"Нет инфо\", от които е била получена. \"Форматът презентациите, които \"Нет Инфо\" АД ползва, не изключва възможността те да бъдат променени\", казват от \"Нет инфо\". От дружеството допълват, че не е възможно да установят дали някой техен служител е изпратил презентацията, защото много от тях са напуснали в края на 2017 г., като са изтрили служебните си пощи и така \"не е възможно да се установи дали, кой и кога би могъл да е пращал подобна неоторизирана презентация от служебния си електронен адрес\". Комисията за защита на конкуренцията не приема аргументите на \"Нет инфо\" по нито едно от възраженията. Регулаторът казва и че дружеството не е успяло да предостави доказателства, за да оспори обвиненията. Според комисията обаче презентацията е изпратена до сравнително малко клиенти - 69, като е имала\" незначителен негативен ефект\" върху конкуренцията, като \"нарушението може да бъде определено като леко\". Така КЗК налага две санкции от по 133 660 хил. лева, които са 1% от приходите на \"Нет инфо\" за 2017 г. През лятото КЗК блокира сделката за придобиване на \"Нова броукастинг груп\" от дружеството \"ППФ ТМТ Бидко 2 Б.В.\", контролирано от най-богатия чех Петр Келнер. Кандидат-купувачът  обжалва решението пред ВАС , като  делото е насрочено за май месец 2019 г.", "date": "2018.11.20", "title": "Комисията за конкуренцията глоби \"Нет инфо\" с 260 хил. лева"}
{"url": "https://www.dnevnik.bg/sport/2018/11/20/3348977_ludogorec_ima_nai-silna_ataka_i_nai-dobra_zashtita_v/", "text": "Шампионът \"Лудогорец\" има най-силното нападение и най-солидната защита в Първа лига. Това показва проучване на Международния център за футболни изследвания (CIES Football Observatory), което обхваща мачовете от началото на сезона. \"Лудогорец\" заема първата позиция във всички статистически показатели, включени в изследването - владение на топката, точни пасове, отправени и допуснати удари във вратата, осъществени подавания в противниковата третина и допуснати подавания в собствената третина. Тимът от Разград е отправил 6.5 точни удара средно на мач. Лидерът в шампионата има минимално предимство пред \"Левски\", който е с 6.3. Това са и двата най-резултатни отбора в елита на българския футбол съответно с 33 и 31 гола в 15 мача. ЦСКА е трети по точни удари средно на двубой - 5, и трети по голове - 29. Червените показват най-голяма ефективност в атака от началото на сезона, като отбелязват на всеки 2.6 точни удара. \"Лудогорец\" има нужда от 2.9 удара за гол, а \"Левски\" - от 3. \"Лудогорец\" има огромно предимство пред останалите по отношение на притежанието на топката, точните подавания и пасовете в противниковата третина. Шампионите владеят топката в 62.1% от времето в своите мачове. \"Берое\" е втори с 56.4%, следван от \"Ботев\" (Пловдив) с 55.2%. \"Лудогорец\" има 86.2% точни пасове средно на мач. \"Ботев\" е втори с 83.7%, а \"Берое\" е трети с 82.1%. ЦСКА и \"Левски\" са едва шести и седми по този показател, като пред тях са още \"Славия\" и \"Етър\". \"Лудогорец\" прави и най-много подавания в противниковата половина - по 143.4 средно на мач. Далеч назад на второто място със 118.6 паса е \"Левски\", а ЦСКА е трети със 114.1. На дъното в класацията е \"Верея\" с едва 47 подавания в половината на съперника. Старозагорци са последните във всяка една от статистическите категории, включени в изследването на CIES Football Observatory. В същото време \"Лудогорец\" има и най-добрите дефанзивни показатели. Шампионите позволяват на опонентите да отравят по 2.1 точни удара средно на мач и да осъществяват по 59.2 подавания в последната третина. Въпреки това разградчани са получили 11 гола в 15-те си мача в Първа лига. Три отбора са допуснали по-малко попадения от лидера в шампионата - \"Левски\" (10), \"Берое\" (9) и ЦСКА (5).", "date": "2018.11.20", "title": "\"Лудогорец\" атакува най-много и се защитава най-добре в Първа лига (графики)"}
{"url": "https://www.dnevnik.bg/evropa/2018/11/20/3348886_kak_v_beliia_dom_si_predstaviat_germaniia/", "text": "Икономически съветници ежедневно инструктират американския президент Доналд Тръмп. Така беше и миналия април - преди посещението на германския канцлер Ангела Меркел в Белия дом. Но картината, която съветниците са очертали пред него тогава, почти изцяло съвпада с отрицателните представи на самия Тръмп за Германия. \"Германия има най-високия в света излишък по текущата сметка, населението ѝ е сред най-застарелите в света (държи второто място по този показател), но пък безработицата е една от най-ниските в целия Европейски съюз.\" Това е било записано с главни букви и подчертано в документа от две страници, носещ датата 26 април 2018. На следващия ден Тръмп прие Меркел в Белия дом - среща, на която двамата така и не успяха да изгладят различията си, включително и по търговско-икономическите въпроси. Тръмп за пореден път нападна Германия заради високия ѝ търговски излишък и я обвърза с критиката, че Германия не харчи достатъчно за отбрана, оставайки доста под приетите в НАТО два процента от БВП. След срещата си с Меркел Тръмп отново повтори критиките си: \"Всички страни - членки на НАТО, трябва да спазват тази цел - два процента от БВП. Всички наши съюзници трябва да повишат разходите си за отбрана, за да имат справедлив дял в общия принос към пакта.\" \"На фона на силно застаряващото население в Германия може да се очаква демографска криза\", са написали още съветниците на Тръмп и се аргументират така: \"Германските жени не раждат достатъчно деца, за да има прираст на населението или поне да се поддържа сегашното му ниво. През 2017 година раждаемостта е била 8.6 на хиляда, а смъртността - 11.7 на хиляда души.\" Документът потвърждава също и негативното мнение на Тръмп за приема на голям брой мигранти в Германия. Някои любопитни подробности В друг раздел, вероятно целящ да попълни пропуските в знанията на президента за Германия, съветниците му се спират на \"някои любопитни подробности\" за страната. Става дума за списък от полуистини, които, изглежда, са се сторили на съветниците на Тръмп колкото куриозни, толкова и важни. Например това, че Германия е била първата страна, въвела лятното часово време. Или че в Германия наказват с глоба онези шофьори, чиито коли са блокирали някоя магистрала, защото са останали без капка бензин в резервоара. Според съветниците на Тръмп едно от най-предпочитаните питиета на германците било греяното вино. Те посочват и друго - че в страната има 2100 замъка и над 400 зоологически градини - колкото в никоя друга страна в света. Макар данните за икономиката и демографията на Германия да са в общи линии верни, те представят една твърде изкривена картина на германско-американските икономически отношения, твърдят американски експерти. Според Джефри Андерсън, професор в университета \"Джорджтаун\" във Вашингтон, \"документът представя германската икономика в твърде странна светлина и дава израз на скептицизма и предразсъдъците на Тръмп по отношение на Германия\". Професорът казва още, че документът рисува твърде едностранчива картина на търговията, тъй като изобщо не споменава за преките германски инвестиции в САЩ, които, ако бъдат включени в сметката, значително ще свият германския търговски излишък. Освен това - точно обратно на внушенията в документа - САЩ съвсем не губят, а извличат огромни ползи от търговията с Германия, добавя експертът по германска и европейска икономика. \"Забавно, но маловажно\" Марк Халърбърг от Hertie School of Governancе също твърди, че документът не дава реална представа за многообразието на икономическите отношения между двете страни. \"Вярно е, че германските автомобилни компании са силно представени в САЩ, но, от друга страна, американският технологичен сектор има не по-малко слаби позиции и интереси в Германия. Споменаването на греяното вино и аутобаните е много забавно, но без никакво значение. Още повече че Тръмп не употребява алкохол\", посочва Халърбърг. Белият дом отказа да коментира документа. Германското правителство също не пожела да вземе становище. Негова говорителка заяви: \"Наш принцип е да не коментираме документи от брифингите на чужди страни.\"", "date": "2018.11.20", "title": "Как в Белия дом си представят Германия"}
{"url": "https://www.dnevnik.bg/photos/2018/11/20/3348784_fotogaleriia_svetovnite_snimki_na_denia_-_20_noemvri/", "text": "Растението \"Кралицата на Андите\" цъфна на международното летище \"Ел Алто\", в покрайнините на Ла Пас, Боливия. Това се случва, когато то достигне възраст между 80 и 150 години.", "date": "2018.11.20", "title": "Фотогалерия: Световните снимки на деня - 20 ноември 2018 г."}
{"url": "https://www.dnevnik.bg/evropa/2018/11/20/3349176_polsha_ne_pravi_nishto_po_zabelejkite_na_evropeiskata/", "text": "Полша не прави нищо във връзка със забележките на Европейската комисия относно нейната съдебна реформа и спазването на върховенството на закона, заяви днес пред евродепутати заместник-председателят на комисията Франс Тимерманс, цитиран от ДПА, предаде БТА. Брюксел и Варшава са в конфликт от края на 2015 г. заради реформите на националконсервативното полско правителство, които според ЕК поставят съдебната власт под политически контрол и подкопават европейските ценности. \"Общият модел на тези реформи е, че изпълнителната и законодателната власт сега могат да се намесват в цялата структура на съдебната система\", каза Тимерманс пред комисията за граждански свободи към Европейския парламент. \"Със съжаление ви информирам, че до днес полските власти не са взели мерки по нито едно от изказаните от комисията опасения по този повод\", добави той и констатира, че в Полша \"все още съществува системен риск за върховенството на закона\", а може да има и още \"обезпокояващи развития\". Заместник-председателят на ЕК отбеляза, че инспектори, назначени от полското министерство на правосъдието, са започнали разследвания срещу съдии, които са правили публични изявления за съдебната реформа, участвали са в публични дебати или са сезирали Европейския съд. Тимерманс спомена и за съобщения, че на някои от разследваните магистрати им е било отказано правото да разполагат с лични правни консултанти. Вчера Полша внесе доклад за това как прилага решението на Европейския съд за възстановяване на работа на принудително пенсионираните магистрати, каза Тимерманс и поясни, че сега ЕК проучва доклада.", "date": "2018.11.20", "title": "Полша не прави нищо по забележките на Европейската комисия, обяви Франс Тимерманс"}
{"url": "https://www.dnevnik.bg/sviat/2018/11/20/3349181_sasht_shte_podkrepiat_sauditska_arabiia_vupreki/", "text": "Американският президент Доналд Тръмп заяви днес, че САЩ възнамеряват да останат \"непоклатим партньор\" на Саудитска Арабия, дори ако се окаже, че саудитският престолонаследник принц Мохамед бин Салман е бил в течение на плана за убийството на журналиста Джамал Хашокжи, предаде \"Ройтерс\", цитирана от БТА. В изявление, разпространено от Белия дом, Тръмп посочи, че не възнамерява да прекратява военните контакти с Рияд, отбелязвайки, че \"би глупаво да се спрат тези контакти, от което Русия и Китай биха били най-големите печеливши\". Президентът каза, че американските разузнавателни агенции все още проучват свидетелствата от убийството на Хашокжи в саудитското консулство в Истанбул на 2 октомври, както и кой е планирал убийството. \"Нашите разузнавателни служби продължават да правят оценка на цялата информация, но е напълно възможно престолонаследникът да е знаел за това трагично събитие - може да е знаел, а може и да не е!\", каза Тръмп.", "date": "2018.11.20", "title": "САЩ ще подкрепят Саудитска Арабия въпреки случая \"Хашокжи\", обяви Тръмп"}
{"url": "https://www.dnevnik.bg/evropa/2018/11/20/3349196_budeshtiiat_evropeiski_glaven_prokuror_-_do_63_godini/", "text": "Бъдещият европейски главен прокурор трябва да е до 63 години, да има 15 години опит като активен член на прокуратурата или съдебната власт и поне 5 години с доказан успех на ръководна длъжност. А кандидатурите на жени са особено приветствани, предаде сайтът lex.bg, цитирайки основните изисквания, посочени в откритата покана, която беше публикувана в официалния вестник на ЕС. Документи се приемат до 14 декември 2018 г. в 12 ч. на обяд брюкселско реме. Задължително изискване е кандидатът да притежават най-малко 5 години опит като прокурор, отговарящ за разследването и наказателното преследване на финансови престъпления. За допълнително предимство ще се считат постигнатите резултати при преследването на тежки трансгранични престъпления и такива против финансовите интереси на ЕС. Европейският главен прокурор се очаква да бъде назначен на 1 март 2019 г. Това става по общо съгласие от Европейския парламент и Съвета на ЕС след процедура по подбор. При нея специален комитет изготвя списък на квалифицирани кандидати и го предава на съвета и парламента. Кандидатите, които не са одобрени от комитета, се уведомяват за мотивите за това. Комитетът по подбора ще се състои от дванадесет души, избрани измежду бивши членове на Съда на ЕС и Сметната палата, бивши национални членове на Евроюст, членове на националните върховни съдилища, прокурори с висок ранг и юристи с общопризната компетентност.", "date": "2018.11.20", "title": "Бъдещият европейски главен прокурор - до 63 години и с поне 15 години стаж"}
{"url": "https://www.dnevnik.bg/sport/2018/11/20/3349190_voleibolistkite_na_marica_zapochnaha_shampionskata/", "text": "Волейболистките на \"Марица\" (Пловдив) започнаха с тежка загуба участието си в Шампионската лига. Българският отбор допусна отстъпи като гост на френския първенец \"Безие\" с 0:3 (17:25, 12:25, 20:25). \"Марица\" остава без победа в най-силния клубен турнир в женския волейбол. През миналия сезон, когато дебютира в надпреварата, българският шампион отпадна в груповата фаза с шест загуби в шест мача. \"Безие\" беше считан за най-преодолимия от съперниците на \"Марица\" в тазгодишната Шампионска лига. Другите два са световният и европейски клубен шампион \"Вакъфбанк\" (Истанбул) и германският \"Щутгарт\", който се подсили солидно през лятото. Очакваният за равностоен мач между \"Безие\" и \"Марица\" обаче изобщо не се оправдаха. Френският шампион, за когото това беше дебют в Шампионската лига, имаше пълно превъзходство във всеки един елемент от играта. Мачът започна отлично за домакините, които спечелиха седем от първите девет точки и рано натрупаха добра преднина. \"Марица\" два пъти успя да се доближи на три точки - при 5:8 и 8:11. Последва обаче нова силна серия на \"Безие\", който поведе с 19:10 и предреши изход на първия гейм. Втората част вървеше равностойно до 8:8. Следващите минути обаче бяха кошмарни за българския шампион, който спечели едва четири от разиграните 21 точки до края на гейма. Третата част също се движеше равностойно в началото. Равенството се запази до 7:7, след което домакините отново наложиха пълна доминация. Те стигнаха до осем поредни мачбола при 24:16. Състезателките на \"Марица\" спасиха първите четири, но при петия се предадоха. Таня Петкова беше най-резултатна за българския шампион с шест точки. Дженифър Крос и Алексанра Холстън добавиха по пета. За \"Безие\" Джаниса Джонсън добави 14 точки, а Малина Теръл завърши с 13. Следващият мач на \"Марица\" е домакинство на \"Вакъфбанк\" на 20 декември в зала \"Колодрума\".", "date": "2018.11.20", "title": "Волейболистките на \"Марица\" започнаха Шампионската лига с разочароваща загуба"}
{"url": "https://www.dnevnik.bg/video/2018/11/20/3349198_video_vodno_tornado_iznenada_salerno/", "text": "Впечатлявщо водно торнадо се оформи в Средиземно море край бреговете на Италия и навлезе в залива на град Салерно, предаде Би Би Си. Според очевидци то е било достатъчно силно, за да вдигне във въздуха контейнери от пристанището. Няма съобщения за пострадали пора в града на западния италиански бряг. Рядкото за този район явление се е случило около 15 часа местно време. Обикновено, водният смерч, както е наричано то в България, бързо се разпада, след като достигне сушата.", "date": "2018.11.20", "title": "Видео: Голямо водно торнадо изненада Салерно"}
{"url": "https://www.dnevnik.bg/sport/2018/11/20/3349204_mark_uiliams_razbi_djon_higins_v_shou_mach_v_sofiia/", "text": "Световният шампион Марк Уилямс постигна убедителна победа с 5:1 срещу Джон Хигинс в демонстративен мач в София. 43-годишният уелсец и 43-годишният шотландец се срещнаха в повторение на  финала на световното първенство, спечелен от Уилямс с 18:16. Пред около 500 зрители в зала \"Универсиада\" Уилямс записа два сенчъри брейка и още четири серии от 50 и повече точки. Уелсецът започна много силно, като спечели първия фрейм със серия от 98 точки, а в следващите две партии направи брейкове от 130 и 118 точки. Уилямс взе аванс и в четвъртия фрейм, след като вкара 53 безответни точки. Той обаче даде шанс на Хигинс да се върне на масата и четирикратният световен шампион направи серия от 79 точки, за да спре устрема на съперника. Шотландецът беше на път да спечели втори пореден фрейм, но сбърка дълга червен след серия от 54 точки. Уилямс се възползва и открадна петата партия с пълно разчистване и брейк от 69 точки. Хигинс започна шестия фрейм с фаул, но след това реализира отлична червена и влезе в серия. Тя обаче беше спряна много рано - на 20 точки. Уилямс се възползва от ситуацията на масата и със серия от 85 точки стигна до победата. След двубоя помежду си двамата изиграха и една среща на двойки, в която си партнираха с младите български състезатели Даниел Младенов и Жан Лаушман. Тандемът Уилямс - Младенов спечели с 2:0 фрейма. Финалистите от последното световно първенство ще изиграят още един шоу мач на българска земя. Те ще се срещнат на 21 ноември в зала \"Колодрума\" в Пловдив.", "date": "2018.11.20", "title": "Марк Уилямс разби Джон Хигинс в шоу мач в София"}
