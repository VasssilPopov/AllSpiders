{"url": "https://www.dnevnik.bg/politika/2018/02/15/3130612_prokuraturata_se_pohvali_na_gerb_che_razsledva_kmeta/", "text": "След като по-рано през деня  ГЕРБ съобщи, че ще подаде сигнал в прокуратурата  срещу Магдалена Иванова, кмет в община Златица, издигната от БСП, за злоупотреба с държавни пари, от държавното обвинение информираха, че вече разследват Иванова, и то от 2016 година. \"Кметът на община Златица е обвинена в престъпление по служба още на 15 март 2017 г.\", съобщи пресцентърът на прокуратурата. Исканията на спецпрокуратурата за отстраняването ѝ от длъжност и за претърсване и изземване в общината обаче не са били уважени от съда, става известно още от съобщението на държавното обвинение. Оттам дават гаранция, че разследването е пред приключване, каквото и да означава това. От представените от прокуратурата данни се разбира, че през последната година не е имало конкретни действия по разследването. Прокуратурата уточнява, че приложеният към сигнала на \"двама народни представители (от ГЕРБ - бел. ред.) и политолог\" доклад на Агенция държавна финансова инспекция (АДФИ) е постъпил в прокуратурата и е преценен като достатъчен за повдигане на обвинение за престъпление по служба. По тази причина на 31 август 2016 г. е образувано наказателно производство. С постановление на главния прокурор от същия ден е разрешено разследването да се проведе от спецпрокуратурата вместо Окръжна прокуратура - София. Иванова е привлечена към наказателна отговорност на 15 март 2017 г. за престъпление по служба, с което общината е ощетена със сумата от 1 056 806.44 лв., посочват от прокуратурата. Тя е обвинена в това, че на 18 март 2014 г. в качеството си на длъжностно лице с отговорно служебно положение - кмет на Златица, е нарушила служебните си задължения, регламентирани в Закона за обществените поръчки. От това според разследващите са настъпили значителни вредни последици. На тази дата Иванова е сключила допълнително споразумение към договор за строителство от 5 февруари 1992 г. с търговско дружество с приложена към него количествено-стойностна сметка за 2 108 885.04 лева с предмет \"Разширение на училище в кв. 72, гр. Златица\". Вместо да проведе процедура по Закона за обществените поръчки за избор на изпълнител на обекта, каквото е длъжна да стори в качеството си на възложител на обществени поръчки, 2 години по-късно Иванова е сключила анекса към договора, като е целяла по този начин да се облагодетелства търговското дружество, аргументира се държавното обвинение. Разширяването на училището представлява изграждането на топла връзка между отделните му корпуси. С това разширение се е целяло да улеснят децата, като да се хранят в стола на училището, вместо да се придвижват пеш до стола на социалния патронаж в града, който се намира на няколко километра от учебното заведение. Цялата сума по договора - 2 108 885.04 лева, е изплатена на дружеството, но и до момента ремонтът не е приключил и не е пусната в експлоатация изграждащата се топла връзка. Експертиза е показала, че общината е заплатила цялата сума по допълнителното споразумение от 2014 г., но не са извършени или са извършени некачествено дейности на обща стойност 1 056 806.44 лева. Наложената на Магдалена Иванова мярка за неотклонение е гаранция в размер на 10 хил. лв. От прокуратурата подчертават, че са разпитани множество свидетели, извършен е оглед в сградата на училището, изготвена е строително-техническа експертиза; изискани и приложени са документи от Министерския съвет, Министерството на финансите, общината, НОИ, Камарата на строителите, НАП, ДНСК, служба по вписванията и множество банки. На 17 март 2017 г. спецпрокуратурата е поискала от Окръжния съд в София да отстрани от длъжност Иванова до приключване на наказателното производство. Искане е било оставено без уважение, тъй като съдът е приел, че няма опасност тя да затрудни разследването. На 28 февруари и на 8 март 2017 г. държавното обвинение е поискало разрешение за претърсване и изземване в община Златица. Исканията са били оставени без уважение, защото според съда разследващите изисквали документи от общината, които са изпращани на други институции и няма пречка държавното обвинение да го изиска от съответните други ведомства, а не това да се случва през съда. \"Това доведе до забавяне на разследването\", отбелязват още от прокуратурата. И допълват, че въпреки затрудненията в процеса на събиране на доказателства разследването по делото е към финал и ще приключи в максимално кратки срокове. Накрая съобщават, че днешния сигнал от депутати от ГЕРБ главният прокурор ще изпрати за приобщаване към материалите по делото.", "date": "2018.02.15", "title": "Прокуратурата се похвали на ГЕРБ, че разследва кмета на Златица от две години"}
{"url": "https://www.dnevnik.bg/politika/2018/02/15/3130677_peevski_obiavi_che_ne_e_seriozno_premier_i_prezident/", "text": "Депутатът от ДПС Делян Пеевски обяви, че не е сериозно премиер и президент да го използват в опит за разрешаване на съществуващите между тях проблеми. Това се казва в позиция на Пеевски до медиите, цитирана от \"Фокус\". В сряда премиерът Бойко Борисов обяви, че началника на кабинета на държавния глава Иво Христов е бил изпълнителен директор на телевизия на Делян Пеевски, а днес президентът Румен Радев попита дали Борисов има общи бизнес интереси с депутата от ДПС. \"Не познавам началника на кабинета на президента Радев - Иво Христов, като същият никога не е работил за мен. Не приемам замесването на моето име с това на премиера Борисов по начина, използван от президента Румен Радев, тъй като нямам и никога не съм имал бизнес интереси или други обвързаности с премиера. Считам, че не е сериозно премиер и президент, от висотата на тяхната позиция, да ме използват в опит за разрешаване на съществуващите между тях или между техните администрации проблеми, както и да се упражняват върху името ми, особено с подобна неприемлива за институциите, които представляват, риторика\", се казва в позицията на Пеевски. Депутатът от ДПС съветва каквито и проблеми - лични или институционални, да имат помежду си премиерът и президентът, \"да ги решават занапред като големи момчета, генерали, без да намесват един депутат от опозицията, защото аз нямам никакво отношение към техните спорове за самолети, танкове, търгове или разни комисии\".", "date": "2018.02.15", "title": "Пеевски обяви, че не е сериозно премиер и президент да го използват за разрешаване на проблемите между тях"}
{"url": "https://www.dnevnik.bg/sport/2018/02/15/3130705_levski_ima_nevijdani_v_bulgariia_idei_za_razvitieto_si/", "text": "Левски\" има много добри идеи за развитието си, заяви новият маркетинг директор на клуба Тодор Минев. Думите му дойдоха при представянето на партньорството с \"Вайбър\". \"Високите технологии при нас няма да се изчерпат с партньорството с \"Вайбър\", напротив – тепърва започват. Имаме много проекти, свързани не само с мултимедийни апликации, които ще представим във времето. Държим да бъдем в крак с модата, за да поддържаме имиджа на клуба\", каза Минев. \"Имаме много добри идеи, те са в начален етап. Но със сигурност мога да кажа, че те не са виждани в нито един клуб в България, а и в Европа\", добави той. Според изпълнителния директор Красимир Иванов хубавото на партньорството с \"Вайбър\" е, че по този начин клубът ще има директна и постоянна връзка с привържениците си. \"Надяваме се, че с предоставената ежедневна информация ще събудим интереса им към мачовете и ще ги върнем обратно на стадиона\", посочи Иванов. Той каза, че приходите от продажбата на Жуниор Мапуку в Китай покриват средствата, дадени за привличането на всички нови през зимата. Иванов каза, че е изненадан от напускането на Асен Букарев. На въпрос за  думите на Букарев, че \"Левски\" е като гнила ябълка , изпълнителният директор заяви: \"Не знам за Дания, но в \"Левски\" няма нищо гнило\".", "date": "2018.02.15", "title": "\"Левски\" има \"невиждани в България\" идеи за развитието си"}
{"url": "https://www.dnevnik.bg/sviat/2018/02/15/3130694_blizuk_suratnik_na_mandela_stana_prezident_na/", "text": "Лидерът на управляващата южноафриканска партия Сирил Рамафоза бе избран за президент на Република Южна Африка, предадоха световните агенции. Той положи клетва днес, ден след оставката на предшественика си Джейкъб Зума. Рамафоза бе вицепрезидент на Джейкъб Зума, а миналата година оглави партията Африкански национален конгрес. Той бе част от преговорите за края на апартейда, които откриха пътя на Нелсън Мандела към властта. Той е искал Рамафоза да бъде негов наследник, но е бил притиснат да избере друг от вътрешни лица в партията. Две десетилетия по-късно Рамафоза получи нов шанс да управлява страната. На гласуването днес в парламента двете опозиционни партии - \"Борци за икономическа свобода\" и Демократичен алианс, бойкотираха вота, а депутатите от едната партия напуснаха пленарната зала. Джейкъб Зума подаде оставка след години на скандали, опетнили имиджа на управляващата партия. 65-годишният Рамафоза каза в първата си реч като президент, че ще се бори за изкореняване на корупцията и съживяване на икономиката.  С избирането на Рамафоза за президент се слага край на кризата, породена от упорството на Зума да не се оттегля от властта въпреки призивите. След седмици на колебания във вторник управляващата партия даде ултиматум на Зума да подаде  оставка до 48 часа и той го направи снощи . В изявлението, в което обяви, че подава оставка, Зума обаче каза, че не разбира в какво е сгрешил. Опозицията в Южна Африка твърди, че смяната на президента няма да промени нещата, защото проблемите произтичат от самата управляваща партия. Новият президент е роден през 1952 г. в Совето. Баща му е полицай, а майка му домакиня. Завършва право и е борец против апартейда. Арестуван е и прекарва 11 месеца в изолатор. През 1982 г. създава влиятелния Национален синдикат на миньорите. Благодарение на него синдикатът набъбва до 300 000 членове и се превръща, образно казано, \"във военна машина\". Неговата роля в голямата стачка в минния сектор през 1987 г. разклаща режима на апартейда. Рамапоза освен това се бори за освобождаването на Нелсън Мандела от затвора и е една от ключовите фигури в преговорите с властите по този въпрос. През 1994 г. е избран за генерален секретар на Африканския национален конгрес. След първите многорасови избори Рамапоза е избран за председател на Учредителното събрание. През 1999 г. след оттеглянето от лидерския пост на АНК на Нелсън Мандела той се кандидатира, но безуспешно, и тогава се посвещава на бизнес. Оглавява холдинга \"Шанкуда\" и натрупва богатство като член на управителния съвет на банката \"Стандарт\" и като председател на управителния съвет на телекомуникационния оператор Ем Ти Ен. Неговият холдинг изкупува и всички лицензи за ресторантите \"Макдоналдс\" в Южна Африка. През 2012 г. се връща в политиката и става заместник-председател на АНК. От 2014 г. е вицепрезидент на Зума. През декември миналата година оглави управляващата партия след битка за поста с бившата жена на Зума - Нкосазана Дламини-Зума. Годините, през които Рамафоза се занимава с бизнес, обаче му спечелват доста критики. През 2012 г. като управител на минната група \"Лонмин\" бившият синдикалист вика полицията да възстанови реда в мината в Марикана, в която протестиращи миньори искат по-високи заплати. Полицията открива огън и са убити 34 души. Разследваща комисия оневинява Рамафоза, но неговите противници продължават да го упрекват за това масово убийство.", "date": "2018.02.15", "title": "Близък съратник на Мандела стана президент на Република Южна Африка"}
{"url": "https://www.dnevnik.bg/sviat/2018/02/15/3130685_za_sasht_niama_razlika_mejdu_politicheskoto_i_voennoto/", "text": "За Вашингтон няма разлика между политическото и военното крило на шиитското ливанско движение \"Хизбула\". Това каза държавният секретар на Съединените щати Рекс Тилърсън на среща с ливанския премиер Саад Харири, цитиран от \"Ройтерс\" и ливански медии. Коментарът беше направен на пресконференция, на която Тилърсън отбеляза, че Вашингтон ще продължи да подкрепя ливанския народ и обществените институции на страната. Той обаче добави, че \"не е възможно да се говори за стабилността, без да се захванем с темата за \"Хизбула\". \"Вашингтон не вижда разлика между политическо и военно крило\", подчерта той и посочи армията на Ливан като единствен защитник на страната. По думите му САЩ имат ангажимент към Ливан и Израел, за да се запази спокойствието на границата и да не се повтарят конфликтите от предишни десетилетия. Тилърсън също така призова ливанските лидери да се придържат към ангажимента ( сега заявен и от Харири ) да стоят встрани от регионални конфликти и поиска от \"Хизбула\" да прекрати всички свои дейности в чужбина. Думите на Тилърсън недвусмислено разграничават позициите на  Съединените щати  и Европейския съюз по темата. Единствено военното крило на \"Хизбула\"  влезе в \"черния списък\"  на Европейския съюз с терористични организации през лятото на 2013 г. Разделението на ливанската организация на \"военна\" и \"политическа\" част не е официално. В Ливан  \"Хизбула\" е политически представена партия , която участва в редица ливански правителства и до която се смята за близък президентът Мишел Аун. Когато премиерът Саад Харири  подаде оставка  по време на посещение в Рияд, редица анализатори определиха хода му като отчаян опит на Саудитска Арабия да се бори  с влиянието на \"Хизбула\"  на ливанската политическа сцена. Същевременно части на \"Хизбула\" участват в операции отвъд пределите на Ливан,  най-вече в Сирия , където се сражават на страната на сирийския президент Башар Асад, и получават иранска подкрепа. ", "date": "2018.02.15", "title": "За САЩ няма разлика между политическото и военното крило на \"Хизбула\", обяви Рекс Тилърсън"}
{"url": "https://www.dnevnik.bg/sviat/2018/02/15/3130679_moskva_predloji_grajdanstvo_na_borisov_za_da_glasuva/", "text": "Говорителката на руското външно министерство предложи на българския премиер Бойко Борисов да стане гражданин на Русия и да гласува за президент на страната,  съобщи ТАСС . Според руската агенция на редовния брифинг в четвъртък Мария Захарова е коментирала шега на Борисов, който бил казал, че човек не може да избере две неща на света - родителите си и президента на Русия. \"Той има шанс - може да получи руско гражданство и за гласува за президента на Руската федерация. Мечтите се сбъдват\", заявила Захарова с ирония. Президентските избори в Русия са след месец - на 18 март 2018 г., и на тях с непреодолима преднина по популярност пред останалите 7 кандидати е държавният глава Владимир Путин. В деня, когато се навършват 4 години от анексирането на Крим, той ще получи четвъртия си президентски мандат и може да управлява до 2024 г. Това прави почти четвърт век на власт в Русия.", "date": "2018.02.15", "title": "Москва предложи гражданство на Борисов, за да гласува за руски президент"}
{"url": "https://www.dnevnik.bg/kultura/2018/02/15/3130693_nacionalnata_galeriia_shte_polzva_darenieto_na/", "text": "Сумата 1,84 млн. лв., която Националната галерия получи като  дарение от покойна българска емигрантка в Австралия , ще се използва за закупуване на произведения на изкуството. Това обяви на брифинг днес директорката на музея Слава Иванова, цитирана от  Dariknews . Попълването на фонда на музея ще стане по ясни правила, обеща още Иванова, като заяви, че със средствата ще бъде запълнено \"бялото петно\" на последните 30 години, които отсъстват от музейните колекции. Тя увери, че с парите няма да се правят ремонти. Дарението, което възлиза на 1 771 261,35 лв. след данъците, е от продажбата на имуществото на Маргарита Занеф, починала преди две години в Австралия на 95 г. Половината от сумата тя е завещала на българския музей, а другата - на галерия в Сидни. Отвъд това за Занеф не се знае много. От Националната галерия посочват, че не са били в контакт с нея. Българката емигрира в Австралия през 60-те години на миналия век, а от информацията за нея в австралийската преса се разбира, че тя има съпруг и син, починали преди нея, и че е била колекционер на изкуство. Първите откупки за колекцията на галерията ще бъдат направени в края на годината, каза още Слава Иванова. Те ще бъдат представени в изложба, а името на дарителката ще бъде почетено на паметна плоча. Директорката се обърна към обществеността с молба за повече информация за Маргарита Занеф.", "date": "2018.02.15", "title": "Националната галерия ще ползва дарението на Маргарита Занеф за откупки"}
{"url": "https://www.dnevnik.bg/bulgaria/2018/02/15/3130697_vurhovniiat_sud_shte_reshava_koi_sud_da_gleda_delo/", "text": "Специализираният наказателен съд е прекратил делото срещу окръжния прокурор от Плевен Димитър Захариев, информира  news.lex.bg . Той бе пратен на съд по обвинение за  участие в групата за рекет на Камен Балбузнов-Куката, както и за измама.  Съдия Лилия Георгиева е мотивирала прекратяването с едно от повдигнатите обвинения - измама, по което според нея той трябва да бъде съден от Софийския градски съд (СГС), което не е свързано с обвинението за участие в престъпна група. Затова делото е било пратено по подсъдност на градския съд, където пък съдия Тони Гетов е решил, че според последните изменения в Наказателно-процесуалния кодекс (НПК), щом магистрат е обвинен за участие в престъпна група, делото трябва да бъде гледано от спецсъда, без значение другото обвинение за измама. Съдия Гетов също е прекратил делото и го е пратил на Върховния касационен съд (ВКС), който да каже кой съд трябва да гледа процеса. Миналата година прокурор Захариев беше арестуван в съдебна зала  на градския съд, където се гледа друго дело срещу него. Задържането му беше именно във връзка с новите обвинения за участие в групата на Камен Балбузнов-Куката, рекетирала фирми с налагане на охрана. Според прокуратурата Захариев е покровителствал групата, като е използвал длъжността си. Успоредно с това Захариев е обвинен и в измама на лекар. Заедно с него беше задържан и служителят в Главна дирекция \"Охрана\" към Министерството на правосъдието Мирослав Минков. Според прокуратурата Захариев е разпореждал на Минков да заплашва свидетели, които биха говорили срещу Балбузанов. От лятото на миналата година прокурорът е под домашен арест заради влошено здраве. В случая подсъдното на градския съд според Георгиева - измама, е наказуемо с от 5 до 15 г. затвор, а участието в организирана престъпна група, което е от компетентността на спецсъда, се наказва с от 3 до 10 г. затвор. Затова, заключва Георгиева, делото трябва да отиде в градския съд. Според Гатев подсъдността на спецсъда е описана в особените правила на НПК, а тази на градския да гледа някои дела срещу магистрати - в общите. Той подчертава, че особените правила изключват приложението на общите. Той допълва, че първоинстанционният и апелативният спецсъд вече са се произнасяли по молби за изменение на мерки за неотклонение по това дело, без да са се усъмнили в нито един момент в своята компетентност. Още при създаването на специализираните съдилища депутатите бяха решили кардинално въпроса с подобни спорове за подсъдност като записаха, че когато срещу един и същ човек е повдигнато обвинение за няколко престъпления, едно от които е подсъдно на спецсъда, делото за всички престъпления е подсъдно на този съд. Конституционният съд обяви обаче разпоредбата за противоконституционна.", "date": "2018.02.15", "title": "Върховният съд ще решава кой съд да гледа дело срещу прокурор"}
{"url": "https://www.dnevnik.bg/sviat/2018/02/15/3130608_za_kuba_rabotata_samo_s_edna_valuta_e_seriozno/", "text": "От 24 години кубинците са свикнали да работят умело с две национални валути. Това е уникална система в света, от която властите решиха да се откажат с риск да предизвикат сътресение в и без това крехката икономика на острова. Въведени през 1994 година, двете паралелни валути са норма в Куба - кубинско песо, използвано само за вътрешни трансакции, и конвертируемо песо, което е приравнявано към щатския долар и струва между 24 и 25 обикновени песос. Първоначално конвертируемото песо е служело само за плащане на вносни продукти и услуги. Правителството обяви през последните години  намерението си да се откаже  от двойната валута, но тази реформа, която е колкото важна, толкова и сложна, на няколко пъти бе отлагана. В края на 2017 година президентът Раул Кастро заяви, че страната би трябвало да изпълни този проект без повече бавене, давайки да се разбере, че реформата може да стане факт вероятно преди оттеглянето му от поста, планирано за 19 април. Мнозина наблюдатели са на мнение, че на предстоящото заседание на Централния комитет на Кубинската комунистическа партия (ККП) през март би могло да бъде обявено началото ѝ. \"Все същото е\" Първоначално конвертируемото песо е било само за туристически сектор, но постепенно то започва да се използва масово. Дали човек плаща с едната или с другата валута \"все същото е, една бутилка олио има една цена. Сега на всички е разрешено да купуват в национална валута - обикновено песо или песо конвертибле (конвертируемо)\", обяснява Марлен Лейва, песнионерка на 68 години. С конвертируемото песо държавата разрешава на компаниите си да внасят при преференциален валутен курс - един щатски долар-едно кубинско песо, а в същото време на теория щатската валута е 25 пъти по-скъпа. Министерството на външната търговия компенсира субсидията, която е твърде прозрачна. Това пазарно изкривяване позволява на държавните структури да гарантират печалбите си и в същото време да предлагат на населението приемливи тарифи в страна, където средната заплата е близо 30 долара. Двойната валута позволи да бъдат преодолени дисбалансите от кризата от 90-те години на миналия век, последвала разпадането на съветския блок, а след това и да се улесни навлизането на валутите. Само че кубинската икономика, която неотдавна предоговори главницата по външния дълг, днес трябва да си върне доверието и да стане предсказуема.  \"Двойната валута затруднява оценяването на икономиката и конкурентоспособността\", обясни пред АФП икономистът Омар Еверлени Перес, отбелязвайки сложните връзки с международните пазари, които и без това са обременени заради американското ембарго, наложено от 1962 година. \"Постепенна реформа\" От 2014 година, на гребена вълната на реформите за отваряне към пазарната икономика, обявени от  Раул Кастро , кубински и чуждестранни икономисти обмислят как да се сложи край на тази система, като се ограничи влиянието ѝ върху икономика, в която държавата държи 85%. Главният автор на реформата Мариано Мурильо вече обяви, че \"кубинското песо ще стане официалната валута, а конвертируемото песо постепенно ще бъде премахнато\", но не даде повече подробности. Редица икономисти препоръчват държавният сектор да бъде реформиран, преди да се въведе повсеместно единната валута. От две години в обращение са пуснати нови банкноти от по 200, 500 и 1000 песос, за да се улеснят трансакциите. Омар Еверлени Перес подчертава, че частният сектор, който, разбира се, тепърва се заражда, вече работи от години при валутен курс от 1 към 25: \"Можем да очакваме, че това ще бъде приблизителният курс\" след унифицирането. Някои вече са заели позиции На теория държавните предприятия тогава ще трябва да внасят при \"нормален\" валутен курс, но мнозина икономисти са на мнение, че Хавана няма да има необходимата валута, за да ги подкрепи. И обратното, при новата система няколкото кубински компании, които работят основно за износ, биха получили повече песос и биха могли отчасти да компенсират въздействието на реформата върху икономиката. \"Секторите, които ще се облагодетелстват от нея, биха могли да са в позиция да плащат по-добри заплати, но пък компаниите, които ще се окажат ощетени от реформата, ще трябва да спрат дейността си или да се слеят\", прогнозира видният икономист Павел Видал. А пък опасението от повишение на цените би могло да предизвика свръхтърсене, което на един остров, внасящ 80% от стоките, които потребява, трудно би могло да бъде удовлетворено, коментира Перес, очаквайки дисбаланси в краткосрочна перспектива. Обезпокоителна перспектива, след като \"либретата\", историческата купонна книжка в Куба, вече не покрива месечните потребности на едно семейство. Според Перес е необходимо тази реформа да бъде подкрепена чрез по-голямо отваряне за чуждестранни инвестиции и разрастване на частния сектор, за да се стимулират притоците на валута и да се повиши покупателната способност на кубинците. \"Ако (някои чуждестранни компании) вече са заели позиции, причината е, че тях не ги е грижа за американското ембарго\", коментира икономистът. /БТА", "date": "2018.02.15", "title": "За Куба работата само с една валута е сериозно изпитание"}
{"url": "https://www.dnevnik.bg/sviat/2018/02/15/3130488_shte_spasi_li_olaf_sholc_germanskite_socialdemokrati/", "text": "Олаф Шолц, кметът на северния пристанищен град Хамбург от ГСДП, се връща в Берлин, след като беше определен за временен председател на своята разтърсена от криза партия. Смятан е и за фаворит за влиятелния пост на финансов министър в новото коалиционно правителство на канцлера Ангела Меркел. 59-годишният политик ще бъде и неин вицеканцлер - но всичко това ще стане, ако успее да убеди членската маса на Германската социалдемократическа партия да промени скептичното си отношение и да подкрепи  коалиционното споразумение с консервативния блок на Меркел , както и четвъртия ѝ мандат на поста. Шолц се връща в Берлин почти 15 години след периода си като генерален секретар на ГСДП, когато си спечели прякора Шолцомат заради \"механичния\" и автоматизиран начин, по който се опитваше да обясни всеобхватните трудови и социални реформи на бившия канцлер Герхард Шрьодер пред понякога скептичната общественост. Скоро след това пред седмичника \"Цайт\" Шолц заяви, че разбира как е възникнал прякорът му. \"Аз убеждавах хората да приемат тази политика\", каза той. \"Трябваше да покажа известна доза безапелационност.\" Най-вероятно тези качества ще му трябват и през  краткия двумесечен престой начело на ГСДП , докато се бори да спаси партията. Тя е травматизирана от рекордно слабия резултат на септемврийските избори, последван от поредица погрешни политически сметки на партийното ръководство. Той трябва и да убеди повече от половината от 463 723 членове на ГСДП да подкрепят коалиционното споразумение на вътрешнопартийното допитване,  което започва след по-малко от седмица , и то при положение че голяма част от партийния актив смята, че е по-добре да се излезе в опозиция и да се изготви план за обновяване на партията. Социологическите проучвания ясно показват колко силен е натискът върху Шолц. След като се срина до 20.5 % на изборите през септември, подкрепата за ГСДП продължи да намалява, удряйки тази седмица катастрофалната кота от 16.5%, показва изследване на института ИНСА за ежедневника \"Билд\". Прагматикът Шолц освен това трябва по най-бързия начин да убеди членската маса на Християндемократическия съюз на Меркел, че държавните финанси ще са в сигурни ръце, щом той встъпи в длъжност като финансов министър. Активът на ХДС е разгневен от това, че канцлерът е предоставила креслото на финансовия министър на социалдемократите. Член на ГСДП от 1975 г., изненадващото му издигане във вторник за временен председател на партията стана след да назначи на поста председателя на парламентарната група  Андреа Налес . Трусовете по върховете бяха реакция на  оставката на Мартин Шулц  миналата седмица като лидер на партията след унизителното му изпадане в немилост. 47-годишната Налес сега ще трябва да изчака до конгреса на ГСДП през април, за да разбере дали партийните структури са готови да приемат номинацията ѝ, която би я направила първата жена начело на партията в нейната 154-годишна история. Адвокат по професия, преди около едно десетилетие Шолц беше и министър на труда и социалната политика в първото коалиционно правителство на Меркел с ГСДП. Като министър той беше натоварен и с още една тежка задача: да проведе непопулярната правителствена политика за справяне с проблема, който създава застаряването на населението - да се увеличи пенсионната възраст на 67 години. Но скоро след това Шолц се завърна в Хамбург, където стана популярен кмет на града, печелейки пълно мнозинство на изборите през 2015 г. Миналата година обаче неговото управление като кмет беше помрачено от насилието и щетите при демонстрациите на антиглобалистите по време на  срещата на върха на Г-20 , на която Меркел беше домакин. /БТА", "date": "2018.02.15", "title": "Ще спаси ли Олаф Шолц германските социалдемократи"}
{"url": "https://www.dnevnik.bg/bulgaria/2018/02/15/3130524_kak_moje_da_bude_preboren_ezikut_na_omrazata/", "text": "Повече часове за гражданско образование е една от обсъжданите от образователното министерство мерки срещу разпространяването на речта на омразата. Вероятно от следващата учебна година в учебната програма ще бъдат включени допълнително часове по гражданско образование, като в рамките на проект ще бъдат обучени и 50 учители. Това се разбра от изявлението на заместник-министъра на образованието Деница Сачева. Тя взе участие във форума \"София казва не на омразата и насилието\", организирана от сдружението за човешки права \"Маргиналия\", \"Интернет общество – България\". Съорганизатори са от Столичната община, а партньори са \"Шалом\" и \"Гьоте институт\". Целта на Международния форум е да демонстрира в началото на председателството на България на Съвета на ЕС, че гражданското общество и местната власт в столицата са единни във волята си да противодействат на словото на омразата, ксенофобията, расизма и екстремизма, обявиха от организаторите. Сред участниците бяха американският посланик Ерик Рубин, посланикът на Израел Ирит Литман, кметът на София Йорданка Фандъкова, представители на различни неправителствени организации. Без образование демокрацията не работи в полза на хората \"Последното международно проучване за гражданско образование, проведено през 2016 година сред осмокласници (3800 училища в 24 страни, в България - 2966 ученици от 147 училища), показа, че според 60% от осмокласниците идеалът им за добър гражданин се покрива с човек, който изучава историята, докато едва 38% от съучениците им в други страни отдават първостепенно значение на тази характеристика. 37% от българчетата смятат, че добрият гражданин трябва да гласува на всички национални избори\", обяви Сачева. По думите й изследването показва обаче, че много малък дял ученици смятат, че добрият гражданин трябва да участва в политически партии или дискусии. \"Над 40% от учениците смятат, че винаги трябва да спазват законите. Всичко това поставя с по-голяма острота необходимостта от това да се постави акцент върху образованието в прогимназиалния етап. В този много важен момент за развитието на учениците няма нито интегриран учебен предмет, насочен към гражданското образование... нито самостоятелен учебен предмет\", заяви Сачева. По думите й в следващите години министерството на образованието ще реализира проекти, свързани с обучение на учители по гражданско образование и интеркултурно образование. \"Ще бъде оказана и финансова подкрепа за пилотно въвеждане на образование за демократично гражданство и интеркултурно образование в допълнителни часове.\" \"Стремежът на всички граждани към повече истина, справедливост и прозрачност минава единствено и само през изграждането на по-образовано, компетентно и знаещо общество. Без знания и умения за отсяване на зърното от плявата, без функционална грамотност, без медийна грамотност и гражданска култура демокрацията не може да функционира в полза на хората\", завърши обръщението си още заместник-министър Сачева. По думите й големият е въпрос не само защо речта на омразата съществува, а как може да се разшири \"територията на нашия остров\". Фандъкова: Борбата с езика на омразата означава да правиш добро Кметът на София Йорданка Фандъкова заяви пред участниците в конференцията, че Столичната община години наред не съгласува шествието \"Луковмарш\" - митинг, организиран ежегодно в памет на ген. Христо Луков. Събитието всяка година събира в София различни неонацистки организации и провокира дебат и недоволство в обществото. Всяка година има и призив за забраната му. \"Предстои една проява, която коментираме ежегодно. Искам ясно да кажа, че години наред Столичната община не съгласува провеждането на шествието\", заяви кметът. Тя допълни: \"През 2017 г. постъпиха уведомления за това събитие и аз издадох две заповеди за забрана, но за съжаление те бяха обжалвани в съда. В момента, тази година, това събитие няма съгласуване, то няма място в нашия град освен поднасянето на цветя пред паметната плоча\", заяви още Фандъкова. \"Борбата с езика на омразата означава да правиш добро, а не просто да говориш за него\", смята още кметът на София. По думите й войнстващото налагане на една гледна точка като единствената никога не води до добро. \"Длъжници сме на обществото по отношение на информираността и възпитанието на гражданите и се надявам представителите на академичната общност и учените да наваксат тази празнота, запознавайки хората с характеристиката и същността на проблема. Столицата е град, в който съжителстват хора с различно вероизповедание и етнос, духът на София е в добросъседството и толерантността - така се пазят здравите основи на нацията\", смята още Фандъкова. Американският посланик: Думите с омраза и отрова подкопават националното единство Междувременно Държавния департамент на САЩ разпространи в четвъртък предупреждение до своите граждани в София – да избягват района около Софийския университет \"Св. Климент Охридски\" заради планиран там между 16.30 и 18.30 часа протест в защита на шествието в памет на ген. Христо Луков. \"България има история на толерантност, достойна за подражание. История, която е повод за национална гордост и за респект в международен план. Историята на България в духа на толерантността и включването, както и напредъкът в по-близкото минало не бива да бъдат изопачавани от онези, които се стремят да разделят българите по расови, политически и социални разделителни признаци. И нека да бъдем наясно: трябва да отхвърляме опитите за възвеличаване на тъмните глави от историята или за възвеличаване на исторически личности, които са сеели омраза и нетолерантност. В стремежа си да извлечем положителните уроци от историята е важно да не допускаме негативните поуки да бъдат приемани за пример за подражание\", заяви Рубин. Той също акцентира върху необходимостта от образователни програми, с които да се помогне децата да възприемат концепциите за толерантност и приемане на многообразието. \"Именно училищата са мястото, откъдето трябва да се започне. Децата научават това, което виждат и чуват. Толерантността се проявява отрано. За съжаление и нетолерантността се проявява отрано. Нашата задача като глобално общество е да гарантираме, че всяко дете получава толерантност към своя етнос, религия и произход\", смята още дипломатът. Според него всяко дете трябва да получи посланието, че всички хора заслужават едно и също уважение. \"Ние имаме привилегията да живеем в свободни общества, където свободата на словото е неотменно право, но е важно онези, които упражняват свободата на словото, винаги да са наясно, че думите, изпълнени с омраза и отрова, дори и когато са защитени от закона, подкопават националното единство и силата на нацията\", заяви още Рубин.", "date": "2018.02.15", "title": "Как може да бъде преборен езикът на омразата"}
{"url": "https://www.dnevnik.bg/sport/2018/02/15/3130736_grigor_dimitrov_premina_oshte_edin_truden_test_v/", "text": "Григор Димитров се класира за четвъртфиналите на турнира от категория \"АТП 500\" в Ротердам. Българският тенисист премина през много труден мач срещу сърбина Филип Крайнович, но показа добра игра в ключовите моменти и спечели в два сета - 7:6 (4), 7:5. Световният №5 преодоля втори труден тест в Ротердам, след като в първия кръг  сломи съпротивата на японеца Юичи Сугита  след 6:4, 7:6 (5). В спор за място на полуфиналите българинът ще се изправи срещу руснака Андрей Рубльов. Двамата ще се срещнат за трети път в последната половин година. Те се изправиха един срещу друг в последните два турнира от Големия шлем - Australian Open и US Open, като размениха по една победа.  Димитров спечели с 6:3, 4:6, 6:4, 6:4  в третия кръг в Мелбърн, а  Рубльов - със 7:5, 7:6 (3), 6:3  във втория кръг в Ню Йорк. Победителят от третия им сблъсък ще играе в четвъртфиналите с миналогодишния финалист Давид Гофен или Томаш Бердих. В горната половина на схемата беше излъчен единият от четвъртфиналите. Той ще противопостави преминалия през квалификациите Данийл Медведев и влезлия в турнира като \"щастлив губещ\" от пресявките Андреас Сепи. Последният четвъртфинал ще бъде определен от двубоите между поставения под №1 Роджър Федерер и Филип Колшрайбер и между холандците Робин Хаазе и Талон Грейкспоор. Димитров посрещаше колебливо в първия сет на двубоя с Крайнович, за което помогна и много солидният сервис на сърбина. Финалистът от мастърса в Париж вкара цели 77% от първите си сервиси и му се наложи да играе втори сервис само девет пъти. Крайнович, който заема 38-ото място в световната ранглиста, не даде нито една възможност за пробив на Димитров в първия сет. Българинът също беше много стабилен след вкаран първи сервис, но второто му подаване му създаваше проблеми. Световният №5 беше изправен пред четири възможности за пробив, но показа здрави нерви и успя да спаси всяка една от тях. Стигна се до тайбрек, в който резултатът вървеше точка за точка до 4:4. Много стабилният на сервис до този момент Крайнович се пропуска в решиаващия момент. При 4:5 той допусна първата си двойна грешка, а мини пробивът даде два сетбола на Димитров. Българинът реализира още първия и спечели пети пореден тайбрек във всички турнири и шест от общо седемте, които е изиграл през 2018 г. Във втората част ролите се размениха. Димитров сервираше по-стабилно, което му даваше възможност да бъде агресивен и да контролира разиграванията с форхенда си. Той не даде нито един шанс за пробив на съперника в този сет. Българският тенисист имаше шанс да пробие още в първото подаване на Крайнович. Сърбинът се спаси и след това доста по-леко печелеше своите сервис геймове. Той обаче отново се поддаде на напрежението във възлов момент - при 5:5, когато сервираше да си осигури минимум тайбрек в сета. Димитров вкара три поредни ретура и поведе с 40:0. Крайнович спаси първите две точки за пробив, но изкара форхенда си в аут при третия. Световният №5 не трепна, сервирайки за победата при 6:5, и с убедителен сервис гейм сложи точка на спора след 93 минути. Димитров записа четвърта победа от четири мача с Рубьлов. Българският тенисист завърши с 33 печеливши удара, включително 14 аса, и допусна 24 непредизвикани грешки - две двойни, десет от форхенд и 12 от бекхенд.", "date": "2018.02.15", "title": "Григор Димитров премина още един труден тест в Ротердам"}
{"url": "https://www.dnevnik.bg/sviat/2018/02/15/3130644_borbata_na_berluskoni_e_da_spre_vlizaneto_na/", "text": "Медийният магнат Силвио Берлускони влезе в политиката преди четвърт век, обещавайки да спаси Италия от комунистите. Сега той води кръстоносен поход, за да не допусне италианските популисти да влязат в правителството. 81-годишният Берлускони  не може да се бори за четвърти премиерски мандат, нито дори да се кандидатира за депутат на изборите в Италия на 4 март заради присъда за данъчна измама. Той обаче няма да позволи това да го спре, както няма да позволи да го спрат продължилите с години  секс скандали  или дългия списък с наказателни дела. Той не се съобразява и с влиянието, което годините оказват върху тялото му, претърпяло операция на сърдечна клапа, присаждане на коса и опъване на клепачите. Берлускони се стреми да попречи на  движението \"Пет звезди\"  да влезе за пръв път в националния парламент. Той се опитва да убеди италианците вместо това да гласуват за неговата десноцентристка партия \"Форца Италия\", която създаде в началото на 90-те години на 20 век, за да не позволи на комунистите в Италия да спечелят властта. \"Пет звезди\" , което тръгна от гражданско движение в интернет, заклеймява политиците от върхушката като паразити, казва, че Европейският съюз обременява италианците с вредни правила, и уверено очаква предсказвания от него скорошен край на общата европейска валута. \"На тези избори има сила, която е популистка, бунтарска, харесва се на нямащите и изключително опасна. Бих казал дори по-опасна от сегашните посткомунисти\", заяви  Берлускони , който с последното имаше предвид бившите комунисти в управляващата в Италия Демократическа партия. В интервю в едно от дискусионните предавания на неговата телевизионна империя бизнесменът милиардер продължи, описвайки членовете на \"Пет звезди\" като \"хора, повечето от които никога не са работили\". Той заяви, че движението се отнася \"с голяма завист\" към тези, които \"със собствен труд са постигнали определено благосъстояние, а това се превръща в омраза към тези, които създават богатство, с други думи, предприемачите, и към богатите\". \"Пет звезди\" обещава, ако бъде избрано, да намали данъците върху доходите, особено за италианските семейства от средната класа с по-ниски доходи и тези, в които работи само един човек.  Берлускони , който някога е бил певец на круизни кораби, изгради бизнес империя, включваща футболен отбор, жилищно строителство, реклама, издателска дейност и най-голямата частна телевизионна мрежа в Италия. Политически врагове твърдят, че той е влязъл в политиката, за да защитава бизнеса си. Италианците, които явно не бяха уплашени от предупрежденията за евентуални конфликти на интереси, засягащи Берлускони, го направиха три пъти премиер - през 1994, 2001 и 2008 г. Много социологически проучвания определят движението \"Пет звезди\" като най-популярната партия в Италия, но казват, че е малко вероятно то да спечели достатъчно депутатски места за абсолютно мнозинство. Изборите на 4 март може да доведат до \"висящ\" парламент, а политически анализатори прогнозират, че след тях ще има три блока: движението \"Пет звезди\", десноцентристката коалиция на Берлускони и левоцентристките сили начело с бившия премиер Матео Ренци. Кандидатът на \"Пет звезди\" за премиер - 31-годишният  Луиджи ди Майо , който е с половин век по-млад от Берлускони, настоява, че за да запази политическата чистота на движението, няма да участва в коалиционно правителство. Затова Берлускони е сочен от политически анализатори като възможна решаваща фигура за управлението, маневрирайки за създаване на \"голяма коалиция\" с умерените от средите на демократите, които загубиха много от бившите си комунисти, след като Ренци насочи партията повече към центъра. Същите социологически проучвания обаче показват, че силите на Берлускони и тези на десните му съюзници - антимигрантската Северна лига, ръководена от Матео Салвини, и много по-малка дясна партия в неофашистки корени, може да успеят да постигнат абсолютно мнозинство. \"Берлускони е в състояние от своето болнично легло да постигне коалиционна победа\", каза политическият анализатор Роберто д'Алимонте. Коментарът на преподавателя от Свободния международен университет за социални изследвания \"Гуидо Карли\" за болничното легло беше закачлива хипербола: по-рано същия ден Берлускони каза, че напуска предизборната кампания за няколко дни почивка. Берлускони си изгражда двойствен образ  преди италианските избори. Той се опитва да спечели подкрепата на Брюксел, като се представя за умерена фигура, която ще помогне за задържане на Италия здраво в орбитата на ЕС. Това е драматичен завой в сравнение с 2011 г., когато Берлускони неохотно подаде оставка като премиер, след като финансовите пазари и ръководството на ЕС се разтревожиха, че той не може да опази Италия от кризата със суверенния дълг. Миналия месец Берлускони се срещна с председателя на Европейската комисия Жан-Клод Юнкер. На пресконференция в Брюксел той заклейми Движението \"Пет звезди\", като каза, че то \"не е демократична партия, а секта, която зависи от нарежданията, получавани отгоре\". Той посочи основателя на движението - комика Бепе Грило, който остро критикува бюджетните правила на ЕС, защото според него те вредят на италианските граждани. В Италия Берлускони говори дори по-твърдо от своя съюзник Салвини, който обещава да депортира десетки хиляди имигранти, ако бъде избран. След като нигерийски наркодилър беше арестуван за смъртта на 18-годишна италианка, чието разчленено тяло беше натъпкано в два куфара, Салвини обеща на предизборен митинг бързо да прати в родината им 150 000 кандидати за убежище. Няколко дни по-късно Берлускони обеща, че ако спечелят, неговите политически сили ще репатрират 600 000 мигранти, или почти всички от стотиците хиляди, които достигнаха Италия, след като бяха спасени в морето през последните няколко години от контрабандистките лодки на трафикантите на хора. Берлускони се харесва на много италианци и подобно на трайния му тен това отношение няма да изчезне. Голяма част от подкрепата за Берлускони идва от по-възрастните италианци, много от които са верни зрители на развлекателните програми на неговите телевизионни мрежи. Разтревожен, че поддръжниците му могат да се затруднят със сложната избирателна система на Италия, Берлускони се появи по телевизията, като стискаше емблемата на своята партия и бавно показваше как избирателите би трябвало да я отбележат с голям \"хикс\". \"Електоратът на Берлускони е много издръжлив въпреки факта, че той е много стар, че преживя редица политически скандали и здравословни проблеми\", заяви за \"Асошиейтед прес\" анализаторът на \"Юрейша груп\" в Лондон Федерико Санти. \"Това, че той все още се радва на такава голяма подкрепа, според мен е много показателно за уменията му като политик и за силата на неговата марка.\" /БТА", "date": "2018.02.15", "title": "Борбата на Берлускони е да спре влизането на популистите в парламента"}
{"url": "https://www.dnevnik.bg/evropa/zemedelie/2018/02/15/3130754_biznesut_kandidatstva_elektronno_za_85_mln_evro_za/", "text": "Фонд \"Земеделие\" е отворил прием на проекти за 85 млн. евро по схемата за инвестиции в преработка и маркетинг на селскостопански продукти от програмата за развитие на селските райони, който ще продължи до 16 май. Кандидатстването за първи път ще става изцяло електронно- чрез интегрираната система за управление и наблюдение (ИСУН) след като през декември беше  изменен  законът за подпомагане на земеделските производители. По схемата може да бъде получено финансиране от максимално 2 млн. евро за един проект като сумата важи за целия програмен период до 2020 г. Допустимото подпомагане варира между 40% от общата стойност на проекта за големите фирми и до 50% за малките и средни предприятия. Приоритетно по схемата се подпомагат проекти, свързани с преработка на суровини от чувствителни сектори като зеленчукопроизводство, овощарство, животновъдство, етерични култури, биологично производство, както и инвестиции за въвеждане на енергоспестяващи технологии и иновации, покриване на стандарти на ЕС, включително за намаляване на емисиите при производство на енергия от биомаса. Сред приоритетно финансираните ще бъдат още предприятия от Северозападна България, такива, които имат дейност от поне три години и досега не са получавали европейско подпомагане и др., се вижда още от условията за кандидатстване. Междувременно от прессъобщение на фонд \"Земеделие\" става ясно, че към момента все още се обработват проекти за над 145.7 млн. евро от предходния прием на схемата. Общият брой на одобрените заявления за преработка и маркетинг към момента е за 159.7 млн. евро, е съобщила Атидже Алиева- Вели, зам. директор на фонд \"Земеделие\", по време на Шестата национална среща на земеделските производители в Златни пясъци, която се организира от Асоциацията на земеделските производители в България. По данни на Алиева- Вели по приемите през 2015 г. и 2016 г. за схемите \"Инвестиции в земеделски стопанства\" и \"Преработка и маркетинг на земеделски продукти\" са отпуснати общо 555.4 млн. евро. До 2020 г. България може да усвои над 2.9 млрд. евро по програмата за развитие на селските райони.", "date": "2018.02.15", "title": "Бизнесът кандидатства електронно за 85 млн. евро за преработка на земеделски продукти"}
{"url": "https://www.dnevnik.bg/politika/2018/02/15/3130703_hristo_ivanov_razgranichavaneto_na_borisov_ot_peevski/", "text": "В размяната на въпроси чрез медиите между премиера Бойко Борисов и президента Румен Радев е част от ефекта \"Магнитски\", смята лидерът на \"Да, България\" Христо Иванов. \"Очевидно е нашите играчи на публичния и непубличния терен започват силно да се изнервят от това, че може да му бъдат наложени санкции върху негови явни и не толкова явни активи у нас и в чужбина и това въздействие обяснява поредица резки движения, които наблюдаваме\", каза Иванов в интервю за Би Ти Ви. \"Очевидно е, че премиерът в интервюто си вчера е искал да се разграничи и от Цеко Минев и от Делян Пеевски\", каза Иванов и допълни, че кариерата на Борисов е неразделно свързана и с Цеко Минев, и с Пеевски. Според него с подобни очаквания е свързана ситуацията около Първа инвестиционна банка и Общинска банка. Ако се окаже, че Минев стои зад \"Юлен\", това значи сериозен проблем със сзързани лиза в ПИБ - нещо, което е забранено и от българското и от европейското законодателство.  Делян Пеевски по думите му \"е централен герой през последните 10 - 15 г. при всички управления и най-мащабният пример за това как в България се контролира формално и неформално влияние, което разрушава институционалния ред, за да създава натрупване на икономически блага и изгоди от това положение на нещата\".  Той настоя, че подобни теми трябва да получават институционален отговор, а не да се прехвърлят като горещ картоф \" ти каза, аз рекох, ти отрече\".  \"Имаме с години натрупвани въпроси, на които не се отговаря, защото нямаме работещи институции. Прокуратурата не си върши работата - това е инструментът, който може да се бори с корупцията. Дългогодишно не си върши работата банковият надзор, а комбинацията от тези два фактора създаде събарянето на КТБ\", подчерта лидерът на \"Да, България\". В средата на август миналата година стана известно, че американският лобист Джоузеф Огъстин от юридическата компания JWI \"Джеферсън Уотърман интернешънъл\" е внесъл документи, с които собственикът на фалиралата КТБ и бивш бизнес партньор на Пеевски - Цветан Василев официално  кандидатства за закрила в САЩ по закона \"Магнитски\" . По-късно стана известно, че Пеевски е  наел американска правна кантора , за да го защитава в този казус. ", "date": "2018.02.15", "title": "Христо Иванов: Разграничаването на Борисов от Пеевски и Цеко Минев е част от ефекта \"Магнитски\""}
{"url": "https://www.dnevnik.bg/sport/2018/02/15/3129975_bulgarite_v_pyongchang_dnes_novi_nadejdi_v_biatlona_i/", "text": "Днес е денят с най-голямо българско участие в Пьонгчанг. Десет българи ще бъдат част от шестия състезател ден на зимните олимпийски игри. Алпийски ски, ски бягане и биатлон ще са спортовете, в които ще има български представители днес. В 3.30 часа трябва да започне първият манш в гигантския слалом, в който ще участва Мария Киркова.  Състезанието беше предвидено за понеделник, но бе отложено  заради силните ветрове в Пьончанг. Лошите метеорологични условия позволиха да се проведе само един старт в алпийските ски -  мъжката комбинация. За 6.45 часа е насрочен вторият манш в гигантския слалом. В състезанието ще участват 81 скиорки. Киркова е с 62-и стартов номер. За 32-годишната българка това е трето поредно участие в олимпийски игри. Евентуално отлагане на надпреварата ще създаде много големи главоболия за организаторите, тъй като до момента не се е провел нито един от предвидените пет индивидуални старта при дамите, а за 24 февруари е предвидено и отборно състезание. В 8.30 започва женското състезание в ски бягане на десет километра свободен стил. В него ще участва Антония Григорова, чиито олимпийски цели бяха  изцяло насочени върху тази дисциплина . В първото си състезание в Пьонгчанг - спринта в класическия стил, първата жена, пробягала маршрута от връх Ком до нос Емине,  се класира 66-а от 68 участнички. Днес са предвидени и два старта в биатлона - индивидуалното на 15 километра при жените и на 20 километра при мъжете. Дамската надпревара започва в 10.15 часа. Тя трябваше да се проведе в сряда, но  беше отложена заради лошото време. Индивидуалният старт при мъжете е в 13.20 часа. Това е най-силната дисциплина на Красимир Анев, който досега се представя най-добре от българите.  37-ото му място в спринта  засега е най-добрият резултат за българския биатлон в Пьонгчанг.", "date": "2018.02.15", "title": "Българите в Пьонгчанг днес: Нови надежди в биатлона и стартове за Киркова и Григорова"}
{"url": "https://www.dnevnik.bg/zelen/2018/02/15/3129898_deputatite_shte_gledat_vetoto_na_prezidenta_za/", "text": "Парламентът ще гледа ветото на президента върху  поправките , свързани със земеделските земи, които улесняват промяната на предназначението на земеделски земи и застрояването им. Очаква се депутатите да го отхвърлят, тъй като миналата седмица ветото вече беше преодоляно от земеделската комисия, която отново прие спорните изменения. Промените в Закона за опазване на земеделските земи бяха гласувани и прокарани през преходни и заключителни разпоредби в друг закон за посевите,  . Законопроектът беше оспорен след гражданско недоволство и протести. Основен мотив на  президента Румен Радев да наложи ветото  е, че новите правила не изпълняват конституционното задължение на държавата за специална закрила на земеделските земи и промяна на предназначението им само по изключение при доказана нужда. Притесненията на природозащитници са, че с това се отваря законова врата за бетониране на последните незастроени места по Черноморието. Според протестиращи граждани и през тази, и през миналата седмица измененията \"възкресяват\" вече загубили правно действие решения за промяна на предназначението, като целта е да се заобиколят актуалните изисквания и процедури, като така продължи застрояването по стари планове.  Проектът, гласуван на 24 януари 2018 г., дава амнистия на собствениците на ниви, които са сменили предназначението им, но не са реализирали строителство в срок, като им дава право на инвестиции, вместо земите да станат отново земеделски. Предложенията за промени в закона за посевите са били направени устно от Йордан Апостолов от \"Обединени патриоти\" между първо и второ четене в Комисията по земеделието и храните в края на 2017 г. В средата на декември тези изменения са били одобрени на второ четене от всички присъствали на заседанието на комисията депутати от ГЕРБ, \"Обединени патриоти\" и БСП. Част от тези текстове са променени на следващата земеделска комисия, без да се променя философията на измененията. Миналата сряда законопроектът беше повторно подкрепен от земеделската комисия от 12 депутати от ГЕРБ и \"Обединени патриоти\", девет са били против - сред тях депутати от БСП, ДПС и \"Воля\", без \"въздържали се\".  Ако измененията бъдат гласувани окончателно и в пленарната зала днес, за да може да се строи в бившите ниви, собственикът на земята ще трябва да подаде искане пред съответната земеделска комисия, в което да посочи номера на старото разрешение и датата на издаването му. Към документите трябва да се приложи документ за собственост или учредено право на строеж, актуална екооценка на инвестиционното намерение, както и влязъл в сила подробен устройствен план. Решението на комисията ще губи правното си действие, ако в тригодишен срок собственикът не поиска издаване на разрешение за строеж или ако до шест години не го започне. Собствениците на земи, които са платили такса за смяната на предназначението, няма да плащат отново, ако тя съвпада с актуалната тарифа. Разликата с тарифите ще бъде доплащана или ще бъдат връщани пари. Земеделските комисии ще са длъжни в срок до един месец да препотвърдят или да отхвърлят искането. Преди две седмици експресно предложените  законови промени  бяха  отхвърлени . В момента законът предвижда давност на разрешителни 3 и 5 години. Това означава, че ако собственик на земя, който има строително разрешение, не е започнал строеж в рамките на 3 или 5 години, губи разрешителното си и трябва да мине отново през цялата процедура, за да получи ново разрешително. През май миналата година поправки в Закона за опазване на земеделските земи, внесени пак от \"Обединени патриоти\", предлагаха  да се удължи с още три години срокът за строителство на черноморското крайбрежие.  Тогава обаче след шумна реакция в социалните мрежи ГЕРБ оттегли подкрепата си и проектът не стигна до пленарната зала.", "date": "2018.02.15", "title": "Депутатите ще гледат ветото на президента за строителство в ниви"}
{"url": "https://www.dnevnik.bg/evropa/2018/02/15/3129618_siriia_zapadnite_balkani_i_severna_koreia_shte/", "text": "Върховният представител на Европейския съюз за външната политика и политиката на сигурност Федерика Могерини и еврокомисарят за разширяването Йоханс Хан ще участват днес в неформалната среща на външните министри на ЕС в София. Заседанията, който ще продължат два дена, са част от програмата на българското председателство на Съвета на ЕС. На 15 февруари ще се проведат работни заседания, посветени на Сирия, Западните Балкани и Северна Корея. На 16 февруари към 28-те министри и Могерини ще се присъединят петте външни министри от страните - кандидатки за членство в ЕС - Албания, Бившата югославска република Македония, Сърбия, Турция и Черна гора. На 16 февруари Федерика  Могерини ще вземе участие  и в Интерпарламентарната конференция за общата външна политика и политиката за сигурност и общата политика за сигурност и отбрана. През последните седмици се появи информация, че външните министри на Македония и на Гърция, Никола Димитров и Никос Коциас,   ще се срещнат в кулоарите на съвета . По-рано тази седмица първите дипломати на двете страни з апочнаха нов кръг преговори  за името на Македония във Виена. Срещата им беше първата, откакто премиерите Зоран Заев и Алексис Ципрас решиха диалогът за името да премине на ниво министри, а не на специални преговарящи от двете правителства, както беше досега. Според в.  \"Катимерини\"  е възможно тези преговори да продължат в София по-късно тази седмица - в четвъртък и петък. Вчера Никола Димитров и българският външен министър Екатерина  Захариева подписаха в София  документи, с които влезе в сила Договорът за приятелство, добросъседство и сътрудничество между двете държави.", "date": "2018.02.15", "title": "Сирия, Западните Балкани и Северна Корея ще обсъждат външните министри на ЕС в София"}
{"url": "https://www.dnevnik.bg/bulgaria/2018/02/15/3129018_finansirane_chujdestranni_studenti_nauka_i_drugi/", "text": "Намаляване на разликите във финансирането на професионалните направления в университетите, по-добри процедури за акредитация, улесняване на записването на чуждестранни студенти и изцяло държавно финансиране на студентите държавна поръчка, но срещу работа за държавата след дипломирането - това са част от идеите на ректори за промени в системата за висшето образование. След финансирането според качеството и очакваните единни критерии за професори и доценти министърът на образованието и науката Красимир Вълчев обяви, че  предстоят промени в акредитацията и управлението на университетите . \"Министърът и Съветът на ректорите работят в посока бъдещи реформи\", каза пред \"Дневник\" председателят на съвета и ректор на Минно-геоложкия университет \"Св. Иван Рилски\" проф. Любен Тотев, но не коментира подробности. Ректорите на Софийския университет \"Св. Климент Охридски\" (проф. Анастас Герджиков), на Университета за национално и световно стопанство (проф. Стати Статев) и на Стопанската академия \"Д.А. Ценов\" в Свищов (доц. Иван Марчевски) дадоха мнения какви промени са необходими. За акредитацията като бюрократичен процес  За ректора на Университета за национално и световно стопанство (УНСС) проф. Стати Статев акредитацията е бюрократичен процес, който трябва да се оптимизира. \"Сега всеки университет получава институционална акредитация и програмни акредитации по всяко от професионалните направления, в които обучава бакалаври и магистри, и отделно акредитация за всяка докторантска програма. Като се добави и следакредитационният контрол, това е един перманентен процес, особено в големите университети, какъвто е УНСС. За шест години не успяваме да приключим всички програмни акредитации и отново навлизаме в институционална\", казва проф. Статев. Той уточнява, че поради тази причина в УНСС има комисия по акредитацията и главен секретар по акредитацията. Ректорът на Софийския университет \"Св. Климент Охридски\" проф. Анастас Герджиков смята, че е необходимо да се подобрят критериите на Националната агенция за оценяване и акредитация (НАОА) за различните видове процедури. Конференция по въпроса предстои да се проведе в Софийския университет. \"Отдавна е ясно, че трябва да се намери и механизъм за обединяване на институционалната и на програмната акредитация, защото те донякъде се дублират и наличието и на двете затруднява университетите, които постоянно са в акредитация, за която освен това трябва да плащат\", смята проф. Герджиков. Според него обаче още от 2004 г. акредитацията дава оценка до каква степен са ефективни вътрешните системи за контрол на качеството. За университетите, в които се учи всичко  \"Друг е проблемът, че всяко висше училище обучава и бакалаври, и магистри, и доктори, защото при скала от 0 до 10 почти всички акредитационни оценки са над 8. Това е все едно в един университет на студентите да се пишат само шестици и по изключение петици\", казва още проф. Статев. Той посочва, че в цял свят в дадено професионално направление голямата част от висшите училища обучават студенти само в ОКС \"бакалавър\", по-малка част от тях - и в ОКС \"магистър\", и само най-добрите – в ОНС \"доктор\". \"Не е нормално университети с нулева научна дейност да обучават докторанти\", смята проф. Статев. Според ректора на Стопанската академия \"Д.А. Ценов\" в Свищов доц. Иван Марчевски оценките при акредитацията не дават реално разграничение за качеството на обучение в различните университети, тъй като са концентрирани по скалата от 8 до 10. Така се налагало държавата да финансира обучение например по направление \"Администрация и управление\" на 20 места, макар и на малко да имало нужното качество. \"Аз съм повече от убеден, че трябва да се намали броят на акредитираните направления, но това нещо трудно може да стане с посочване\", смята доц. Марчевски.  За управлението на университетите  \"Основният проблем при управлението на университетите е, че колективните органи за управление - общото събрание и академичният съвет, не могат да вземат лесно решения в полза на целия университет, ако отделните звена не са съгласни. Това спъва всички сериозни реформи, защото интересите на звената надделяват над интересите на университета като цяло. Трябва да се намери механизъм за преодоляване на този проблем\", смята ректорът на Софийския университет проф. Анастас Герджиков. Според доц. Иван Марчевски трябва да има по-здрава връзка между ректорските ръководства и Министерството на образованието и науката, като изпълнителната власт подкрепя ректорите в техните идеи за промени. Според ректора на УНСС проф. Стати Статев са необходими по-адекватни мерки за държавна намеса в държавните висши училища в няколко посоки, сред които държавната поръчка да проектира нуждите на държавата и нейните ангажименти. \"Например на приетите по този начин студенти държавата да поеме изцяло разходите за обучение, за общежитие (при необходимост) и да осигури стипендии, а студентите да се задължат да работят за държавата пет години след дипломирането си. Същият подход може да се приложи и за бизнеса – да плаща на университетите за обучението на специалисти, които са му необходими. След това, който не успее да стане студент по тези две направления в желаната от него специалност, да плаща обучението си. Това ще оптимизира обществения ресурс за висше образование и наука\", смята той. За чуждестранните студенти  Преодоляване на финансовите дисбаланси при финансирането на различните направления и либерализиране на приема на чуждестранни студенти също са необходими според ректора на УНСС. Той казва, че са нужни ясни правила за приема на студенти от страните - членки на ЕС, тъй като в момента те имат равни права с българските граждани, което в повечето случаи прави невъзможен или незаконен техният прием. \"Как да се явят на кандидатстудентски изпит и да бъдат класирани наравно с българските си колеги при толкова големи различия в учебните програми в средното образование и езиковите бариери\", коментира проф. Статев. По думите му трябва да се премахне и абсурдът - да е нужна виза за прием на студенти от трети страни, при положение че виза се издава, след като те са записани като студенти. За разликите във финансирането  \"Според Стратегията за висше образование през 2018 г. 40% от държавното финансиране трябва да е за качество, през 2019 г. – 50%, а през 2020 г. – 60%. Все още сме далеч както от тези проценти, така и от консенсус по важния въпрос \"Що е качество във висшето образование и как се мери то\". Основната част от държавното финансиране във висшето образование продължава да е \"на калпак\", казва ректорът на УНСС проф. Стати Статев. Ректорите говорят и за необходимост за намаляване на разликата между най-ниското и най-високо субсидираното от държавата професионално направление. В момента тя продължава да е повече от едно към десет, докато в чужбина не надвишава едно към пет. \"Така в годините се образуваха група от системно недофинансирани професионални направления и такива, които формират излишъци. Това неминуемо води до финансови дисбаланси в системата на висшето образование\", смята ректорът на УНСС. И според него, и според ректора на Стопанската академия в Свищов е нужна гъвкава и постоянно действаща система за определяне на базовите държавни нормативи за финансиране на различните професионални направления. \"Не останаха други направления освен \"Администрация и управление\" и \"Икономика\", в които да няма увеличение. Макар да сме (Стопанската академия - бел. авт.) сред трите най-добри в страната по тези направления, това, което получаваме от държавата като издръжка, е под 40% от бюджета ни, т.е. на практика функционираме като частно училище, тъй като по-голяма част от парите си ги набавяме като собствени приходи\", казва доц. Иван Марчевски. И за науката  \"През последните години беше проведена сериозна реформа във висшето образование, която стимулира повишаването на качеството, а не както досега - увеличаване на броя на студентите. Проблемът е, че дотук реформата засегна само образователната дейност на висшите училища. Необходимо е същият принцип да се въведе и при финансирането на научните изследвания - финансирането да е според резултатите\", смята проф. Анастас Герджиков. Според проф. Стати Статев е нужно едно решение - един Закон за висшето образование и науката и всяко висше училище и научна организация съобразно него да си търси мястото при равни условия. \"Сега системата на висшето образование и науката осъществява дейността си на основата на четири закона - за висшето образование, за развитието на академичния състав, за Българката академия на науките и за Селскостопанската академия (ЗВО, ЗРАСРБ, ЗБАН и ЗССА). Противоречията между ЗВО и ЗРАЗРБ са толкова много, че е почти невъзможно тези два закона да бъдат съгласувани. Наличието на вторите два закона пък поставя въпроса защо няма закони и за останалите 51 висши училища, след като има за две научни организации. Затова държавата трябва да реши как ще управлява системата – функционално или институционално\", казва той.", "date": "2018.02.15", "title": "Финансиране, чуждестранни студенти, наука и други решения за университетите"}
{"url": "https://www.dnevnik.bg/kultura/2018/02/15/3126442_nacionalniiat_istoricheski_muzei_otchita_blizo_90/", "text": "С 30% са се вдигнали посещенията в Националния археологически институт с музей към БАН и Националния исторически музей (НИМ) за 2017 г., показват данни, предоставени от двете институции на \"Дневник\". Най-впечатляващ е ръстът сред чуждестранните туристи в НИМ, които от 75 хиляди души през 2016 г. нарастват до 142 хиляди миналата година - повишение от 89%. Общо 383 287 души са посетили Националния исторически музей и четирите му филиала - Боянската църква, Земенския манастир, църквата \"Св. св. Теодор Тирон и Теодор Стратилат\" в Добърско и кораба \"Радецки\" на Дунава през 2017 г. Ръст от 30% има и в продадените билети - от 157 на 204 хиляди (процентните изчисления са на \"Дневник\"). Централната експозиция на НИМ в София е била посетена от 235 хиляди души през 2017 г. Данните сочат, че тя продължава да е най-популярна сред българските туристи - около 155,5 хиляди, но чуждестранните са нараснали повече от два пъти през 2017 г. - от 34 на близо 80 хиляди души. И българи, и чужденци, предпочитат дните със свободен вход, като общо 58% от визитите са в такива дни. Археологическият музей е посетен от 61 хиляди души Според данните, предоставени от двата музея, гостите на НИМ са близо 6 пъти повече от тези на Националния исторически институт с музей към БАН. Статистиката, предоставена от НАИМ-БАН на \"Дневник\", показва, че музеят е бил посетен от 61 хил. души през 2017 г., като 15 320 от тях са дошли в дни с отворен вход. Ръстът в посещенията е 30% спрямо 2016 г., когато в музея са дошли 40 хил. души, близо 13 хиляди от тях - в дни на отворените врати.", "date": "2018.02.15", "title": "Националният исторически музей отчита близо 90% повече чуждестранни туристи"}
{"url": "https://www.dnevnik.bg/sport/2018/02/15/3129974_ludogorec_posreshta_milan_s_nadejda_za_istoricheska/", "text": "С надежда за нов европейски подвиг  \"Лудогорец\" се изправя  срещу седемкратния клубен шампион на Европа \"Милан\" в първи мач от 1/16-финалите на Лига Европа тази вечер. Българският първенец ще посрещне седмия в Серия А на стадион \"Лудогорец арена\". Двубоят е тази вечер от 20.00 часа и ще бъде излъчен пряко по БНТ1 и БНТ HD. Грандът на италианския футбол е най-успешният отбор, гостувал някога в Разград. Новините \"Милан\" пристигна в сряда привечер в Разград, като отказа да тренира на стадиона, където ще се играе двубоят. Италианският отбор тренира за последно на собствената си база \"Миланело\", след което отлетя за България. Треньорът Дженаро Гатузо не може да разчита на контузения Никола Калинич, но всички останали звезди попаднаха в групата за двубоя. Дори Патрик Кутроне, за когото се твърдеше, че ще получи почивка, е на разположение. \"Лудогорец\" ще е без наказаните Натанаел и Клаудиу Кешеру. Марселиньо, който беше с лека травма, е напълно готов за двубоя. Картотекиран е и  Якуб Шверчок , който премина в тима през зимния трансферен прозорец. Полският нападател вкара четири гола в зимната подготовка и остави добри впечатления. Въпреки това се очаква Димитър Димитров-Херо да започне без изявен централен нападател, разчитайки на бързите Върджил Мисиджан и Джоди Лукоки. Тенденциите \"Лудогорец\" е четвъртият български отбор, който ще се изправи срещу \"Милан\" след \"Левски\", \"Академик\" (София) и ЦСКА. Единствено \"Академик\" има успех срещу \"росонерите\". През 1976 г. столичани побеждават с 4:3 у дома, но губят на \"Сан Сиро\" с 0:2. \"Левски\" се изправи в три различни периода срещу \"Милан\", като записа четири загуби и две равенства. Последен срещу \"росонерите\" игра ЦСКА - през сезон 2001/2002, когато италианците спечелиха две победи. \"Росонерите\" започнаха слабо сезона, но след идването на Гатузо показват много по-добра форма. \"Милан\" е в серия от осем мача без поражение във всички турнири, като в този период записа пет победи. \"Лудогорец\" влиза в двубоя след два месеца без официален мач заради зимната пауза в България. За последно шампионите играха с ЦСКА в средата на декември, когато загубиха в четвъртфиналите за Купата на България. Тимът от Разград има добри спомени от последния си сблъсък с италиански отбор в Европа. Преди четири години българският шампион отстрани \"Лацио\" в същия етап от турнира след победа с 1:0 в Рим и драматично равенство 3:3 в София. Треньорите Общото между Дженаро Гатузо и доста по-опитния  Димитър Димитров  е, че и двамата не започнаха сезона начело на двата тима. Българинът замени Георги Дерменджиев още през август, а Гатузо застана начело на \"Милан\" през декември след сериозната криза при \"росонерите\". Димитров, който има 25 мача като треньор на шампионите, загуби в четири от тях, а две от загубите дойдоха именно в Разград. \"Вярвам 100%, че можем да продължим. Просто се надявам късметът и шансът да са с нас, за да успеем да го постигнем\", каза той. Димитров изрази надежда, че \"Милан\" ще подцени \"Лудогорец\" и това ще даде по-големи шансове на българския отбор в 1/16-финалните сблъсъци. Гатузо , който все още се учи в занаята, заяви, че е по-вероятно обратното - тимът от Разград да подцени седемкратния европейски шампион. \"В последните шест години те имат по-голям опит. Притежават отлични футболисти с много добра техника като Джоди Лукоки, Върджил Мисиджан и Марселиньо. Чух треньора на \"Лудогорец\" да казва, че се надява ние да ги подценим, но няма основание това да се случи и ще играем с всички сили\", заяви Гатузо. Той сподели, че очаква много труден мач. \"Виждаме с какви отбори е играл \"Лудогорец\" в последните години. И на \"Реал\", и на \"Лацио\", и на \"Ливърпул\" им беше много трудно в гостуванията на \"Лудогорец\". Това показва колко силен отбор е. Имат отлични футболист, играят много бързо и създават проблеми на всеки, който гостува тук\", продължи Гатузо.", "date": "2018.02.15", "title": "\"Лудогорец\" посреща \"Милан\" с надежда за историческа победа в Лига Европа"}
{"url": "https://www.dnevnik.bg/kultura/2018/02/15/3129744_kucheshka_istoriia_ot_ues_andersun_otkriva_berlinale/", "text": "Четири години след \"Гранд хотел Будапеща\" на надарения със свежо чувство за хумор американски режисьор Уес Андерсън 68-ият международен фестивал на киното \"Берлинале\" (15 - 25 февруари) отново ще започне с негов филм. Този път това е мащабната анимация \"Кучешки остров\", в която Андерсън и главният му съсценарист Роман Копола са преплели любовта си към класическото японско кино, кучетата и футуризма. За втория анимационен филм в кариерата на Андерсън (отново стоп-моушън като \"Фантастичният господин Фокс\") са били изработени 500 кукли на кучета и още толкова на хора, при това в пет различни размера. В търсене на загубения си домашен любимец 12-годишно момче се озовава на фантасмагорично сметище, където зловещ кмет е изолирал доста кучета, смятайки ги за болни. Ето защо на официалното откриване на \"Берлинале\" тази вечер няма да посрещне героите на филма, а част от актьорите, озвучили техните роли. Сред тях блестят имената на Скарлет Йохансон, Брайън Кранстън, Тилда Суинтън, Харви Кайтел и много други. Филмът е копродукция между Обединеното кралство и Германия и дава сериозни основания за гордост на домакините, тъй като голяма част от огромната техническа работа е осъществена в известното студио \"Бабелсберг\". Верният на стила и амбициите си директор на \"Берлинале\" Дитер Кослик и тази година дава рамо на немското кино, което от години обича и поддържа. Членовете на международното жури и неговият председател, немският режисьор и сценарист Том Тиквер, ще трябва да изберат своите фаворити сред 19-те заглавия на официалния конкурс, четири от които идват от Германия.  на нашумялата немска режисьорка с френски и ирански корени Емили Атеф ще върне публиката към сложните и противоречиви преживявания на известната френска дива Роми Шнайдер, като в образа й ще се превъплъти немската актриса Мари Боймер. Уважаваният Кристиян Петцолд, чийто прекрасен \"Барбара\" му даде възможност да стане \"най-добър режисьор\" на \"Берлинале\" 2012, този път интерпретира романа на известната писателка Ана Зегерс  , като заради това е снимал почти изцяло в Марсилия. Французите залагат на проверени имена За новия си филм   Беноа Жако е избрал литературата на английския писател Джеймс Хадли Чейс и я е предоставил на изключителната Изабел Юбер, а също и на чаровния Гаспар Юлиел (главна роля в \"Това е само краят на света\" на \"детето чудо\" на канадското кино Ксавие Долан). От своя страна по-спокойният и в някаква степен по-консервативен Седрик Кан ще се опита да убеди немската публика, че само вярата в Бог може да спаси живота на наркозависим младеж ( . Американското независимо кино ще се представи с прожектирания по-рано тази година на фестивала в Сънданс пародиен \"исторически\" уестърн   на братята Давид и Натан Целнер. От своя страна световно известеният носител на \"Златна палма\" (\"Слон\", 2003) Гюс ван Сант ще лансира най-новото си заглавие  , посветен на нещастно парализирания и много талантлив карикатурист Джон Калахан. Филмът, в който Хоакин Финикс изпълнява ролята си изцяло в инвалидна количка, вече успя да предизвика протестите на хора с увреждания в Щатите. Те смятат, че изборът на физически здрав актьор, какъвто Хоакин Финикс определено е, е неправилен и неморален. Според тях само актьор в подобно положение (а такива според тях има) може да \"изиграе\" ролята на тотално обездвижен човек. Руското кино ще заяви най-доброто от себе си с най-новия филм на Алексей Герман (младши)  . Става дума за Сергей Довлатов, талантлив писател, който е бил репресиран от комунистическия режим на бившия Съветски съюз. Действието на филма ще върне зрителите към началото на седемдесетте години, когато епохата на Леонид Брежнев все още изглеждаше непоклатима. Интересен е фактът, че ролята на руския писател се изпълнява от сръбския актьор Милан Марич, който пък е известен и заради общата си работа с Миряна Каранович. Българското участие Жените режисьорки отново ще бъдат на фокус в Берлин: италианката Лаура Диспури ще покаже борбата за надмощие между една биологична майка и осиновителката на детето й ( ), а борбената полякиня Малгожата Шумовска (\"Тяло\", награда за най-добър режисьор, 2015) ще се представи с най-новия си  . В него млад мъж се бори с (не)приемането на нова идентичност след уникална трансплантация на лице. С особено напрежение е заредено очакването на вече определяния като пределно новаторски и смел в играта си с човешката психика дебютен филм на румънката Адина Пинтилие   (копродукция с България). Наред с живеещата във Франция англичанка Лаура Бенсън и исландеца с френски корени Томас Льомарки сериозно актьорско участие във филма има и великолепната Ирмена Чичикова. Интересна възможност за оценка на използваните технологии ще предоставят и двата извънконкурсни филма:   на Милко Лазаров и  на световно известния Стивън Содърбърг. Сниман изцяло в далечния Север, българският филм разчита на класическите възможности на филмовата лента, докато американският експериментира с предизвикателствата на модерните технологии и по-специално с камерата на известната марка смартфони iPhone. Във всички случаи решението на Кослик да закрие официалния конкурс именно с \"Áга\" (заради \"високата степен на хуманизъм и визуалната поетика на филма\") е повод за сериозна българска гордост. Това ще се случи на 23 февруари 2018, като дотогава филмът ще има няколко закрити прожекции на Европейския филмов пазар на \"Берлинале\". А в програмата \"Документална панорама\" има и още едно българско участие - световната премиера на френско-българската продукция   в която авторката Божина Панайотова, напуснала България на 8 години през 1990 г., се завръща в София и открива истини за живота на семейството си преди падането на режима (филмът ще е и в документалния конкурс на \"София филм фест\").", "date": "2018.02.15", "title": "Кучешка история от Уес Андерсън открива \"Берлинале\" днес"}
{"url": "https://www.dnevnik.bg/sviat/2018/02/15/3129843_prezidentut_na_jujna_afrika_podade_ostavka_pod_natisk/", "text": "След силен натиск от управляващия Африкански национален конгрес президентът на Южна Африка Джейкъб Зума подаде оставка в късно снощи, предадоха световните медии. Новият президент ще бъде избран в 14 ч. местно (и българско) време. Държавният глава каза, че решението му ще влезе в сила незабавно, но не е съгласен с позициите на АНК и със заплахите, че или трябва да се оттегли, или ще бъде свален в парламента. Той дори обеща, че ще продължи да служи на \"народа на Южна Африка, както и на АНК, организацията, на която служих... цял живот\" и която \"не трябва никога да остава разделена заради мен.\" Решението на Зума дойде часове преди в южноафриканския парламент да бъде гласуван вот на недоверие и евентуално да бъде избран негов приемник, ако той (както предполагаше АНК) загуби. Вотът беше поискан от опозиционната партия \"Борци за икономическа свобода\" и първоначално беше насрочен за 22 февруари. Групата на АНК обаче реши да изтегли гласуването, а вчера призова Зума да подаде оставка. От партията вече посочиха като приемник вицепрезидента Сирил Рамафоза, който през декември смени Зума от поста председател на АНК и засили натиска за оттегляне на президента. Конгресът искаше от 75-годишния Зума да предаде поста именно на Рамафоза. На Зума, който стана президент през 2009 г. и чийто втори мандат официално приключва през 2019 г., шест пъти е бил искан вот на недоверие и в четири от случаите се стигна до гласуване. Съобщението за новото гласуване в парламента дойде часове след като въоръжени полицаи обискираха дома на негови близки приятели заради антикорупционно разследване - братята Атул, Раджеш и Аджай Гупта. Те са близки със семейството на Зума и обвинявани, че имат огромно политическо влияние в страната. Влиятелната фамилия, която има бизнес интереси в компютърното оборудване, миннодобива, авиацията, енергетиката, технологиите и медиите, е обвинена, че заедно със Зума е оказала влияние върху държавата чрез доходни сделки и дори е повлияла на министерски назначения.  Миналата година Върховният съд обяви, че президентът е нарушил конституцията, тъй като не е върнал на правителството държавни пари, изхарчени за строежа на личния му дом. Магистратите постановиха също, че той трябва да бъде изправен пред дела по 18 обвинения в корупция, измами и пране на пари, свързани с оръжейна сделка от 1999 г., припомня Би Би Си. Зума първоначално определи искането на партията си да се оттегли от поста на държавен глава като \"несправедливо\", защото по думите му съпартийците му не са казали какви точно нередности е допуснал. \"Не мисля, че това е справедливо, това е несправедливо\", заяви Зума в интервю за националната телевизия. \"Не съм направил нищо нередно.\" Управляващата в Южна Африка партия Африкански национален конгрес (АНК) приветства оставката на президента Джейкъб Зума, заявявайки, че оттеглянето му носи сигурност на страната, предаде \"Ройтерс\", цитирана от БТА. \"Решението предоставя сигурност на хората в Южна Африка във време, когато икономическите и социални предизвикателства към страната изискват бърз и решителен отговор\", заяви заместник-генералният секретар на партията Джесие Дуарте. ", "date": "2018.02.15", "title": "Президентът на Южна Африка подаде оставка под натиск от партията си (обновена)"}
{"url": "https://www.dnevnik.bg/zelen/2018/02/15/3128770_protestut_za_pirin_v_sofiia_dnes_e_na_obiad/", "text": "Деветият протест в защита на Национален парк \"Пирин\" този път ще се проведе в средата на работния ден - 12 ч. в София, със сборен пункт Министерство на околната среда и водите на ул. \"Мария Луиза\", където по това време ще има среща от програмата по европредседателството на България. \"Подари обедната си почивка на Пирин\", призовават организаторите. В останалите градове  протестът  ще се проведе след края на работния ден. \"Протестът ни е за Национален парк \"Пирин\", но и срещу корупцията на всички нива, срещу наглостта на олигархията, която си прави каквото поиска, срещу зависими политици, които не желаят да спазват законите\", заявяват организаторите от коалиция \"За да остане природа в България\" на  страницата на събитието  във фейсбук. Те напомнят, че гражданското им неподчинение е и протест срещу беззаконието, защото \"Пирин и неговото спасяване са символ на всичко това. Протестираме и срещу поредния опит да съсипят и Витоша, и всички други планини чрез лобистки промени в Закона за горите. Промени, които спряхме през юни 2012-а и които внасят в НС отново\". След оспорването решение на кабинета, взето между коледните и новогодишните празници, сега управляващите придвижват законодателство за нови сечи и за строителство в горите, както и за застрояване на земеделските земи в планинските райони и по Черноморието, подчертават организаторите. Затова исканията на протестиращите са Протестиращите продължават да настояват за отхвърляне на решението на кабинета от 28.12.2017, даващо възможност за строителство в 48% от Национален парк \"Пирин\"; за оставка на Нено Димов като министър на околната среда, предложил това решение, както и за обявяване на реалния собственик на концесионера \"Юлен\" АД и одит на концесията от международен одитор и с участие на гражданското общество. Новите искания на гражданския протест са за оставка на Валери Симеонов като вицепремиер, заради прокарване на правителствена политика срещу гражданското общество и природата и публичните призиви за насилие и дискриминация; за охвърляне на внесените \"лобистки поправки\" в Закона за горите (идентични с тези от 2012 г.), разрешаващи сечта и бетонирането в горите; отхвърляне на промените в Закона за опазване на земеделските земи, които улесняват урбанизацията им, както и разследване на заменките по Черноморието. Запитван нееднократно от края на миналата година до сега как ще отговори на протестиращите граждани, ресорният министър Нено Димов винаги повтаря, че много се радва на протестите като израз на демократичното време, в което живеем, но в същото време няма намерение да се съобрази с исканията им, нито да води диалог с тях.", "date": "2018.02.15", "title": "Протестът за Пирин в София днес е на обяд"}
{"url": "https://www.dnevnik.bg/evropa/zemedelie/2018/02/15/3130645_subsidiite_za_mladi_zemedelci_shte_budat_po-visoki/", "text": "Добавките към директните субсидии, които младите земеделски производители до 40 години получават, ще бъдат увеличени двойно. Това става възможно след като в началото на годината влезе в сила регулацията \"Омнибус\" на ЕК, част от която са и мерки за насърчаването на участието на повече млади хора в селското стопанство, а в сряда парламентът прие окончателно промени в закона за подпомагането на земеделските производители. Така още през тазгодишната кампания младите производители ще могат да получат 50% надбавка върху единното плащане на площ вместо досегашните 25% като правилото ще продължава да важи само за първите 30 хектара (300 декара) в стопанството. Отделно от това отпада и изискването сумата да се получава в рамките на пет години от създаване на фермата. Според предварителните разчети на агроминистерството, които са били представени на парламентарната комисия по земеделието по време на обсъжданията, поправките в закона ще доведат до увеличение на бюджета за младите производители на 2.66 млн. евро за тази година при 1.33 млн. евро за предходната. Така прогнозната стойност на добавката, която всеки млад фермер ще получи за 2018 г., е 97.55 лв. за един хектар извън базовото плащане на площ при 48.78 лв. за един хектар през миналата година. През лятото на миналата година  доклад  на Европейската сметна палата показа, че в България само един от петима фермери е под 44 години, въпреки че в периода 2007-2013 г. е отчетена лека тенденция на \"подмладяване\" на заетите в сектора. Липсата на приемственост в поколенията в този отрасъл е валидна за целия ЕС- за шестгодишния период младите производители са намалели от 3.3 млн. на 2.3 млн. души. Планът \"Омнибус\", който влезе в сила от началото на годината, включва мерки за опростяване на Общата селскостопанска политика на ЕС в различни аспекти. Освен насърчаване на младите производители, държавите-членки няма да бъдат задължени да правят разграничение между активни и некативни фермери при кандидатстването на субсидиите, когато това е довело до прекомерна административна тежест, както и да преразглеждат ежегодно решенията си за доброволно подпомагане, свързано с т.нар. обвързана с производството подкрепа. Измененията при директните плащания дават възможност и за по-голяма гъвкавост при определяне на екологично насочените площи.", "date": "2018.02.15", "title": "Субсидиите за млади земеделци ще бъдат по-високи"}
{"url": "https://www.dnevnik.bg/sport/2018/02/15/3130033_svindal_stana_nai-vuzrastniiat_olimpiiski_shampion_v/", "text": "Норвегия добави трето злато от олимпийските игри в Пьонгчанг, след като Аксел Лунд Свиндал триумфира в мъжкото спускане в ските. Ветеранът беше най-бърз по трасето в Джонгсон, изминавайки го за 1:40.25 минути, и изпревари само с 12 стотни своя сънародник Шетил Янсруд. Трети зад двамата норвежци се нареди Беат Фойц, който има три победи и две втори места в спусканията от Световната купа през сезона, но този път беше победен. Швейцарецът изостана с 18 стотни. Свиндал вече е най-възрастният олимпийски шампион в алпийските ски. Той е на 35 години и 51 дни, като изпревари Марио Мат, който на 34 години  триумфира с титлата в слалома в Сочи преди четири години . \"Невероятно щастлив съм. Рекордът си е рекорд, но сега имам време просто да се зарадвам на това, което постигнах. Много години искам да спечеля точно спускането и съм горд със себе си\", каза норвежецът. Това е второ злато за Свиндал от олимпийски игри, който през 2010 г. спечели супергигантския слалом във Ванкувър. След няколко дни с лошо време този път условията бяха отлични за скиорите, а температурите за първи път минаха над нулата. Спускането трябваше да се проведе още в събота по програма, но  заради силните ветрове беше пренасрочено . След Свиндал, Янсруд и Фойц топ 10 допълниха Доминик Парис, Томас Дресен, Петер Фил, Винсент Крихмайер, Брис роже, олимпийският шампион от Сочи Матиас Майер и Андреас Сандер. Нито един български скиор не участваше в спускането. Още утре Свиндал и останалите специалисти в скоростните дисциплини ще имат още един старт, когато е супер-Г в Пьонгчанг.", "date": "2018.02.15", "title": "Свиндал стана най-възрастният олимпийски шампион в алпийските ски"}
{"url": "https://www.dnevnik.bg/sviat/2018/02/15/3129881_zashto_se_prevuorujava_republika_srubska/", "text": "Две хиляди и петстотин автоматични пушки за Република Сръбска - информация за \"стоката\" първо дойде от списание \"Журнал\", което само преди седмици предизвика вълнение в западните медии с публикацията си за евентуална  \"руска връзка\" на паравоенна организация , която действа там. Президентът на Република Сръбска Милорад Додик, който периодично се заканва да отцепи територията на босненските сърби от Босна и Херцеговина, потвърди информацията и каза, че действията му са \"легитимни\". От кабинета му предупредиха, че оръжията трябва да помогнат в случай на терористични атаки. В изявление представители на Додик казаха, че полицията им се обучава само с американски сили и че на терен в Босна и Херцеговина няма да дойдат руски съветници. Доставката ще е факт до март - малко преди планирано откриване на новия тренировъчен център в района на Залужани, недалеч от Баня Лука, където според източници на балкански издания,  сред които \"Журнал\" , въпросните \"руски съветници\" ще оказват съдействие на полицейски и други части. От вътрешното министерство в Баня Лука уверяват, че \"никога не е имало обучение\" от руски и босненски сръбски полицейски власти. Представители на Додик обясняват, че става дума за контратерористичен център, построен изцяло с ресурси на Република Сръбска (около 4 милиона долара) и посещаван от американски дипломати и въоръжени сили. Вътрешното министерство отбелязва още, че сегашните огнестрелни оръжия на полицията са на над 20 години. Освен това по думите им Баня Лука се възползва от отпадането на ограниченията, които властите имаха във въоръжението дълги години след войната от 90-те години. От друга страна, Република Сръбска е създала правната база за подобна работа с Русия - вътрешният ѝ министър Драган Лукач подписа такова споразумение с Москва. Говорител на министерството казва, че засега няма планове за помощ конкретно от руски съветници, но центърът в Залужани \"ще бъде отворен за всички партньори, които са искрени, с добри намерения и професионални умения.\" \"Журнал\" изтъква, че шефът на Дирекцията за доставка на оръжия на Република Сръбска Драган Капетина в последните няколко години е ръководил няколко фирми, основани от сръбския оръжеен търговец Слободан Тешич и свързван с опити за подкуп на (сега освободения) главен прокурор Милорад Барашин за прекратяване на дела срещу Тешич. Последният някога попада в черния списък на ООН, защото въоръжава паравоенни огранизации в Африка, а по-късно се озовава в американския заради трафик на оръжия и друго военно оборудване. \"Само официално Сараево мълчи\" Според западни дипломати, цитирани от \"Гардиън\", както централното правителство в Сараево, така и западни дипломати и активисти от гражданското общество в Република Сръбска се опасяват, че целта на Додик всъщност е да укрепи позициите си и да сплаши противници преди изборите през октомври, а в дългосрочен план - дори да изпълни заканите си за отделяне от Босна и Херцеговина. Притеснителна според ООН е възможността за \"надпревара във въоръжаването\" - \"ако едната страна получи такива оръжия, другата страна също ще ги иска,\" казва представителят на международната общност в Сараево, Валентин Инзко, цитиран от \"Гардиън\". В Баня Лука пък властите изтъкват, че вече е имало случаи на тероризъм в близките години - в град Зворник в Република Сръбска например 24-годишен бошняк нападна сръбски полицай. Бащата на нападателя обаче е убит от босненски сръбски полицай преди над две десетилетия. \"Само официално Сараево мълчи\", разказва самото издание  \"Журнал\"  няколко дни след като публикува първата история по темата. \"Сараевските анализатори не виждат по-далеч от носа си\", продължава същият текст и добавя, че централното правителство се държи така, сякаш не забелязва или не знае за случващото се в Република Сръбска. Междувременно Додик сам налива масло в огъня на подозрението между Република Сръбска и останалата част от Босна и Херцеговина. \"Ние не сме босненски сърби, ние сме един народ (със сърбите) и не приемаме да ни се променя идентичността без наше съгласие\", каза той за посещението на сръбския президент Александър Вучич в Хърватия.", "date": "2018.02.15", "title": "Защо се превъоръжава Република Сръбска"}
{"url": "https://www.dnevnik.bg/sport/2018/02/15/3129982_grigor_dimitrov_izliza_za_miasto_vuv_finalnata_osmica/", "text": "Григор Димитров ще се изправи срещу сърбина Филип Крайнович във втория кръг на турнира от категория \"АТП 500\" в Ротердам. Двубоят е трети в днешната програма на централния корт и се очаква да започне около 16.00 часа българско време. Преди това на централния корт трябва да се изиграят още два осминафинала на сингъл. Руснакът Андрей Рубльов и босненецът Дамир Джумхур откриват програмата в 12.00 часа. Победителят от този мач ще играе в четвъртфиналите с Димитров или Крайнович. Друг от армадата руски таланти - Данийл Медведев, среща опитния французин Пиер-Юг Ербер във втория мач днес. Димитров започна турнира с  трудна победа срещу Юичи Сугита . Българският тенисист изигра силен първи сет, а във втория преодоля ранен срив, за да спечели с 6:4, 7:6 (5) за 96 минути. Крайнович премина през много тежък двубой с канадския тинейджър Фелиск Оже-Алясим - 6:2, 3:6, 7:5. Сърбинът, който заема 38-oто място в световната ранглиста, има три загуби в трите си мача с Димитров. 25-годишният тенисист от Сомбор е достигал до №33 и все още не е печелил титла от календара на АТП. Той сътвори истинска сензация в края на миналия сезон, когато стартира от квалификациите и стигна до финала на мастърса в Париж. \"Той игра добре в края на миналата година, играта му се получаваше. Аз обаче съм съсредоточен върху своята игра. Ако играя добре, спазвам правилната тактика и се движа добре по корта, мачът може да се окаже и много лесен. Трябва и физически да съм на добро ниво\", каза  Димитров на пресконференцията след победата срещу Сугита. За него това беше първи мач след Australian Open. Българинът се отказа от провелия се миналата седмица турнир в София заради контузия в рамото. След мача със Сугита той заяви, че все още има леки болки, но рамото му е наред. \"Тялото ми реагира добре. Рамото е наред. Болките поотминаха, но все още има дни, когато ме опъва. Говорихме с отбора, че първият мач винаги е труден. От три седмици не бях играл и винаги е трудно да намериш своя ритъм на корта след такава пауза. С всеки следващ мач нещата трябва да се получават все по-добре\", каза още Димитров. Той участва за седми път в турнира в Ротердам. Най-доброто му представяне в холандския град беше през 2013 г., когато достигна до полуфиналите, където загуби от бъдещия шампион Хуан Мартин дел Потро. Миналата година българинът беше спрян на четвъртфинал от Давид Гофен.", "date": "2018.02.15", "title": "Григор Димитров излиза за място във финалната осмица в Ротердам"}
{"url": "https://www.dnevnik.bg/sviat/2018/02/15/3130039_jertvite_na_strelbata_v_uchilishte_vuv_florida_sa_17/", "text": "Жертвите на стрелбата в училището във Флорида са 17, още толкова са ранени, като в тежко състояние са поне трима от тях, обобщават световните агенция, цитирани от БТА. Инцидентът стана вчера около 14.30 часа местно време (21.30 ч. българско). Убиецът е на 19 години, бивш възпитаник на гимназията \"Марджъри Стоунман Дъглас\", който е бил изключен, заради проблеми с дисциплината. Никълъс Крус е задържан малко след стрелбата. Нападателят е използвал полуавтоматична пушка, като според някои информации е бил снабден с противогаз и димни гранати. Има и данни, че преди да започне да стреля, е задействал противопожарната аларма, за да всее паника. Според данните на полицията 12 души са били убити в училището, двама - край сградата, един - на улицата, и двама са починали в болницата. Сред загиналите има както ученици, така и възрастни. Повечето деца са се скрили в училищните стаи, където са изчакали края на стрелбата. Не се съобщава нищо за мотивите за нападението. Разследващите проверяват публикациите в социални медии на заподозрения и са открили \"много обезпокоителни\" материали, включително снимки с оръжие. Ученик, избягал от стрелбата, описва Крус като \"странно хлапе\" и \"самотник\".", "date": "2018.02.15", "title": "Жертвите на стрелбата в училище във Флорида са 17"}
{"url": "https://www.dnevnik.bg/sviat/2018/02/15/3129825_shte_ima_li_nova_sreshta_za_imeto_na_makedoniia_v/", "text": "От близо седмица гръцки и македонски издания пишат, че София ще е мястото на среща между външните министри на двете страни, Никос Коциас и Никола Димитров. На нея би трябвало да продължат разговорите за името на Македония, които в последните дни получиха нов тласък, а Атина и (особено) Скопие изразяват надежда въпросът да се реши до март. Вярно ли е това? От македонското външно министерство определиха съобщенията за срещата като \"спекулации\", макар източници от македонските власти, с които \"Дневник\" разговаря, да твърдят, че такава среща може да се случи, но няма да има точна информация до последния момент. (Формално българските институции не биха имали отношение към подобно събитие и не биха могли да отговорят.) Двамата първи дипломати преговаряха и в понеделник, и във вторник тази седмица, втория път с посредничеството на специалния пратеник на ООН за името Матю Нимиц,  на среща във Виена , продължила седем часа. \"Във Виена те решиха отново да се срещнат в София, ако няма непредвидени обстоятелства. Много вероятно е да има среща,\" каза за \"Дневник\" и източник, запознат отблизо с плановете на двамата министри. Повечето публикации в гръцки и македонски издания - а и базираната в България Независима балканска новинарска агенция (IBNA) - отбелязаха, че разговорът между двамата вероятно ще е част от неформалната  среща на външните министри на страни от Европейския съюз , на която ще бъдат и представителят във външната политика и сигурността Федерика Могерини и еврокомисарят за разширяването Йоханес Хан. Утре, 16 февруари, към 28-те министри и Могерини ще се присъединят петте външни министри от страните - кандидатки за членство в ЕС - Албания, Македония, Сърбия, Турция и Черна гора. Публикациите в македонски и гръцки медии обаче сочат, че Димитров, който от вчера е в София, може и да се срещне с гръцкия си колега Коциас още днес. \"Катимерини\" говори за \"нова среща\", без да навлиза в подробности и да уточнява дали става дума за разговор в кулоарите (независимо от основната програма) на съвета на министрите. Защо е важно Подобна \"потайност\" имаше и около разговорите на Коциас и Димитров в Солун -  първата им среща за тази година , символично състояла се в хотел \"Македония\" - също се случи при много оскъдна информация за медиите. Седмици по-късно диалогът \"по същество\" за името вече е факт: премиерът в Скопие, Зоран Заев,  публично обяви, че има готовност  за смяна на името и добавяне на \"географски маркер\", а Атина настоява, че няма да се съобрази с искането на някои партии (включително такива във властта) в новото име да не присъства думата \"Македония\". Само дни след срещата във Виена пред македонски медии Заев  за пръв път даде \"количествена\" представа  за напредъка на преговорите - по думите му от седем точки, обсъждани между Димитров и Коциас, три вече са напълно изяснени. Отговорът му беше на въпрос за срещата, в която посредничи Нимиц. Той даде да се разбере, че Македония няма да отстъпи от условието да не се променя македонската конституция - което  според Атина би било необходимо  - и че ако все пак се намери решение, жителите на страната му ще имат последната дума на референдум. До началото на тази седмица двамата са обсъждали позициите си и едва в понеделник са започнали същинските преговори, каза още Заев. Каквато и да е развръзката от двата дни, които Коциас и Димитров ще прекарат едновременно в София, по-важната новина е, че и двете правителства показват желание да преодолеят проблема, който 27 години беше на масата и създаваше проблеми в отношенията им, а сега се обсъжда \"по точки\", които се \"отмятат\" за дни.", "date": "2018.02.15", "title": "Ще има ли нова среща за името на Македония в София"}
{"url": "https://www.dnevnik.bg/sviat/2018/02/15/3130041_nad_350_mln_deca_jiveiat_v_zoni_na_konflikti/", "text": "Броят на децата, живеещи в зони на конфликти, е рекорден, като спрямо началото на 90-те години те са със 75% повече. През миналата година в такива рискови места са живели над 357 млн. деца, сочат данните на благотворителната организация \"Спасете децата\", цитирани от \"Ройтерс\" и БТА. Най-опасните страни за млади хора са Сирия, Афганистан и Сомалия. Засилената урбанизация, продължителните конфликти и увеличаването на броя на училищата и болниците, които стават цел на нападения, повишават опасността за децата, отбелязват експертите. Други опасности са отвличанията и сексуалното насилие. \"Наблюдаваме шокиращо увеличаване на броя на децата, които растат в зони, засегнати от конфликт, и са изложени на най-тежките форми на насилие, които можете да си представите\", посочва в изявление президентката на \"Спасете децата\" Хеле Торнинг-Шмит. Данните на ООН сочат, че над 73 000 деца са били убити или осакатени при 25 конфликта от 2005 година, когато започва тази статистика. От 2010 г. случаите на убити или осакатени деца, потвърдени от ООН, са скочили с близо 300% Според доброволчески организации обаче истинските цифри вероятно са много по-високи предвид трудностите при потвърждаването на данни в зони на конфликти. \"Спасете децата\" посочва, че влошаването на ситуацията за децата в конфликтните зони се дължи на зачестилите боеве в градовете и все по-честото използване на бомби в гъстонаселени райони. Към децата се насочват по-брутални практики като изпращане на младежи на самоубийствени атентати и широко разпространеното използване на оръжия като варелни бомби. В Близкия изток две пети от децата, или 40%, живеят в зони на конфликти. По този показател регионът се нарежда на първо място в света, следван от Африка, където съответният дял е 20 на сто.", "date": "2018.02.15", "title": "Над 350 млн. деца живеят в зони на конфликти"}
{"url": "https://www.dnevnik.bg/sviat/2018/02/15/3129922_specialistite_po_zashtita_na_lichnite_danni_sa_masovo/", "text": "Когато през 2006 г. Джен Браун е взела първата си диплома по защита на личните данни, ѝ е било трудно да си намери работа – а днес компаниите в САЩ и Европа търсят десетки хиляди специалисти като нея. Причината са новите правила за защита на личните данни ( GDPR ), които ще влязат в сила през май. \"Навлязох в сферата на сигурността, преди на хората да започне да им пука, и ми беше трудно да си намеря работа\", казва 46-годишната жена. \"Изведнъж започнаха да се замислят.\" GDPR  е най-голямата реформа на  защитата на личните данни , откакто съществува масово използван интернет, и би трябвало да даде на европейците по-голям контрол върху информацията им онлайн. Правилата изискват всички компании, които събират голямо количество лични данни или обработват чувствителна информация, да имат нарочен служител, който да отговаря за защитата им. А да се намери такъв човек не е лесно, отбелязва агенция \"Ройтерс\". Над 28 000 души ще са необходими в Европа и САЩ и 75 000 по света, показват данните на Международната асоциация на работещите за неприкосновеността (IAPP).  За България , според Комисията за защита на личните данни числото е 45 000. Търсенето ще бъде огромно в сферите на технологиите, маркетинга, финансите, здравеопазването и търговията, като големите играчи, сред които Microsoft, Facebook, Uber, Airbnb и Twitter, си търсят специалисти. Ролята им ще бъде те да следят дали практиките на компанията са в съзвучие със закона и да осъществяват контакт с европейските регулатори.  Сред другите изисквания на регламента  е потребителите да имат достъп до данните си при желание и да получават информация за пробиви в сигурността в рамките на 72 часа. \"Получавам между осем и десет обаждания седмично\", казва Марк Френч, който работи за масачузетската компания Mimecast. \"От 1 януари броят им се увеличи, защото всички осъзнаха, че, о, Боже, GDPR влиза в сила само след пет месеца.\" Типичният му работен ден се състои в това да следи има ли осъвременяване на правилата, да консултира инженерите по отношение на новите услуги, да преглежда исканията на маркетинг отдела за използване на данни и да говори с един-двама клиенти за позицията на фирмата спрямо новите правила.", "date": "2018.02.15", "title": "Специалистите по защита на личните данни са масово търсени заради новите правила"}
{"url": "https://www.dnevnik.bg/bulgaria/2018/02/15/3130042_kratki_novini_jena_e_durjana_protiv_voliata_v_jilishte/", "text": "Туризмът има нужда от концепция за дигитализация и вече я разработваме, обяви Ангелкова Министърът на туризма Николина Ангелкова обяви, че туризмът има нужда от дългосрочна и устойчива концепция за дигитализация, като разработването ѝ вече е започнало. Тя допълни, че 70% от туристите, които използват смартфони правят проучвания за пътуванията си през тях. Според международни анализи интернет потребителите в глобален мащаб са нараснали със 7% през миналата година, а използващите активно социални мрежи са се увеличили с 13 на сто през 2017 г. Фирмите трябва да дадат справка за доходите на работниците си до 15 март До 15 март предприятията и самоосигуряващите се лица, които са изплатили през 2017 г. доходи на физически лица, посочени в чл. 73, ал. 1 от Закона за данъците върху доходите на физическите лица, са длъжни да представят в НАП справка по образец за тези доходи, припомниха от приходната агенция. Тази информация позволява на приходната администрация да извърши съпоставка на декларираните данни от платците и получателите на доходи. Санкциите за непредставяне на данни за изплатени суми на физически лица, както и за посочване на неверни или непълни данни в справката, са в размер до 250 лева. Жена е държана против волята ѝ в жилище с месеци 39-годишна жена е била държана с месеци против волята ѝ в жилище в Кърджали, информира БНР. По време на принудителния плен върху нея е оказвано физическо насилие. В сряда е успяла да избяга и да потърси помощ. По случая е задържан 27-годишен мъж, образувано е разследване, но повече подробности за случая няма, съобщава националното радио. Сидеров: С изтеглянето на конвенцията коалицията има бъдеще Премиерът Бойко Борисов отново показа, че е разумен и  изтегли Истанбулската конвенция  от Народното събрание. Хората ясно показаха, че са против нея. Ако бяха продължили усилията за нейното приемане, това щеше да разклати стабилността в държавата, това написа в своя профил във \"Фейсбук\" лидерът на \"Атака\" и съпредседател на Обединени патриоти Волен Сидеров. Според него постъпката на Борисов е показала, че в коалицията Обединени патриоти и ГЕРБ има бъдеще. Двама пострадаха, блъснати от кола на спирка в Търговище Мъж на 78 г. и жена на 91 г. са пострадали, след като тази сутрин са били ударени от автомобил на автобусна спирка в търговищкия квартал \"Въбел\", предаде БТА. Според първоначалната информация е възникнала катастрофа между два леки автомобила, единият от които след удара излязъл от пътя и ударил спирката. Пострадалите възрастни хора са откарани в болницата в Търговище, където им се оказва помощ. Няма опасност за живота им. Пробите за алкохол на двамата шофьори са отрицателни Броят на болните от грип продължава да намалява През миналата седмица в страната има регистрирани 30 хиляди болни при 42 хиляди ден по-рано. В пика на грипната епидемия болните са били 140 хиляди, данните съобщи по БНТ директорът на Националния център по заразни и паразитни болести проф. Тодор Кантарджиев. Той предупреди, че зачестяват усложненията най-вече при децата. На пет болни от грип при един има усложнения - около 60% от тези усложнения изискват лечение в болница, поясни експертът. Фонд \"Земеделие\" е отпуснал 555 милиона евро за инвестиции по две подмерки Заявления на обща стойност 555 милиона евро са одобрени от разплащателната агенция на държавен фонд \"Земеделие\" за 2015 и 2016 години по подмерките \"Инвестиции в земеделски стопанства\" и \"Инвестиции в преработка/маркетинг на селскостопански продукти\", съобщиха от институцията.", "date": "2018.02.15", "title": "Кратки новини: Жена е държана против волята ѝ в жилище с месеци"}
{"url": "https://www.dnevnik.bg/sport/2018/02/15/3130045_shifrin_izdurja_na_naprejenieto_i_specheli_zlato_v/", "text": "Само на 22 години Микаела Шифрин вече е носителка на два златни медала от олимпийски игри. Американската скиорка, която доминира в Световната купа, оправда огромните очаквания към себе си и спечели гигантския слалом от програмата в Пьонгчанг. Въпреки отлаганията от началото на игрите родената във Вейл скиорка не остави съмнения в предимството си. Тя завърши с време 2:20.02 минути от двата манша и изпревари с 39 стотни норвежката Рагхилд Мовинкел. Бронзът е за Федерика Бриньоне от Италия. Шифрин беше втора след първото спускане и изоставаше с 20 стотни от Мануела Мьолг. Трасето беше много технично и даде предимство на италианката, но във втория манш Шифрин издържа на напрежението, за да добави още едно злато към колекцията си след това в слалома от Сочи 2014. \"Това е невероятно, още не мога да осъзная какво се случва, все едно сънувам. Последните няколко дни бяха много трудни, не знаехме кога ще стартираме, но гледах да остана спокойна и да мисля за нещо друго, да не се изнервям. Треньорът много ми помогна\", каза Шифрин след финала. Мьолг, която е на 34 години, беше близо до най-голямата победа в кариерата си. Италианката, която има 14 подиума в Световната купа, но нито един успех, допусна много грешки във втория манш и завърши едва осма. Тя подобрява 17-ото си място от Ванкувър, а в Сочи не взе участие. Зад трите медалистки Шифрин, Мовинкел и Бриньоне остана Виктория Ребенсбург. Германката беше близо до трети медал от олимпийски игри в тази дисциплина, след като спечели злато във Ванкувър и бронз в Сочи, но загуби само със седем стотни от Бриньоне. В първите десет се класираха още Марта Басино, Фрида Хансдотер, Теса Уорли, Мьолг, Венди Холденер и Сара Хектор. Почивка за Шифрин няма да има, след като още утре тя ще стартира в слалома, където също е основен фаворит. Освен златото в Сочи през 2014 г. в най-техничната дисциплина американката спечели Малкия кристален глобус в слалома в четири от последните пет сезона, а сега отново води убедително. В гигантския слалом участие взе и българката Мария Киркова. Тя регистрира 46-о време след първия манш – 1:18.39. Във второто спускане Киркова, която участва на трета олимпиада, беше по-бърза и даде 37-и резултат, за да бъде 40-а в крайното подреждане на близо 13 секунди зад Шифрин. Тя не успя да подобри представянето си от Сочи, когато беше 36-а в гигантския слалом.", "date": "2018.02.15", "title": "Шифрин издържа на напрежението и спечели злато в гигантския слалом, Киркова е 40-а"}
{"url": "https://www.dnevnik.bg/evropa/2018/02/15/3130046_stranite_shte_triabva_da_davat_poveche_pari_ili_da/", "text": "Страните членки ще трябва да харчат повече пари или да намалят амбициите на Европейския съюз, за да може да се попълни дупката в бюджета след оттеглянето на Великобритания. Това каза вчера еврокомисарят по бюджета Гюнтер Йотингер, цитиран от ДПА и БТА. \"Брекзит променя играта\", коментира Йотингер, допълвайки, че ще бъдат необходими и допълнителни средства за нови приоритети като справянето с проблемите на миграцията, тероризма и контрола на външните граници. \"Не мога да правя магии\", допълни еврокомисарят. ЕС се подготвя за преговори по разходните си планове за  многогодишния бюджет  след 2020 година. По традиция тези обсъждания са сред най-трудните в Брюксел, а заради Брекзит в бюджета ще  се оформи дупка от 12-14 милиарда евро . Вчера еврокомисията представи \"меню\" от варианти. Председателят на Европейската комисия Жан-Клод Юнкер заяви: \"Когато говорим за бюджети, не говорим за счетоводство, а за приоритети и амбиции. Чрез тях нашето бъдеще намира израз в конкретни цифри. Така че нека първо поговорим за това каква Европа искаме. След това страните членки трябва да подкрепят амбициите си със съответните финансови средства. И въпреки че всички ние трябва да сме наясно, че обичайната практика не е сред вариантите, които ще се разглеждат в тази предстояща дискусия, аз твърдо вярвам, че можем да постигнем невъзможното и да се споразумеем за бюджет, при който всички да бъдат нетни получатели\". На неформалната си среща на 23 февруари лидерите на Европейския съюз ще обсъдят начините за адекватно финансиране и превръщане в реалност на приоритетите, които те определиха за съюза на 16 септември 2016 г. в Братислава и на 25 март 2017 г. в Рим. Двата елемента - определяне на общи приоритети и осигуряване на средства на съюза, за да ги реализира, са неразделни, посочва Европейската комисия. Тя допринася към тази дискусия по три начина: първо, като предоставя необходимите факти за бюджета на ЕС, ползите от него, неговите постижения и добавена стойност. Второ, като изготвя сценарии, показващи финансовите последици от различните възможности за избор на политика. И, трето, като показва какви ще бъдат последиците за студентите, изследователите, инфраструктурните проекти и много други, в случай че приемането на новия бюджет на ЕС бъде забавено.", "date": "2018.02.15", "title": "Страните ще трябва да дават повече пари или да намалят амбициите на ЕС, предупреди Йотингер"}
{"url": "https://www.dnevnik.bg/analizi/2018/02/15/3129953_otkradnatite_ni_ochi/", "text": "Само за седмица лидерът на Националния фронт за спасение на България Валери Симеонов успя да счупи скалата на недопустимата политическа хулиганщина. Най-напред изсипа  лавина от обиди и цинизъм върху евродепутата от партията на Зелените Ска Келер . Не за друго, а заради солидарността й със защитниците на Пирин. Три дни по-късно през профила си във \"Фейсбук\" Симеонов поиска  върху темата за т.нар. възродителен процес да бъде бъде наложена цензура  до постигането на \"консенсус по спорния период от края на 1980-те години\". Повод стана излъченият по БНТ филм на Радослав Спасов и Нери Терзиева \"Откраднати очи\". Междувременно пропусна средния пръст на Емил Кошлуков в друго предаване на националната телевизия. Но претенцията му да ревизира не само историята на комунистическото насилие в България, а и художествената му интерпретация, отива зад предела на всяка поносимост. Подобен опит надхвърля даже овърдрафта на гаменското му поведение с \"оная, пълничката баба\" на границата с Турция, което през пролетта на 2016 г. го вкара в управлението на страната. В декларацията от понеделник, подписана от Изпълнителното бюро на Националния фронт за спасение на България, е записано, че \"под формата на \"художествено произведение\" (филмът \"Откраднати очи\") прави откровено пропагандни внушения, като при това си служи с директни фалшификации\". Според същия текст филмът за престъплението \"възродителен процес\" е \"груба \"художествена\" лъжа – че невръстни дечица и бебета са били мачкани и газени с тежки бронирани машини, а не от тълпата, при протестите на български мюсюлмани срещу преименуването им\". Всичко това било \"изфабрикувано от медийната машина на антибългарски сили\". Във варианта, в който беше публикувана, тази декларация прави видима на партията, водена от Валери Симеонов, с демократичния парламентаризъм. Само за два месеца – от края на декември 1984 г. до началото на март 1985 г. - в България насилствено бяха сменени имената на повече от 800 хил. етнически турци. Три години по-късно повече от 360 хил. души, в това число и деца и старци на преклонна възраст, бяха принудени да напуснат страната. Този факт послужи като основа на документ, който макар и с почти четвърт век закъснение Народното събрание гласува на 11 януари 2012 г. В него бе записано, че насилственото прогонване на български граждани от турски произход през 1989 г. е \"форма на етническо прочистване, извършено от тоталитарния режим\". Текстът беше приет за официална позиция на българския парламент със 122 гласа \"за\", нито един \"против\" и само трима \"въздържали се\" (от БСП). Скритите мотиви на Валери Симеонов и Националния фронт за спасение на България да се правят, че не знаят за този документ, нямат никаква стойност. Важното в случая е друго - една все по-крайна в национализма си и открито ксенофобска парламентарна партия мародерства трагедиите на миналото. За да храни политическото си настояще. Бях пряк свидетел на насилието, извършено над български граждани между 1985г. и 1989 г. Видях го със собствените си очи за разлика от мнозината, чиито глави Симеонов се опитва да пълни Това, което, слава Богу, не видях, чух в разказите на приятели, преживели побоите във фургони край селата из Лудогорието. Чух го и в спомените на други приятели, побелели от унижението на насилственото преименуване и ужаса на последствията от неподчинението. Ням как да забравя мрачните очи на колегите си във Великотърновския университет – етнически турци, които след една внезапна и принудителна ваканция се върнаха с чужди имена. Няма как да простя присмехулната лекомисленост, с която ги посрещнаха други колеги – етнически българи. След това никога повече не бяхме заедно. Историята на т.нар. възродителен процес не е противоречива (по Симеонов). Това е историята на последната жестока конвулсия, с която комунистическия режим на Живков опита да спре срутването си. Сега на огъня, който кладат с останките от съборетината му, \"патриотични\" ченгета топлят изстиващата си слава. Крадат очите ни. За да не усетим, разиграват етюда на страж-попечител и събират публика с абракадабрата, че историческата памет на нацията е останала безпризорна. Консенсус по \"спорния период от края на 1980-те години\" няма да има. Защото по него вече няма спор. Другият консенсус – срещу насилието в името на властта, отдавна би трябвало да е постигнат. Заради него през 2007 г. България влезе в клуба на свободните, а десет години по-късно напук на недоправената си демокрация е дори председател на съвета му. Ако Валери Симеонов не го е разбрал – какво, по дяволите, прави като вицепремиер в правителството на тази странна коалиция, в която все по-трудно намира с кого да си говори?", "date": "2018.02.15", "title": "Откраднатите ни очи"}
{"url": "https://www.dnevnik.bg/evropa/2018/02/15/3130051_s_merki_sreshtu_bejancite_bavarskite_sujuznici_na/", "text": "Консерваторите от баварския Християнсоциален съюз (ХСС) обявиха вчера мерки, с които се надяват да си върнат десни избиратели, гласували за \"Алтернатива за Германия\" (АзГ) на регионалните избори през октомври, предаде \"Ройтерс\". Партията обеща да засили депортирането на бежанци, чиято молба за убежище е била отхвърлена, да подобри защитата на границите и да извършва повече проверки на финансирането на джамии от чужбина. Маркус Зьодер, който се очаква да стане лидер на ХСС и премиер на Бавария, получи гръмки аплодисменти на митинг в Пасау, близо до границата с Австрия, през която през 2015 г. и 2016 г. преминаха много мюсюлмански имигранти. В момента той е регионален министър на финансите и вътрешната сигурност. Зьодер обеща да вземе предвид опасенията на гласоподавателите, притеснени от притока на близо 1 милион имигранти в страната. \"Не става въпрос за завой надясно, а за връщане на доверието, което имахме\", подчерта той на ежегодния митинг, който партията организира по това време и на който тази година присъстваха 4000 избиратели от различни поколения. Баварските консерватори и консерваторите на Меркел загубиха част от традиционните си гласоподаватели, които избраха да подкрепят антиимигрантската \"Алтернатива за Германия\". Тя стана първата крайнодясна партия, влязла в националния парламент от половин век насам, припомня \"Ройтерс\". Зьодер засегна много от темите, които бяха повдигнати на националните избори от АзГ, като подчерта нуждата да се защитават християнските ценности, да се депортират бежанците, чиито молби за убежище бъдат отхвърлени, и да се спре разширяването на еврозоната, така че в нея да влязат Румъния и България. Той заяви, че ще се стреми да промени конституцията на провинция Бавария, за да включи изрична препратка към \"западната и християнска култура\". Баварският консерватор отправи и не много завоалирани нападки срещу канцлера Ангела Меркел, като отбеляза, че той самият е обещал да въведе ограничение от два мандата за регионални премиери на Бавария и че подобно ограничение може да е полезно за страната и на федерално равнище. Канцлерът  е критикувана от много консерватори , че е  направила прекалено големи отстъпки  на Германската социалдемократическа партия (ГСДП), за да я убеди да участва  в ново коалиционно правителство , отбелязва \"Ройтерс\". Меркел заяви, че ако членовете на ГСДП одобрят споразумението, тя ще довърши четвъртия си мандат като канцлер.", "date": "2018.02.15", "title": "С мерки срещу бежанците баварските съюзници на Меркел опитват да си върнат десните избиратели"}
{"url": "https://www.dnevnik.bg/na_put/2018/02/15/3129950_rusiia_pusna_cheren_spisuk_na_hotelite_s_naduti_ceni/", "text": "Руското туристическо ведомство пусна черен списък на хотелите, увеличили цените на нощувките по време на световното първенство по футбол, чийто домакин е страната между 14 юни и 15 юли, съобщава РИА \"Новости\". Към 8 февруари \"алчните\" хотели са 69, с 68% повече спрямо 19 януари. Едновременно с това уличените при по-ранна проверка преди две седмици, са се поправили и вече предлагат редовни цени. С порочната практика се е заела службата, отговаряща за защитата на потребителите - \"Роспотребнадзор\", Най-много нарушения са установени в Санкт-Петербург, а най-малко - само едно, в Ростовска област. Преди две години правителството издаде постановление за регулиране на хотелските услуги по време на първенството. Сега чиновниците от руското туристическо ведомство правят справки в резервационната система booking.com и така хващат нарушителите. Между тях се оказаха и хотели от международни вериги. Предотвратяването на оскъпяването по време на шампионата е много важно за имиджа на руския туризъм. Гостите трябва да отнесат само най-положителни впечатления, да се запознаят с нашата страна като достъпна и интересна дестинация, заяви шефът на руското туристическо министерство Олег Сафонов. ", "date": "2018.02.15", "title": "Русия пусна черен списък на хотелите с надути цени за световното по футбол"}
{"url": "https://www.dnevnik.bg/bulgaria/2018/02/15/3130048_niama_natisk_sreshtu_bulgariia_da_prieme_istanbulskata/", "text": "Няма натиск отвън върху България да приеме Истанбулската конвенция, каза днес по \"Нова телевизия\" началникът на кабинета на премиера Румяна Бъчварова. Тя допълни, че в много от европейските страни управляват сложни коалиции и в този смисъл има разбиране към търсенето на компромис между ГЕРБ и Патриотите, целящ да запази стабилността заради важните за България цели. Началникът на кабинета на премиера посочи още, че е нормално в управляващата коалиция да има противоречия, но важното било, че вътре в нея има диалог и уважение към мнението на останалите. Румяна Бъчварова не скри, че е била изненадана как обществото е било подведено от грешни интерпретации на текстове в конвенцията. \"Не оценихме, че могат да се появят спекулации, с които след това трябва да се борим\", поясни тя. Румяна Бъчварова посочи, че споровете около конвенцията имат и положителна страна - темата за домашното насилие е попаднала във фокуса на общественото внимание. По отношение на протестите срещу решението на правителството за парк Пирин Бъчварова посочи, че това е наследен от много години проблем, с който нито едно правителство не е поискало да го реши, а сегашното търси най-доброто решение. Протестните митинги и шествия тя обясни с това, че те се организират от група хора, които нямат представителство в парламента и това е начин да изразят своята позиция. Що се отнася до \"Луковмарш\", Румяна Бъчварова обяви, че правителството е срещу неговото провеждане, но става въпрос за формат на изява, който не може да бъде забранен. Тя използва случая да посочи, че с  декларацията срещу марша на БСП , в която се коментираше ролята на Народния съд, левицата се е върнала много назад, като е обезсмислила усилията на много чести социалисти.", "date": "2018.02.15", "title": "Няма натиск срещу България да приеме Истанбулската конвенция, обяви Румяна Бъчварова"}
{"url": "https://www.dnevnik.bg/politika/2018/02/15/3130053_istanbulskata_konvenciia_be_izpolzvana_za_da_moderira/", "text": "Част от обществото видя голяма част от страховете си в Истанбулската конвенция не без чужда помощ. Това обяви в сутрешния блок на БНТ вицепремиерът Томислав Дончев. Когато има такъв случай, мъдрият политик никога не действа на инат, посочи още той. Едно е да се събудят дремещи страхове, друго е, когато някой се опитва да ги модерира или използва, което е характерно за последните години в българската политика, анализира Дончев. . Ако продължи да няма подкрепа и през следващите години, конвенцията няма да бъде внесена за ратификация в Народното събрание, смята той. Оценката му е, че е голяма вероятността от запалване на страхове, когато в текст от 3-4 страници някой, който не е учил английски, види непозната дума. Не знам кое е по-плашещо - да са публични или да се случват на място и начин, за който никой не разбира. Така Дончев отговори на въпрос, свързан с демонстрираните публични несъгласия в управляващата коалиция. Според него все пак това, че дебатът тече публично, е по-добър вариант, той означава пълна прозрачност. Според него това е различно от наличието на подкрепа за правителството в парламента, макар че имало връзка между двете. Политиката не е счетоводство. Освен хладното излагане на тези, понякога се случва да има спорове и страсти. Някои от разговорите са с по-висока температура. В това няма нищо лошо, заключи вицепремиерът. От разговора се разбра, макар и не в детайли, че се обсъжда промяна в правилата, по които се обжалват обществени поръчки. Кой да има право да обжалва все още е спорен въпрос между експертите, но според Дончев такова право трябва да имат фирми, които раполагат поне с теоретичен шанс да изпълнят даден проект. Не може фирма с предмет на дейност фризьорство да обжалва строителна поръчка, илюстрира той. Посочи, че средно в България се обжалват 10% от обявените поръчки, което е в рамките на практиката в целия Европейски съюз. Не такъв бил обаче случаят със стратегическите за държавата проекти, които задължително се обжалвали. Според Дончев при такива процедури са изчислими щетите от забавянето в изпълнението на дадена поръчка и би трябвало държавата да има право на иск за съответната сума срещу обжалвалата фирма, ако жалбата се окаже неоснователна.", "date": "2018.02.15", "title": "Истанбулската конвенция бе използвана, за да модерира страховете на хората, смята Томислав Дончев"}
{"url": "https://www.dnevnik.bg/skorost/avtomobilna_industriia/2018/02/15/3130075_silno_nachalo_na_avtomobilnite_prodajbi_v_evropa/", "text": "Годината започва оптимистично за търговците на нови автомобили в страните от ЕС, като през януари те са успели да продадат със 7.1% повече коли от същия период на миналата година, сочат данните на Асоциацията на производителите на автомобили в Европа, разпространени днес. В страните от съюза са купени над 1.25 млн. леки коли, като само на пет пазара има спад в търсенето. От ключовите държави, където се купуват най-много автомобили, продажбите намаляват само във Великобритания (-6.3%). В същото време в Испания ръстът е над 20 на сто, а в Германия близо 12%. Търговците в Италия и Франция отчитат по-скромни резултати - повишаване на продажбите съответно с 3.4 и 2.5%. Ръст от почти 37% в България България продължава да е сред страните от ЕС с най-голям ръст на търсенето - 36.8%. През първия месец на годината у нас са купени 2465 нови коли. По показателя ръст България е на пета позиция сред обхванатите от статистиката държави от съюза, изпреварена от Румъния (+66.4%), Словакия (+48.8%), Унгария (+38.5%) и Гърция (+37.5%). По отношение на най-предпочитаните марки на Стария континент няма изненади. Лидер продължава да е \"Фолксваген\", следван от \"Форд\" и \"Пежо\".", "date": "2018.02.15", "title": "Силно начало на автомобилните продажби в Европа"}
{"url": "https://www.dnevnik.bg/sport/2018/02/15/3130070_triabva_da_gonim_pobeda_i_v_parij_predupredi_ronaldo/", "text": "Реал\" (Мадрид) взе аванс от два гола срещу ПСЖ след  впечатляващия обрат и 3:1 на \"Сантяго Бернабеу\" , но битката все още не е приключила. Така смята звездата на европейския клубен шампион Кристиано Роналдо. Португалецът, който вкара два пъти и вече има 100 гола за тима в Шампионската лига, предупреди съотборниците си да не се отпускат. \"Победата е важна, особено това, че вкарахме три гола, но трябва да играем силно и в Париж. Нужно е да отидем там, да вкараме голове и да победим, за да се класираме спокойно\", каза Роналдо. Португалецът поздрави съотборника си Марсело, който отбеляза третия гол и беше най-добрият футболист на полето. Също така Роналдо открои добрата игра на целия тим, която му е позволила да се разпише два пъти. \"Започнахме много добре, но допуснахме гол точно когато смятам, че доминирахме на терена. Знаехме, че ПСЖ са много опасни, но мачовете се играят по 90 минути и показахме защо имаме толкова успехи в Шампионската лига\", добави  носителят на \"Златната топка\" . Треньорът на \"Реал\" Зинедин Зидан похвали звездата си за знаменитото постижение и обясни, че с Роналдо всеки мач може да бъде спечелен. \"Играхме агресивно, така трябва да действаш срещу отбор като ПСЖ. Мисля, че високата ни преса свърши работа, но никога не си застрахован и от грешки. Победата е добра, но не ни успокоява, защото преди година видяхме, че всичко може да се случи\", каза Зидан.", "date": "2018.02.15", "title": "Трябва да гоним победа и в Париж, предупреди Роналдо след успеха над ПСЖ"}
{"url": "https://www.dnevnik.bg/sport/2018/02/15/3130085_antoniia_grigorova_ostana_izvun_purvite_60_na_10_km_v/", "text": "Антония Григорова остана извън първите 60 и във втория си старт на  олимпийските игри в Пьонгчанг . След  66-ото място в класическия спринт  представителката на България даде 66-и резултат на 10 километра свободен стил, дисциплината, за която се готвеше преди началото на игрите. Григорова изостана с повече от четири минути от победителката Рагнилд Хага от Норвегия. За скандинавската страна това беше първи златен медал при жените, след като преди това  Симен Крюгер  и Йоханес Клаебо триумфираха в скиатлона и класическия спринт. Страната има общо пет златни отличия от началото на надпреварата. Хага, която дебютира на олимпийски игри, не беше слагана сред фаворитките, но се представи много силно и финишира за 25:00.5 минути. Тя изпревари Шарлоте Кала, която триумфира в скиатлона, а бронзовите медали са два. Марит Бьорген и Криста Пармаковски завършиха с равно време – 31.9 секунди след победителката. Легендарната Бьорген спечели 12-и медал на зимни олимпийски игри и втори в Пьонгчанг, след като взе  сребро в скиатлона . За българската състезателка Григорова остава още един старт в Пьонгчанг. В последния ден от игрите тя ще участва на 30 километра.", "date": "2018.02.15", "title": "Антония Григорова остана извън първите 60 на 10 км в ски бягането, норвежка спечели титлата"}
{"url": "https://www.dnevnik.bg/politika/2018/02/15/3130084_gerb_poiska_ostavkata_na_valeri_jablianov_kato/", "text": "Парламентарната група на ГЕРБ поиска оставката на Валери Жаблянов (БСП) от поста му на заместник-председател на парламента. Причината е  обръщението на БСП  към премиера Бойко Борисов срещу организирането на \"Луков марш\", в което Народният съд от 1945 г. бе наречен \"едно необходимо и неизбежно военновременно правосъдие\". По-късно  БСП се разграничи  от тази оценка. В декларацията на ГЕРБ, която бе прочетена от Тома Биков, се казва, че е станало известно, че заместник-председателят на Народното събрание Валери Жаблянов е авторът на скандалната фраза. 'Приветстваме решението на ръководството на БСП да оттегли тази оскърбителна за целия български народ теза от официалния си документ. В същото време припомняме, че господин Жаблянов не за пръв път коментира по циничен начин събития, които са нанесли тежки рани върху голяма част от българското общество. Само преди две седмици господин Жаблянов се опита да осуети отдаването на почит с едноминутно мълчание към жертвите на тоталитарния режим\", каза Биков. Ако исканата оставка не бъде подадена, още утре в 9.00 часа сутринта депутатите от ГЕРБ ще започнат събиране на подписи за официално искане на оставката на Валери Жаблянов като зам.-председател на парламента.", "date": "2018.02.15", "title": "ГЕРБ поиска оставката на Валери Жаблянов като зам.-председател на парламента"}
{"url": "https://www.dnevnik.bg/biznes/2018/02/15/3130091_bulgartransgaz_napravi_promeni_v_rukovodstvoto/", "text": "В ръководството на държавната компания \"Булгартрансгаз\" са направени промени. Те се налагат след смъртта на Георги Гегов, изпълнителен директор на компанията, преди седмица. За временно изпълняващ длъжността представител на \"Булгартрансгаз\" е определена Таня Захариева. Тя е упълномощена да представлява дружеството пред трети лица до приключване на процедурата в Комисията за енергийно и водно регулиране (КЕВР) по избор на нов член на управителния съвет и на изпълнителен директор на \"Булгартрансгаз\". Това съобщава  capital.bg . Захариева също е член на управителния съвет на държавната газова компания, но е и председател на общинския съвет в Хасково. Пред \"Дарик\" тя е посочила, че е излязла в двуседмичен отпуск от общината, за да не пречи новият й ангажимент на работата й.  Захариева се прочу с това, че след парламентарните избори през 2014 г. се отказа от депутатското си място в групата на ГЕРБ при съставянето на 43-ото Народно събрание, а след това стана председател на УС на \"Булгартрансгаз\". През октомври миналата година името й бе замесено и в скандала, свързан с назначенията на различни постове на хора, близки до депутата от ГЕРБ Делян Добрев в Хасково, припомня изданието. С друго разместване в \"Булгартрансгаз\" досегашният началник на управление \"Правно\" Владимир Малинов е избран с решение на надзорния съвет на компанията за член на управителния съвет. За да бъде вписан като такъв обаче, трябва да бъде получено одобрението на КЕВР. Името на Малинов бе замесено от БСП в скандала в Хасково, тъй като е съпруг на един от членовете на Комисията за защита на конкуренцията - Георгица Стоянова. След сформирането на новия УС органът ще избере измежду членовете си нов изпълнителен директор на компанията. Освен Таня Захариева и новоизбрания Владимир Малинов в УС на \"Булгартрансгаз\" е още Делян Димитров. Той е съпруг на пиара на премиера Севделина Арнаудова.", "date": "2018.02.15", "title": "\"Булгартрансгаз\" направи промени в ръководството"}
{"url": "https://www.dnevnik.bg/sviat/2018/02/15/3130125_s_nov_zakon_maroko_shte_nakazva_nasilieto_sreshtu_jeni/", "text": "Парламентът в Мароко прие окончателно закон, наказващ насилието срещу жени. Проектът бе оживено обсъждан в страната от 2013 г. насам, предаде \"Франс прес\". \"Слава на Бог!\", написа във \"Фейсбук\" мароканската министърка на солидарността, въпросите на жените, семейството и социалното развитие Басима ел Хакауи от ислямистката Партия за справедливост и развитие, водеща в управляващата коалиция. Текстът, внесен през 2013 г. и неведнъж допълван, бе окончателно приет от долната камара със 112 гласа \"за\", 55 \"против\" и един въздържал се, уточни тя.  Въвежда се за пръв път наказателна отговорност за \"някои действия, смятани за форми на тормоз, агресия, сексуална експлоатация или малтретиране\", отбелязва във връзка със събитието министерството ѝ. Законът увеличава наказанията в определени случаи, предвижда и \"механизми с оглед поемане на грижата за жени, пострадали\" от насилие. Потребители на социалните мрежи отбелязват шеговито, че текстът е приет навръх празника на Св. Валентин. Феминистки сдружения определят закона като \"недостатъчен\". Актът \"премълчава проблема за т.нар. съпружеско изнасилване\", изтъква например Мароканската асоциация за борба с насилието срещу жени. Медии и неправителствени организации в Мароко редовно бият тревога по повод насилствените действия срещу жени, по-специално тормоза, на който са подложени в публичното пространство, докато обществото е разкрачено между модерните тенденции и консерватизма, отбелязва АФП. Темата отново зае централно място в обществените дискусии през август по повод видеозапис на групова сексуална агресия срещу млада жена в автобус от Казабланка. При допитване сред градското население 40.6 на сто от жените между 18- и 64-годишна възраст са заявили, че \"най-малко веднъж са ставали жертва на насилие\", съобщи неотдавна националната статистическа служба на Мароко. /БТА", "date": "2018.02.15", "title": "С нов закон Мароко ще наказва насилието срещу жени"}
{"url": "https://www.dnevnik.bg/sport/2018/02/15/3130127_hjustun_svali_goldun_steit_ot_purvoto_miasto_sled/", "text": "Хюстън рокетс\" постигна десета поредна победа и излезе начело в Западната конференция на Националната баскетболна асоциация (НБА). \"Ракетите\" надиграха \"Сакраменто кингс\" със 100:91 у дома и вече са отборът с най-добри показатели в лигата. Джеймс Хардън и компания имат 44 победи от 57 мача. \"Голдън стейт уориърс\" е спечелил същия брой мачове, но има една загуба повече. Тази сутрин шампионите допуснаха поражение със 117:123 при гостуването на \"Портланд трейл блейзърс\" и отстъпиха първото място. Хардън беше най-полезен за десетата поредна победа на \"Хюстън\" с 28 точки, девет борби, девет асистенции и две откраднати топки. Крис Пол добави 19 точки, седем асистенции, четири борби и две откраднати топки. Той вкара 17 от своите точки във втората четвърт. Другите трима в стартовата петица на \"ракетите\" също завършиха с двуцифрен точков актив. Клинт Капела записа дабъл-дабъл от 13 точки и 11 борби, Люк Мба а Муте добави 11 точки, а Пи Джей Тъкър се отчете с 10. Боян Богданович беше най-добрият в състава на \"Сакраменто\", като приключи с 20 точки, пет асистенции и четири борби. В Портланд двубоят между \"Блейзърс\" и \"Уориърс\" се превърна в спектакъл на Деймиън Лилард и Кевин Дюрант. Лилард беше в основната на победата на своя отбор с 44 точки (14/25 в стрелбата от игра и 12/12 от наказателната линия) и осем асистенции. Дюрант отбеляза 50 точки (17/27 в стрелбата от игра и 10/10 от наказателната линия) и добави седем борби и шест асистенции. Това обаче не беше достатъчно за победа. Стеф Къри и Клей Томпсън бяха далеч от обичайното си ниво. Те вкараха по 17 точки, но комбинираха 20 пропуска от 32 стрелби от игра. В същото време Лилард имаше солидна подкрепа в атака от другия гард - Си Джей Маколъм, който отбеляза 29 точки, и от центъра Юсуф Нуркич, който записа дабъл-дабъл от 17 точки и 13 борби. \"Портланд\" записа 32-ата си победа от 58 мача и заема шестото място в Западната конференция. С по-добри показатели освен \"Хюстън\" и \"Голдън стейт\" са \"Сан Антонио спърс\" (35-24), \"Минесота тимбъруулвс\" (35-25) и \"Оклахома сити тъндър\" (33-26). Зоната на плейофите се допълва от \"Денвър нъгетс\" и \"Ню Орлиънс пеликанс\", които имат по 31 победи и 26 загуби. Много близо до тях са \"Лос Анджелис клипърс\" (30-26) и \"Юта джаз\" (30-28), който се намира в страхотна серия от 11 поредни победи. На изток доскорошният лидер \"Бостън селтикс\" допусна трето поредно поражение. \"Келтите\" отстъпиха с 119:129 срещу \"Лос Анджелис клипърс\" у дома. Те записаха 19-ата си загуба от 59 мача и увеличиха изоставането си до \"Торонто рапърс\". Канадският тим има 41 победи от 57 двубоя, след като през изминалата нощ разби \"Чикаго булс\" със 122:98 като гост и постигна седми пореден успех. \"Кливланд кавалиърс\", който претърпя пълна трансформация в последния ден от трансферния прозорец, заема третото място в Източната конференция с 34 победи и 22 загуби. \"Вашингтон уизърдс\" (33-24) е четвърти, следван от \"Милуоки бъкс\" (32-34), \"Индиана пейсърс\" (33-25), \"Филаделфия 76\" (30-25) и \"Маями хийт\" (30-28).", "date": "2018.02.15", "title": "\"Хюстън\" свали \"Голдън стейт\" от първото място след десета поредна победа"}
{"url": "https://www.dnevnik.bg/sviat/2018/02/15/3130213_amerikancite_da_ne_izpolzvat_niakoi_kitaiski_smartfoni/", "text": "Ръководителите на спецслужбите на САЩ не препоръчват на американците да използват смартфони на китайските компании Huawei и ZTE с аргумента, че те застрашават  сигурността , съобщи Си Ен Ен, цитирана от БТА. Според данни на телевизионния канал предупреждението е отправено от ръководителите на ФБР, ЦРУ и Агенцията за национална сигурност по време на изслушванията в специалната комисия по разузнаване към Сената на Конгреса на САЩ. На това заседание сенаторът републиканец Том Котън е предложил на шефа на ФБР  Кристофър Рей , на ръководителя на ЦРУ  Майк Помпео  и на директора на Националното разузнаване на САЩ Даниел Коутс да вдигнат ръка, ако препоръчват на сънародниците си да използват продукцията на по-горе споменатите китайски компании. Според Си Ен Ен никой от тях не е направил това. Рей пояснил мнението на спецслужбите, заявявайки, че е рисковано до телекомуникационната инфраструктура на САЩ да бъдат допускани компании, които са \"подотчетни на чуждестранни правителства\". \"Това създава предпоставки за злонамерена промяна или кражба на информация\", заявил шефът на ФБР, допълвайки, че това разкрива възможности за скрит шпионаж. Под натиск По-рано американският телекомуникационен гигант \"Върайзън комюникейшън\" (Verizon Communications) отказа да продава смартфони, произведени от Huawei.  По данни на агенция \"Блумбърг\" компанията е взела такова решение под натиск на американското правителство, което подозира Huawei в сътрудничество с  китайските спецслужби . На смартфоните на тази компания могат да бъдат качени програми и с тях да се следят хората, които ги използват, настояват властите в САЩ. Преди това поради същата причина американската компания Ей Ти енд Ти (AT&T) се отказа да използва продукцията на китайския производител. През януари конгресмените републиканци Майкъл Конуел и Лиз Чейни предложиха законопроект, с който да се забрани на американското правителство да сключва договори с Huawei и ZTE, както и да се ползва тяхна продукция.", "date": "2018.02.15", "title": "Американците да не използват някои китайски смартфони, предупредиха ФБР и ЦРУ"}
{"url": "https://www.dnevnik.bg/zelen/2018/02/15/3130214_deputatite_othvurliha_vetoto_na_prezidenta_za/", "text": "Парламентът отхвърли ветото на държавния глава върху  поправки , които се отнасят до земеделските земи и улесняват промяната на предназначението и застрояването им. С очакваната подкрепа на управляващите от ГЕРБ и \"Обединени патриоти\", но и решаващите гласове на \"Воля\", мнозинството отново и окончателно прие спорните изменения. Общо 124 народни представители подкрепиха измененията, прокарани през преходни и заключителни разпоредби в Закона за посевите, които обаче засягат Закона за опазване на земеделските земи, 73 депутатите бяха \"против\", 6 се въздържаха да дадат своя вот. За преодоляване на ветото са нужни 121 гласа и в случая гласовете на \"Воля\" бяха решаващи. Неофициално от партията на Марешки твърдяха, че ще подкрепят ветото, но вчера са променили мнението си. Подкрепата за измененията дадоха депутатите от управляващата коалиция - 91 бяха \"за\" от ГЕРБ, 25 от \"Обединени патриоти\" също подкрепиха и 8 гласа \"за\" бяха на \"Воля\". Отрицателен вот дойде от опозицията на БСП - 53, но сред гласувалите от левицата имаше и 6 въздържали се. От ДПС 20 депутати са гласували \"против\". Историята на поправките и ветото за нивите Промените бяха прокарани през друг закон, внесени между първо и второ четене от Йордан Апостолов от \"Обединени патриоти\". Законопроектът беше оспорен след гражданско недоволство и протести.  Основен мотив на президента Румен Радев  да наложи ветото е, че новите правила не изпълняват конституционното задължение на държавата за специална закрила на земеделските земи и промяна на предназначението им само по изключение при доказана нужда. Притесненията на природозащитници са, че с това се отваря законова врата за бетониране на последните незастроени места по Черноморието. Според протестиращи граждани и през тази, и през миналата седмица измененията \"възкресяват\" вече загубили правно действие решения за промяна на предназначението, като целта е да се заобиколят актуалните изисквания и процедури, като така продължи застрояването по стари планове. Проектът, гласуван на 24 януари 2018 г., дава амнистия на собствениците на ниви, които са сменили предназначението им, но не са реализирали строителство в срок, като им дава право на инвестиции, вместо земите да станат отново земеделски. Предложенията за промени в Закона за посевите са били направени устно от Йордан Апостолов от \"Обединени патриоти\" между първо и второ четене в Комисията по земеделието и храните в края на 2017 г. В средата на декември тези изменения са били одобрени на второ четене от всички присъствали на заседанието на комисията депутати от ГЕРБ, \"Обединени патриоти\" и БСП. Част от тези текстове са променени на следващото заседание на земеделската комисия, без да се променя философията на измененията. Миналата сряда законопроектът беше повторно подкрепен от земеделската комисия от 12 депутати от ГЕРБ и \"Обединени патриоти\", против са били отново депутати от БСП, ДПС и \"Воля\", без \"въздържали се\". БСП: Вносителят е в конфликт на интереси  В отговор на мотивът на президента, че се нарушава чл. 21 от Конституцията, от трибуната вносителят Йордан Апостолов от Патриотите отново повтори тезата си, че според него се нарушава чл. 17 от основния закон за нарушаване на частната собственост. \"Ветото на президента не е защита на едно его и не би следвало да бъде подкрепено,\" каза още депутатът, който на няколко пъти отправи нападки към опозицията, като заяви, че в зала се говорят глупости, депутатите се \"хихикат\" и повечето изобщо не разбират за какво всъщност се отнасят тези поправки. От опозицията настояха водещият заседанието Цвета Караянчева да му направи забележка. Румен Георгиев от БСП обясни, че във ветото никъде не се говори за конкретен имот. \"Там ясно е казано, че начинът, по който се направи тази промяна в преходните и заключителни разпоредби, е порочна. На следващо място чл. 21 от Конституцията, в който се казва,че земята е богатство, е нарушен.\", подчерта той. Александър Паунов от БСП попита вносителят Апостолов дали първо не е трябвало да направи декларация за конфликт на интереси, след като самият той размаха от трибуната скица на имот до нос Калиакра, който е със сменен статут, но се ползва като земеделска земя, защото попада в защитена територия. Апостолов отговори така: \"Мога да покажа една преписка от 187 замени в една заповед за над 40 000 дка в един ден. Тя е в Министерство на земеделието. Да направим справка колко от тези стоици имоти са със земеделско предназначение, колко са с променено и върху тях има построени голф игрища. Относно моите замени – да, правил съм замени и всичките тези земи се използват само за земеделско предназначение. Всички до последния квадратен сантиметър. Според Светла Бъчварова от БСП подчерта, че някои от предложенията са реално отстъпление от сега действащите механизми и защити на земеделските земи. Бюрхан Абазов от ДПС каза, че в мотивите си президентът е абсолютно прав. \"Те по нищо не се различават от нашите аргументи, които изтъкнахме в комисии и при първо гласуване\", посочи депутатът. \"Пореден патриотичен ден\" След отхвърлянето на ветото \"Обединени патриоти\" се поздравиха с успеха. \"БСП се опитват да превърнат България в поредното ТКЗС с председател президента Румен Радев и партийни секретари от парламентарната група на БСП\", каза от трибуна в кулоарите на парламента депутатът Валентин Касабов. \"Днес е поредният патриотичен ден за България. Защитихме обикновените българи и отхвърлихме ветото на президента\", заяви още Касабов. Вносителят на определяната като лобистка поправка Йордан Апостолов коментира пред журналисти: \"Преодоляхме една безумна теза, предложена във ветото, че нарушаваме Конституцията, но без да имаме обоснованост на твърденията с конкретни факти. Това е обща облачна теза, пусната в Народното събрание, отнемайки времето за вършене на ползотворни неща\". Какво трябва да знае собственикът на земя  С окончателното гласуване днес в пленарната зала, за да може да се строи в бившите ниви, собственикът на земята ще трябва да подаде искане пред съответната земеделска комисия, в което да посочи номера на старото разрешение и датата на издаването му. Към документите трябва да се приложи документ за собственост или учредено право на строеж, актуална екооценка на инвестиционното намерение, както и влязъл в сила подробен устройствен план. Решението на комисията ще губи правното си действие, ако в тригодишен срок собственикът не поиска издаване на разрешение за строеж или ако до шест години не го започне. Собствениците на земи, които са платили такса за смяната на предназначението, няма да плащат отново, ако тя съвпада с актуалната тарифа. Разликата с тарифите ще бъде доплащана или ще бъдат връщани пари. Земеделските комисии ще са длъжни в срок до един месец да потвърдят или да отхвърлят искането. В момента законът предвижда давност на разрешителни от 3 и 5 години. Това означава, че ако собственик на земя, който има строително разрешение, не е започнал строеж в рамките на 3 или 5 години, губи разрешителното си и трябва да мине отново през цялата процедура, за да получи ново разрешително. През май миналата година поправки в Закона за опазване на земеделските земи, внесени пак от \"Обединени патриоти\",  предлагаха да се удължи с още три години  срокът за строителство на черноморското крайбрежие. Тогава обаче след шумна реакция в социалните мрежи ГЕРБ оттегли подкрепата си и проектът не стигна до пленарната зала.", "date": "2018.02.15", "title": "Депутатите отхвърлиха ветото на президента за строителство в ниви (допълнена)"}
{"url": "https://www.dnevnik.bg/photos/2018/02/15/3129451_fotogaleriia_neobichaini_lica_ot_karnaval_v_braziliia/", "text": "Карнавалният сезон в Бразилия е в разгара си и почти няма град, който да не организира пъстри фиести на открито. В Сао Каетано де Одивелас една танцова група привлича вниманието с необичайните маски, с които членовете ѝ излизат по улиците.", "date": "2018.02.15", "title": "Фотогалерия: Необичайни лица от карнавал в Бразилия"}
{"url": "https://www.dnevnik.bg/sviat/2018/02/15/3130222_nad_10_hil_civilni_sa_ubiti_ili_raneni_v_afganistan/", "text": "Конфликтът в Афганистан е взел 3438 жертви сред мирното население през 2017 г., а още 7015 цивилни са били ранени. Това сочат данни от публикуван в четвъртък доклад, разработен от Мисията на ООН за съдействие на Афганистан, предаде ТАСС. Общият брой на загиналите и пострадалите е намалял в сравнение с предходната 2016 г., когато мисията съобщи за 3510 жертви и 7924 ранени. С 10 на сто по-малък е и броят на загиналите и пострадалите деца - 3179 души. ООН изтъква обаче рекордния брой  жертви и пострадали при атентати , извършени от терористи самоубийци, и при други подобни нападения - 2295 души (22 на сто от общия брой). \"Хора падат убити, докато вършат всекидневните си работи - пътуват с автобус, молят се в джамията или просто защото минават край сградата, избрана за мишена\", коментира върховният комисар на ООН за човешките права Зеид Раад ал Хусейн, цитиран от \"Франс прес\". Според доклада 42 процента от цивилните са били убити или ранени от бойци на талибаните, а 10 на сто - във връзка с действията на терористичната  групировка \"Ислямска държава\" . Броят на загиналите и пострадалите от действията на проправителствени сили е намалял с 23 процента, достигайки малко над 2000 души. От 2009 г. насам афганистанският конфликт е взел общо над 28 хил. жертви, а 52 300 са били ранени. /БТА", "date": "2018.02.15", "title": "Над 10 хил. цивилни са убити или ранени в Афганистан през 2017 г., съобщи ООН"}
{"url": "https://www.dnevnik.bg/bulgaria/2018/02/15/3130242_pred_tri_ministerstva_shte_ima_protest_za/", "text": "На 19 май ще се проведе  традиционният марш \"Свобода за конопа\".  Тази година шествието ще премине пред сградите на трите министерства, които според организаторите на недоволството определят политиката на България в сферата на наркотиците – здравното, правосъдното и това на вътрешните работи. В съобщение до медиите от Liberty420, които отговарят за протеста, заявяват, че \"ще бъде поискана промяна на закостенялата политика по отношението на тревата в България\". Според тях законодателството в България е остаряло и трябва да бъде променено. От организацията посочват, че в момента за една цигара с марихуана всеки може да бъде осъден на 1 до 3 години затвор. Те предлагат за подобно деяние наказанието да е парична глоба или конфискация. \"Да преследваш и заплашваш със затвор значителна част от работоспособното си население е опасна политика, водеща след себе си до големи социални рискове и проблеми\", пише още в позицията на Liberty420. Според организаторите на протеста при въвеждането на сегашните закони в страната е имало около 300 хил. души, които са употребявали марихуана.  В момента по техни данни те надхвърлят 1 млн. ", "date": "2018.02.15", "title": "Пред три министерства ще има протест за декриминализацията на конопа"}
{"url": "https://www.dnevnik.bg/biznes/2018/02/15/3130252_godishnata_inflaciia_e_pochti_2/", "text": "Годишната инфлация за януари 2018 г. спрямо януари миналата година е 1.8%, съобщиха днес от Националния статистически институт. Спрямо предходния месец животът е поскъпнал с 0.3% на сто. Най-сериозно вдигане на цените през януари 2018 г. спрямо декември 2017 година се отчита при развлечението и културата (с 1.9%), а най-голям спад при облеклото и обувките - намаление с 3.5 на сто. От хранителните стоки най-голям е скокът при краставиците (9.6%) и доматите (5.8 %). На другия полюс са яйцата - поевтинели с 3.4 на сто, и захарта (-1.9%). През януари 2018 г. цените на стоките и услугите от малката потребителска кошница бележат увеличение с 0.9% при хранителните продукти, 0.1% при нехранителните и 0.4% при услугите.", "date": "2018.02.15", "title": "Годишната инфлация е почти 2%"}
{"url": "https://www.dnevnik.bg/evropa/2018/02/15/3130251_bezraboticata_vuv_franciia_padna_do_nai-niskoto_si/", "text": "За пръв път от 2009 г. безработицата във Франция падна под 9%, предаде \"Ройтерс\". През четвъртото тримесечие на миналата година безработицата е намаляла до 8.9% от 9.6% предходното тримесечие, показаха данни на националния статистически институт INSEE. Това е най-резкият спад от финансовата криза през 2008 г. досега и ярко контрастира с дела на безработните, който през последните няколко години беше около 10%. Едно от първите действия на Еманюел Макрон като президент бе в края на септември да прокара широкомащабна трудова реформа. Неговото правителство бе подложено на натиск през последните седмици, след като няколко компании, включително веригата магазини \"Карфур\", обявиха масово съкращаване на работни места, възползвайки се от засилената гъвкавост при наемането и уволняването на служители, която позволяват новите правила. Икономиката обаче създава работни места с най-бързите темпове от 2007 г. насам. По-рано днес американската компания \"Амазон\" обяви, че ще създаде 2000 позиции на постоянен договор тази година във Франция. Според днешните данни броят на безработните в страната е намалял с 205 000 души през последните три месеца на 2017 г., с което общият брой на хората без работа е достигнал 2.5 милиона.", "date": "2018.02.15", "title": "Безработицата във Франция падна до най-ниското си ниво от 2009 г. насам"}
{"url": "https://www.dnevnik.bg/intervju/2018/02/15/3130226_valeri_jablianov_shte_e_iznenada_ako_bsp_poiska_da_se/", "text": "По неофициална информация последното заседание на Изпълнителното бюро на БСП е било в понеделник и финалният текст не е обсъждан. Негов автор е Валери Жаблянов. Не е известно обаче дали не е имало обсъждания в ръководството на принципната позиция преди това. Днес БСП се въздържа от коментар за исканата оставка. Лидерът Корнелия Нинова не е в парламента и не е в София. От отговори на Жаблянов на въпроси, които \"Дневник\" и други медии успяха да му зададат в кулоарите на Народното събрание, се разбра, че той не вижда причина да се извинява или да подава оставка.  - За какво? За какво? Не ви разбрах. - Ама за какво? - Къде го има това нещо? - Аз мисля, че Изпълнителното бюро на БСП има официална позиция. Аз имам мое лично мнение, така че не виждам нищо нередно в случая. Няма причина за оставка. - Е, за какво да подавам оставка? - Личното ми мнение съм го споделял многократно на партийни форуми. Благодаря. Има най-различни мнения по тези въпроси в България. - Много ви моля, да си прочета вестниците. Благодаря! - Ами най-вероятно е изпратено от пресцентъра на партията, както казвате. Така че има и лично мнение. - Не мога да коментирам процеса на разработка на документите на нашата партия. - Благодаря! - Не, никаква причина няма. - На кого трябва да се поднесат извинения може ли да ми обясните? - По каква причина извинение? - Народният съд е исторически факт. Какъв текст може да има? - Не съм аз. Редица международни документи го определят. Прочетете, вижте. - Е, това ще бъде голяма изненада за мен. Не виждам причина. - Е, за какво? Аз наистина се интересувам с какви мотиви. Аз не виждам мотиви. - Най-вероятно има.", "date": "2018.02.15", "title": "Валери Жаблянов: Ще е изненада, ако БСП поиска да се извиня или оттегля заради \"Народният съд е необходим\""}
{"url": "https://www.dnevnik.bg/biznes/2018/02/15/3130286_agenciiata_po_zaetostta_otchete_rekordno_malko/", "text": "През първия месец на 2018 г. в бюрата по труда са регистрирани 237 322 безработни, съобщи Агенцията по заетостта. Това е най-ниската численост за последните 15 години, откакто агенцията води статистиката. Равнището на регистрираната безработица през януари е 7.2%, като нарастването спрямо декември 2017 г. е 0.1%, а спрямо януари 2017 г. има спад от 0.1 процентен пункт. Агенцията отбелязва, че традиционно през януари безработицата нараства, тъй като за сезона е характерна по-слаба икономическа активност. Новорегистрираните безработни през януари са 30 446, от които 900 са били неактивни, т.е. не са били нито заети, нито учащи и не са търсили работа. В началото на годината медиаторите и техните партньори са активирали 7048 души. На работа през януари са постъпили 17 270 души. Агенцията по заетостта посочва, че работодателите са заявили 13 879 работни места на първичния пазар на труда, като повече от 71% от тях са от частния сектор. Най-голямо търсене има в преработващата промишленост (30.4%), държавното управление (13.6%) и търговията (13.5%). Най-търсените професии по заявени работни места в бюрата по труда в страната са персонал, грижещ се за деца, както и полагащ здравни грижи за хората; машинни оператори; продавачи в магазини; квалифицирани работници по производство на храни, облекло, дървени изделия и сродните на тях.", "date": "2018.02.15", "title": "Агенцията по заетостта отчете рекордно малко безработни през януари"}
{"url": "https://www.dnevnik.bg/biznes/2018/02/15/3130287_sredniiat_dohod_na_chovek_narasna_s_93_do_kraia_na/", "text": "Средният доход на лице от домакинството достига общо 1449 лв. през четвъртото тримесечие на 2017 г., което представлява увеличение от 9.3% спрямо същия период на предходната година. Това показват последните данни на Националния статистически институт (НСИ). Основен принос за това има повишението на дохода от самостоятелна заетост, който нараства с близо 30% и достига 102 лв. на човек. Работната заплата също расте спрямо същия период през 2016 г., като се е повишила с 9.2% и е вече 781 лв. Над половината от доходите на населението идват от работната заплата, като делът ѝ е 53.9%. Вторият фактор са пенсиите, който допринася за малко повече от четвърт от общите възнаграждения. Успоредно с доходите нарастват и разходите на лице от домакинството - с 13.2% на годишна база, достигайки 1368 лв. Повишението идва предимно от разходите за храна и жилище. Принос имат също данъците и социалните осигуровки. Най-голямо увеличение се регистрира в потреблението на хляб, месо, месни произведения, кисело мляко, зеленчуци, плодове и яйца. За сметка на това намалява консумацията на сирене и картофи.", "date": "2018.02.15", "title": "Средният доход на човек нарасна с 9.3% до края на 2017 г."}
{"url": "https://www.dnevnik.bg/evropa/2018/02/15/3130267_velikobritaniia_obvini_rusiia_za_kiberatakata_nepetia/", "text": "Великобритания обвини днес Русия за кибератака, засегнала компании в Европа миналата година, предаде \"Ройтерс\". Извършената  през юни атака \"НеПетя\"  започна в Украйна, където парализира компютри на държавни учреждения и фирми, след което се разпространи на други места по света, като доведе до спиране на работата на пристанища, заводи и офиси. Британското външно министерство каза, че атаката е дошла от руската армия. \"Решението открито да се каже кой е отговорен за този случай подчертава, че Великобритания и нейните съюзници няма да търпят злонамерена кибердейност\", заяви ведомството. Според него \"атаката е била прикрита като престъпно начинание, но целта й е била главно да нанесе щети\". \"Основните цели бяха украинският финансов, енергиен и правителствен сектор. Нейният безразборен замисъл доведе до по-нататъшното й разпространение, засягайки други европейски и руски сфери на дейност\", каза министерството. Русия отрече да стои зад атаката, причинила загуби за стотици милиони долари. Сред засегнатите бяха базираната във Великобритания компания \"Рекит Бенкизер\" и датската \"АП Мьолер-Мерск\". Според говорителя на Кремъл Дмитрий Песков обвиненията са безпочвени и са част от \"русофобска\" кампания, провеждана в някои западни държави. Британският министър на отбраната Гавин Уилямсън каза, че атаката е част от нова ера на военни действия и Великобритания трябва да е готова да отговори. Напоследък Великобритания се превърна  в един от най-яростните критици  на Русия. През ноември миналата година премиерът Тереза  Мей обвини Москва , че се намесва в избори на други държави и разпространява фалшиви новини в медиите./БТА", "date": "2018.02.15", "title": "Великобритания обвини Русия за кибератаката \"НеПетя\" от миналата година"}
{"url": "https://www.dnevnik.bg/evropa/2018/02/15/3130246_surbiia_triabva_da_priznae_kosovo_za_da_vleze_v_es/", "text": "Сърбия ще трябва да признае независимостта на Косово и това е \"естествено\" условие за членство в Европейския съюз. Това каза германският външен министър Зигмар Габриел късно снощи на посещение в Прищина. Столицата на Косово, от чиято едностранно обявена независимост скоро ще се навършат 10 години, беше втората за деня спирка на Габриел, посетил преди това Белград. Външният министър увери, цитиран от \"Ройтерс\", че пред сръбските власти е отправил същото послание. \"Ако Сърбия иска да върви към ЕС, изграждането на върховенството на закона е първостепенно условие, но, разбира се, и приемането на косовската независимост\", обясни германският първи дипломат на пресконференция с косовския премиер Рамуш Харадинай. \"Това е централно условие, за да се поеме пътят към Европа.\" Обикновено европейските лидери не поставят признаването на Косово като условие за сръбското членство. Брюксел дори посредничи в опити за диалог между Белград и Прищина, които  обаче са в застой  след убийството на  Оливер Иванович , влиятелен лидер на косовските сърби в Митровица. Самият Габриел, по време на предишната си балканска обиколка през април, се ограничи до призив двете столици  да подобрят отношенията си . По-рано този месец еврокомисията представи стратегията си за разширяване и  предложи на Западните Балкани  \"перспектива\" за членство, изтъквайки Сърбия и Черна гора като кандидати с най-голям шанс да станат част от ЕС до 2025 г. И в този документ се говореше за нуждата от \"нормализация\", без да се поставят изисквания към Белград да приеме косовската независимост. Алтернативи Седмици преди това, преди стратегията да бъде представена, сръбските власти предупреждават, че няма да приемат идеята Сърбия да признае Косово като задължително условие за членство. По време на Световния икономически форум в Давос сръбският президент Александър Вучич дори обяви след разговор с косовския си колега Хашим Тачи: \"Ако под диалог (с Прищина) разбирате да признаем Косово - благодаря, довиждане.\" От друга страна, в последните месеци сръбски представители изтъкват в медиите алтернативни варианти за отношенията между Сърбия и Косово. Наскоро министърът на отбраната Александър Вулин предложи подялба. В Северно Косово има етническо сръбско мнозинство, но според други сръбски политици съществуват още варианти за съжителство като  \"разграничаване\" на сърби и албанци  в Косово (както обясни външният министър Ивица Дачич) или  \"нормализация без признаване\" , каквато предложи вицепремиерът Расим Ляич. За няколко страни, членки на евросъюза, въпросът за независимостта на Косово е деликатен. Сред тях са Румъния, Кипър, Гърция, Словакия и Испания,  която дори възрази срещу стратегията  за Западните Балкани заради включването на Прищина в нея. Според Габриел обаче Берлин може да съдейства за това петте държави да признаят Косово и това да \"даде възможност за членство в ЕС\", което е \"крайната цел\". Германия, един от най-големите инвеститори в Косово, беше и сред първите страни, признали независимостта му.", "date": "2018.02.15", "title": "Сърбия трябва да признае Косово, за да влезе в ЕС, обяви Зигмар Габриел"}
{"url": "https://www.dnevnik.bg/analizi/2018/02/15/3130266_diado_dobri_i_dobrotata/", "text": "Той беше от хората, в които светостта просиява, съчетана с простотата и естествеността на живота. А това е особен дар. Не знам защо сме свикнали да възприемаме святото единствено като изключение от нашия свят или категоричен разрив с него. Вярно, има и такива светци: преподобните Паисий Хилендарски или Софроний Врачански са духовни феномени, ярко открояващи се сред всепоробващата тъма; такива са и някои от новомъчениците на комунизма, чиито имена тепърва узнаваме. Ала винаги е имало и ще има и други праведници, чийто брой и жизнен подвиг е известен само на Бога. Тяхното съществуване е също \"скандал за разума\", подчинен на логиката на кесаря, но по друг начин. Те спазват установените закони, изглеждат толкова кротки и безобидни, че властта на кесаря сякаш не ги забелязва. Независимо че всъщност са стълб и утвърждение на правдата, доколкото това е възможно тук на земята.  За хора, чиято праведност може да мине за юродивост или простоватост. За онези, които обикновено не забелязваме или не сме в състояние да различим на улицата. Още повече че често и те не съзнават какво представляват, какво носят в себе си. Докато не дойде ден, когато техният жизнен подвиг се оказва дар, неимоверно нужен на другите. Дядо Добри (Добре Добрев) бе от тези  . И той стана   едва тогава, когато поразени от несправедливостта, очите ни се отвориха за неговия дар в света: добротата. Не се наемам да твърдя, че рожденото име на човека задава насоката на неговия живот. Ала в случая на дядо Добри си беше точно така. И той бе не просто добър, а невероятно добър. Да не кажа ангелски добър човек. Тъкмо това привличаше хората като магнит. Затова малки и големи се спираха пред него, искаха да го заговорят или прегърнат, децата го обичаха. А гълъбите в градинката пред църквата \"Св. Седмочисленици\" кацаха по ръцете и главата му, сякаш припознавайки го за небесен жител. Звучи сантиментално, ала е истина, многократно съм го виждал с очите си. , чийто остър дефицит усещаме толкова болезнено. Нямащ нищо, той даряваше онова, което хората му предоставяха, превръщайки ги по този начин в дарители. , носейки радост на другите. С достолепието си на старозаветен пророк той сякаш отваряше пролука във времето, в която многото му години ни вкарваха в съприкосновение с вечността. Тези дни си дадох сметка, че щом е роден през 1914 г., жизненият му път събира в едно двете световни войни, комунистическия режим и прехода след 1989 г. Сиреч най-сложните български времена, в които по свидетелствата на съселяните си той винаги си е бил един и същ: вярващ, трудолюбив и почтен. Сякаш ангелът на историята го е опазил, за да ни се открие като пример на доброто в сетните му дни. Всеки, който го е познавал, едва ли ще забрави присъствието му. Истинско чудо е, че във време, болезнено обзето от всевъзможни врагове и страхове, дядо Добри бе обикнат и припознат от толкова много хора. Може би защото бе най-чистата антитеза на омразата. Още е пред очите ми как в предверието на \"Св. Александър Невски\" той се покланяше на всеки новодошъл – без да иска нещо, а от радостта на срещата. Виждал съм го как внезапно тръгва към видимо непознат човек с желанието да му каже нещо; нямам представа какво, но допускам, че е било важно. Спомням си как веднъж ме повика с пръст, затърси нещо из вътрешния си джоб и ми подари малка книжка с възрожденска молитва към Пресвета Богородица. Тя ще ми остане спомен от него. На поклонението пред тялото му в църквата \"Св. св. Кирил и Методий\" в Байлово видях сълзи в очите на много различни хора. Особено смайващо бе да се види как притихнали тийнейджъри с бунтарски прически се покланят пред него. Явно и те осъзнаваха, че нещо от нашия свят си отива, че не става дума само за някаква съвременна приказка. Просто живеем във време, когато хората искат повече, отколкото дават. Затова и дарът на дядо Добри все повече ще ни липсва.", "date": "2018.02.15", "title": "Дядо Добри и добротата"}
{"url": "https://www.dnevnik.bg/sport/2018/02/15/3130303_shvedka_iznenada_favoritkite_i_grabna_zlatoto_v/", "text": "Голямата надежда на шведския биатлон Хана Йоберг спечели олимпийската титла в индивидуалния старт на 15 километра в Пьонгчанг. 22-годишната състезателка не допусна нито една грешка в стрелбата и се пребори с фаворитките за златото Анастасия Кузмина и Лаура Далмайер. Олсон е едва втората шведска биатлонистка със златен медал от олимпийски игри. Досега това се беше удавало единствено на Ана Карин Олофсон при олимпийския дебют на масовия старт на 12.5 километра - през 2006 г. в Торино. Олсон се състезава в Световната купа само от две години, а най-доброто й класиране беше петото място в преследването в Руполдинг през 2017 г. Преди година тя получи наградата за новобранец на сезона при жените, но през настоящия имаше спад в резултатите й. Шведката обаче показа, че е намерила върховата си форма точно за игрите в Пьонгчанг, след като записа седмо място в спринта и пето в преследването. Днес тя затвърди това с впечатляващо представяне както на стрелбището, така и по трасето. Намиращата се в изключителна бегова форма Кузмина допусна две грешки. Това се оказа твърде много за победа в индивидуалното, където всяка грешка носи по една наказателна минута. Словачката излезе с 35 секунди изоставане от последната стрелба. Тя съкрати част от пасива си по последната обиколка, но това беше достатъчно само за сребърния медал. Кузмина финишира на 24.7 секунди от победителката, а Далмайер завърши трета с изоставане от 41.2 секунди. Германката не успя да стане първата биатлонистка в историята с три индивидуални златни медала от една олимпиада. Тя ще има още един шанс да го направи - в масовия старт в петък. Олимпийската шампионка в спринта и преследването се постави в много трудна ситуация, след като допусна една грешка в първата си стрелба. Тя премина скоростно и точно през следващите три, но изоставането й преди последната обиколка беше цели 30 секунди. Най-добре от българките се представи Даниела Кадева, която завърши 53-а с три грешки в стрелбата и пасив от 5:45.5 минути. Тя започна страхотно състезанието и свали първите десет мишени, като излезе на впечатляващата 15-а позиция след втората стрелба. Две грешки в последното преминаване през стрелбището обаче я сринаха в класирането. Останалите три българки завършиха в дъното. Стефани Попова, за която това беше първи старт в Пьонгчанг, се класира 77-а с пет грешки и изоставане от 9:13.1 минути. Десислава Стоянова е 79-а със седем грешки и пасив от 9:18.7 минути. Емилия Йорданова е 82-а от 87 участнички, след като сбърка шест пъти на стрелбището и завърши на 9:49.1 минути от Йоберг. Програмата в женския биатлон продължава в петък с масовия старт на 12.5 километра, който започва в 13.15 часа българско време. По същото време в събота стартира масовият старт при мъжете. Във вторник е смесената щафета, а последните два старта в биатлона са традиционните щафети. Дамската на 4х6 километра е на 22 февруари, а мъжката на 4х7.5 километра е на 23 февруари.", "date": "2018.02.15", "title": "Шведка изненада фаворитките и грабна златото в дългата дистанция в биатлона"}
{"url": "https://www.dnevnik.bg/skorost/2018/02/15/3130323_tretoto_pokolenie_na_kia_siid_idva_s_novi_motori_i/", "text": "Третото поколение на \"Киа Сийд\" ще дебютира на автосалона в Женева след по-малко от месец с нови мотори и куп технологични новости. Разработеният за европейските пазари модел се появи през 2006 година, като до момента е намерил близо 1.3 млн. клиенти, от тях над 640 000 са от предишната генерация на модела. \"Сийд\" попада в С-сегмента, популярен също като \"Голф\" клас, на който се падат 22% от продажбите в Европа. Моделът проектиран в европейския дизайнерски център на марката във Франкфурт. Качен на нова платформа \"Сийд\" е качен на нова платформа, като е с 2 см по-широк от своя предшественик. Междуосието е без промяна - 2.65 метра. От компанията посочват, че багажникът е по-голям (вече 395 литра), като има повече пространство за раменете на пасажерите отзад, повече място над главите на първия ред. С излизането си на пазара хечбекът с пет врати ще се предлага в 12 цвята и джанти с размер между 15 и 17 цола. Интериорът е изцяло променен, като централната конзола е ориентирана към водача за по-удобно боравене с контролните уреди. В средата на арматурното табло е разположен плаващият сензорен екран на информационно-развлекателната система, като той може да е с размер 5, 7 или 8 инча. Като опция присъства озвучаване от JBL. Стандартното оборудване включва пълна интеграция със смартфон чрез Bluetooth, както и автоматични светлини и безключов достъп. Промени при моторите Бензиновите мотори включват усъвършенствана версия на популярния 1-литров бензинов мотор с турбо и директно впръскване със 120 конски сили, както и нов 1.4-литров агрегат със 140 коня. На по-късен етап ще се предлага и 1.4-литров атмосферен двигател с многоточково впръскване и мощност 100 к.с. \"Киа Сийд\" ще се предлага и с нов 1.6-литров дизелов двигател, използващ пречистване на обработените газове със специална течност. Той ще отделя по-малко въглероден диоксид, прахови частици и азотен оксид в сравнение със старите дизели на марката, като мощността ще е 115 или 136 к.с. при въртящ момент от 280 Нм. Всеки от двигателите е окомплектован с 6-степенна ръчна трансмисия, а новите мотори ще бъдат предлагани и със 7-степенна скоростна кутия с двоен съединител. \"Киа Сийд\" ще може да бъде снабдена със система за избор на режим на шофиране и ново окачване. Дебют за предно стъкло с размразяване За пръв път в модел на марката като опция ще може да се поръча отопляемо предно стъкло. На разположение ще са също безжично зарядно устройство за смартфон, отопляеми и вентилирани предни седалки и отопляеми задни седалки. Стандартното оборудване включва автоматично управление на дългите светлини, п  за бдителността на водача, асистент за поддържане на траекторията в лентата на движение и предупреждение при опасност от сблъсък с предното превозно средство Автономност от второ ниво Адаптивният круиз контрол наред с функцията за следване на лентата правя \"Сийд\" кола с второ ниво на автономност. Това ще рече, че автомобилът може сам да ускорява, намалява, спира и следва извивките на пътя и съобразява скоростта си с темпото на останали участници в движението. Сред другите асистиращи системи са предупреждение за превозно средство в мъртвата зона на огледалата и сигнализация за движение зад колата при маневриране на заден ход. Новата \"Киа Сийд\", както и до сега, ще се произвежда в завода в Жилина, Словакия. Моделът ще е на пазара в края на второто тримесечие на 2018 година, като ще се предлага със седем години гаранция или 150 000 км пробег.", "date": "2018.02.15", "title": "Третото поколение на \"Киа Сийд\" идва с нови мотори и технологии на борда"}
{"url": "https://www.dnevnik.bg/sport/2018/02/15/3130327_olimpiiskiiat_debjut_na_iamaiskite_bobsleistki_e_pod/", "text": "Дебютът на  женския отбор на Ямайка  в бобслея на олимпийски игри е поставен под сериозно съмнение заради проблеми в делегацията. По-малко от седмица преди стартовете в Пьонгчанг треньорът на тима Сандра Кириазис напусна, защото ролята ѝ в щаба беше сменена. Според BBC Кириазис, която е златна медалистка от Торино 2006 и сребърна от Солт Лейк сити 2002, е напуснала, след като ямайската федерация е решила да я направи анализатор вместо досегашния пост на старши треньор, който е заемала. На всичкото отгоре германката претендира, че е законен притежател на боба, с който отборът ще се състезава в Пьонгчанг. Така в момента не се знае дали Ямайка ще може да участва в надпреварата. Първият старт при дамите е на 20 февруари. Президентът на федерацията на Ямайка по бобслей и скелетон Кристиян Стоукс е убеден, че двойката при жените ще участва в Пьонгчанг и ще запише дебют в олимпийските игри. В интервю пред \"Ройтерс\" той дори напада Кириазис и я обвинява, че е имала \"разрушително влияние върху отбора\". Ямайка е редовен участник в бобслея при мъжете. От игрите в Калгари през 1988 г. насам карибската страна пропусна само веднъж да изпрати отбор, като това се случи през 2006 г. в Торино.", "date": "2018.02.15", "title": "Олимпийският дебют на ямайските бобслеистки е под въпрос заради скандал с треньора"}
{"url": "https://www.dnevnik.bg/photos/snimka_na_denia/2018/02/15/3130332_snimka_na_denia_ledeno_surce/", "text": "Американската космическа агенция НАСА отбеляза Деня на влюбените със снимка на \"ледено сърце\", заснето в северозападната чест на Гренландия. Кадърът е направен преди близо година по време на мисията IceBridge, която е насочена към проучването от въздух на полярния лед. Пейзажът показва ледник, повърхността на който е приела форма на сърце при отчупването на късове лед.", "date": "2018.02.15", "title": "Снимка на деня: Ледено сърце"}
{"url": "https://www.dnevnik.bg/politika/2018/02/15/3130334_gerb_shte_osvobojdava_zlatica_ot_bsp_dava_kmeta_na/", "text": "ГЕРБ ще подаде в прокуратурата сигнал за злоупотреба с държавни пари срещу Магдалена Иванова, кмет в община Златица, издигната от БСП. Депутатът от ГЕРБ Александър Иванов цитира доклад на Агенцията за държавна финансова инспекция от края на 2014 г. за одит на община Златица и Милена Иванова. \"Констатациите на агенцията са, меко казано, фрапиращи. При възлагането на строително-монтажните работи кметицата на БСП Милена Иванова не е провела процедура по Закона за обществените поръчки\", каза Иванов. Става въпрос за довършване на училището в Златица, за което са отпуснати 2.1 млн. лв. с постановление на Министерския съвет от правителството на Пламен Орешарски. Според депутата от ГЕРБ Васил Цветков разширяването на училището в Златица е трета категория, което автоматично налага той да има и строителен надзор. \"Такъв обаче не е избран. Избран е два дни преди да се представи протокол от строителите за извършване на над 77% от обекта, и то не с възлагане на обществена поръчка, а с директно договаряне с дадена фирма. Има строеж, но няма надзор\", каза Цветков. Бившият депутат Антон Тодоров каза, че БСП управлява в 33 общини от 265 общини в България. \"В тях от година - година и половина се носят писъци на угнетеното население. В 33 общини БСП налага брутален режим на управление, който няма нищо общо нито с демокрацията, нито с пазарната икономика, нито с това, което наричаме прозрачно, публично управление\", каза Тодоров. Писъците на угнетените от БСП граждани достигнали до 16-17 етаж на административната сграда на НДК, където е офиса на ГЕРБ. \"Време е за освобождаване на Златица от БСП и компания\", призова Тодоров. Според доклада за проверката проектът, по който са отпуснати парите, предвижда изграждане на два учебни корпуса А и Б. Корпус Б е пуснат в експлоатация през 2005 г., а в корпус А трябвало да се изградят 8 учебни стаи, училищен стол и форум (топла връзка), който да свързва стола със стара сграда на училището. Децата са се хранили в стола на Домашен социален патронаж, който е на 500 м от училището. Тодоров показа снимки, че и сега децата ходят пеша до социалния патронаж за обяд. От доклада на инспекцията се разбира, че строителството е възложено на \"Радованов-Младенов Р-М\" ООД като допълнително споразумение към основен договор за строителство със същата фирма през 1992 г. Според доклад от инспекцията това е нарушение на Закона за обществени поръчки, тъй като обществена поръчка се възлага при договори за строителство над 264 хил. лв. Освен това последните плащания на общината са направени без Акт 15 и Акт 19, тоест, без да се установи годността на строежа. Собственици на фирмата изпълнител са Никола Василев Радованов и Младен Иванов Младенов според Търговския регистър.", "date": "2018.02.15", "title": "ГЕРБ ще освобождава Златица от БСП, дава кметa на прокурор"}
{"url": "https://www.dnevnik.bg/evropa/2018/02/15/3130300_spor_za_ezicite_spria_dialoga_za_kabinet_v_severna/", "text": "Преговорите за съставяне на правителство в Северна Ирландия се провалиха късно снощи след седмици на интензивни разговори, информираха \"Ройтерс\" и \"Асошиейтед прес\", цитирана от БТА. Лидерът на Демократичната юнионистка партия (ДЮП)  Арлийн Фостър  съобщи, че преговорите с ирландската националистическа партия \"Шин Фейн\" за възстановяване на правителството, което се разпадна преди година, са били неуспешни. Националистите пък настояха, че сделката е била близо, но ДЮП се е отказала от нея и е отворила вратата за неприемливото \"пряко управление\" от Лондон. Спорният момент в преговорите е бил статутът на ирландския език - \"Шин Фейн\" искат повече права за говорещите го в Северна Ирландия. Според източници на \"Ройтерс\", близки до преговорите, това е било неприемливо за някои членове на ДЮП, споделили притесненията си със самата Фостър по-рано тази седмица. Оттогава насетне двете партии се обвиняват взаимно за безизходицата и спорът около енергийния проект се разшири до по-широки културни и политически проблеми. \"Шин Фейн\" изтъква и ролята на Фостър като подкрепяща кабинета на британския премиер Тереза Мей, за да отправя политически нападки.  Без подкрепата на ДЮП  някои законодателни инициативи на Мей не биха могли да се състоят заради липса на мнозинство в парламента в Лондон. Възможното пряко управление Министърът, отговарящ за Северна Ирландия, Карън Брадли, както и нейният доскорошен предшественик Джеймс Броукъншър многократно са предупреждавали, че ако компромисът не се възстанови, Северна Ирландия може да се върне под прякото управление на Лондон за пръв път от над десетилетие. Миналия месец такова предупреждение отправиха и властите в съседна Ирландия - Дъблин отбеляза, че възможностите за компромис се изчерпват. Премиерите в Лондон и Дълбин, Тереза Мей и Лео Варадкар, само преди дни поискаха юнионистите и националистите да се разберат възможно най-скоро. Затова и външният министър на Ирландия каза днес в интервю за държавната телевизия, че резултатът от преговорите е \"неочакван и разочароващ\". Властите в Лондон вече бяха принудени да предприемат стъпки към фактическо пряко управление, като например гласуваха бюджет за Северна Ирландия, обхващащ периода до края на март. \"Ройтерс\" отбелязва, че политическата криза в Белфаст не само засилва притесненията какви последствия ще има прякото управление, а и пречи на Северна Ирландия да участва във формирането на британската позиция в  преговорите за Брекзит .", "date": "2018.02.15", "title": "Спор за езиците спря диалога за кабинет в Северна Ирландия и създаде риск от намеса на Лондон"}
{"url": "https://www.dnevnik.bg/zdrave/2018/02/15/3130339_ucheni_ot_ban_vliazoha_v_spor_s_homeopati_dali_da_ima/", "text": "Писмо, подписано от 65 учени от Българската академия на науките (БАН), беше разпратено тази седмица до ректорите на четирите големи медицински университета в България, в които се водят курсове по клинична хомеопатия. Учените настояват това обучение да бъде прекратено, защото освен че няма научни доказателства за ползите от хомеопатията, тя може да бъде вредна и опасна за здравето, а преподаването й под каквато и да е форма й придава авторитетност, недопустима за медицината. От Българската медицинска хомеопатична организация отвърнаха ден по-късно с отворено писмо до медиите, в което обвиняват, че дискусията се \"дирижира от хора без нужната медицинска квалификация\". \"Против\"  \"Обръщаме се към вас с призив да вземете решение за прекратяване на всички форми на обучение по хомеопатия. В последните три години редица големи държави, а напоследък и Европейският съюз, преминават от търпимост и безразличие за хомеопатията към активно неприемане и искания за ограничаване на разпространението на този неконвенционален и лъженаучен метод за лечение\", пише в писмото на учените от БАН. \"Допустимо ли е лекар да предписва хомеопатия, след като добре знае, че тя не действа при заболявания извън плацебо ефекта\", питат в писмото и посочват няколко изследвания от  САЩ ,  Австралия ,  Русия , както и становища от институции на ЕС, според които дисциплината е безсмислена и потенциално вредна заради заблуждаващия й ефект. \"Българските пациенти трябва да са наясно, че не само няма ефект от хомеопатията, но тя може да доведе до тежки увреждания на здравето\", коментира по \"Дарик\" академик д-р Богдан Петрунов, водещ специалист по имунология и алергология и един от авторите на писмото, което е изпратено до здравното министерство, Министерския съвет и парламента. Според Петрунов хомеопатията изцяло разчита на т.нар. плацебо ефект, т.е. ефект чрез самовнушение. Докато се самозаблуждават, че хомеопатичното им лечение дава някакъв физически ефект обаче, хората губят време от истинско лечение, което може да има тежки последици, става ясно от думите му. По същата причина се бавят и изобщо да потърсят навременна лекарска помощ и да получат диагноза спрямо съвременните знания в медицината, казва специалистът. Хомеопатията се изучава като свободно избираема дисциплина и допълнителна квалификация в медицинските университети в София, Варна, Пловдив и Плевен, като курсовете се водят от Европейската школа по клинична хомеопатия - независима българска организация. Според учените от БАН обучението по хомеопатия във висшите учебни заведения по медицина обаче е противоречиво и неприемливо, защото легитимира дисциплината, която е  отречена неколкократно  от науката. \"За\" Българската медицинска хомеопатична организация приема искането на учените от БАН като лична нападка и обида. \"За нас като лекари с допълнителна квалификация по клинична хомеопатия подобен подход е абсолютно неприемлив и погазващ елементарни етични правила\", се посочва в ответното писмо. \"Дискусия, дирижирана от физици и химици, хора без нужната медицинска квалификация, е подвеждаща за академичната медицинска общност, а последвалите публикации са обида към квалифицирания труд на над 2500 български лекари с допълнителна квалификация по клинична хомеопатия, упражняващи своята дейност съгласно изискванията на Закона за здравето\", се посочва в защитата на хомеопатичните специалисти. Според тях представените проучвания и становища от БАН са тенденциозно подбрани и в отговор също предоставят дълъг списък с проучвания на ползите на метода за лечение, който предлагат. В позицията си посочват още, че по отношение на забавяне и неефективно хомеопатично лечение \"със сигурност е вярно за някои страни, в които не-лекари практикуват хомеопатия\", но \"в България, клинична хомеопатия е единственото течение в хомеопатията, което се преподава в Медицинските университети, и тя се практикува само от лекари и използва хомеопатични лекарствени продукти, които са произведени по всички правила на добрата производствена практика, регистрирани са като лекарствени продукти и се отпускат в аптеките\".", "date": "2018.02.15", "title": "Учени от БАН влязоха в спор с хомеопати дали да има такова обучение в медицинските университети"}
{"url": "https://www.dnevnik.bg/razvlechenie/2018/02/15/3130338_subarianeto_na_monumenta_pri_ndk_e_gradskiiat_bug_na/", "text": "Събарянето на монумента \"1300 години България\"  пред НДК е градският бъг на годината. Това решиха единодушно журито и публиката в  тазгодишното издание на конкурс , организиран от блога за архитектура  WhATA . В тази категория номинирани още бяха  Ремонтът на НДК , с ъбарянето на Двойната къща  на бул. \"Васил Левски\" в София, Пловдив се готви за културна столица и  лъвът, появил се на мястото на паметника \"1300 години България\" . В осмото издание на наградите в различните категории са гласували 1794 души, от които 283 са архитекти или студенти по архитектура. Протестите срещу високите сгради  са избрани за архитектурна тенденция на миналата година от публиката, докато журито залага на т.нар. \"Патриотичен кич\". Различни победители има и в категорията \"Архитектурно събитие на годината\", като професионалистите дават предпочитанията си на тръгването на  \"Визия за София\" , докато гласувалите читатели са по-впечатлени от събитията във Варна покрай избирането й за младежка столица. В раздела \"Сграда на годината\" журито избра реконструкция на къща до Античния форум в Стара Загора, а публиката - временна библиотека \"Рапана\" във Варна. За нормалност на годината са обявени новото площадно пространство, Крайбрежна алея, Варна (журито), и ремонтът на водната каскада в центъра на Плевен (публиката). За личност на годината единодушно са посочени хората зад проекта \"Спаси София\".", "date": "2018.02.15", "title": "Събарянето на монумента при НДК е градският бъг на годината"}
{"url": "https://www.dnevnik.bg/zelen/2018/02/15/3130342_sedem_obshtini_se_dogovoriha_s_ekoministerstvoto_za/", "text": "Седем общини подписаха договор с Министерството на околната среда и водите за проектиране и изграждане на четири инсталации за преработка на отпадъците. Общият размер на инвестицията е 19.7 млн. лв., като от тях 14 млн. са европейски пари. Проектът трябва да бъде приключен до 30 месеца. Договорът беше подписан от общините Пазарджик, Батак, Белово, Брацигово, Лесичово, Пещера и Септември. Предвижда се изграждането на три инсталации за компостиране на разделно събрани зелени и/или биоразградими отпадъци и една инсталация за предварително третиране на смесено събрани битови отпадъци. Към площадката на съоръжението в Белово ще бъде изградена и довеждаща инфраструктура. Трите компостиращи инсталации са с общ капацитет 12 598 тона годишно. Депото за предварително третиране на отпадъците, генерирани на територията на седемте общини, ще е с капацитет до 43 хил. тона годишно и ще бъде разположено в пазарджишкото село Алеко Константиново. Съоръженията ще обслужват над 170 хил. души.", "date": "2018.02.15", "title": "Седем общини се договориха с екоминистерството за нови депа за отпадъци"}
{"url": "https://www.dnevnik.bg/politika/2018/02/15/3130353_da_bulgariia_zad_iskaneto_za_otlagane_na_elektronniia/", "text": "Зад анализа на Централната избирателна комисия (ЦИК), с който тя  поиска от Народното събрание да отложи дистанционното електронно гласуване , прозират страх, грешни допускания и най-вероятно политически натиск. Това се казва в позиция на партия \"Да, България\", която настоява за въвеждане на електронния вот, както е предвидено в Изборния кодекс - за изборите за Европейски парламент през 2019 г. \"Грешно е допускането, че възможността гражданите да гласуват на хартия, след като са гласували електронно, ще оскъпи и забави процеса\", посочват от партията. Те са на мнение, че оскъпяване ще има заради допълнително напечатаните бюлетини, а в дългосрочен план електронният вот би съкратил значело разходите за секции в чужбина. Според \"Да, България\" изтъкнатата липса на национална схема за електронна идентификация не е причина за отлагане на електронното гласуване, защото тя може да се добави впоследствие чрез надграждане на системата. Партията цитира естонски експерт по киберсигурност, че няма 100% сигурни системи, но прилагането на серия от мерки за защита, откриване и предотвратяване на атаки може да осигури защита на демократичните права на гражданите. Партията припомня, че Законът за българските лични документи предвижда електронни лични карти от януари 2019 г., което значи, че част от българските граждани ще разполагат със средство и за електронна идентификация. Според формацията проблемът не е технологичен, а социален и психологически, а рискът от контролиран вот е също толкова голям, колкото и при гласуване с хартиени бюлетини. \"Забавянията, липсата на бюджет и на експертно звено към ЦИК за 2018-а показва и липсата на желание и готовност от страна на органа, съответно от страна на издигналите го политически партии, за реално въвеждане на дистанционно електронно гласуване. Налице е явен опит да се спре дори инерцията, достигната след референдума за дистанционно електронно гласуване и приетия след това Изборен кодекс\", смятат от \"Да, България\".", "date": "2018.02.15", "title": "\"Да, България\": Зад искането за отлагане на електронния вот прозира политически натиск"}
{"url": "https://www.dnevnik.bg/bulgaria/2018/02/15/3130348_protestut_za_pirin_otnovo_poiska_ostavkata_na_neno/", "text": "Стотина души се събраха на поредната демонстрация в защита на Пирин, този път на обяд, пред министерството на околната среда и водите, докато вътре се провежда закрита среща за климата като част от програмата на европредседателството. Никой представител на ведомството не излезе да се срещне или да разговаря с протестиращите, а полицейската охрана беше внушителна. \"Нено, слез!\" и \"Нено вън!\" бяха този път най-често чуваните скандирания. Протестиращите отново настояха министърът да каже кой е реалният собственик на ски зона \"Банско\" и \"Витоша ски\" и да обясни защо цялата държава служи на един човек. Наскоро в телевизионно интервю Димов обяви, че е поискал тази информация. \"И изпълнителната власт работи за \"Юлен\" с решението си за плана за Пирин, и парламентът обслужи днес \"Витоша ски\" (с отхвърленото вето, засягащо застрояването на ниви), а те са на един и същи човек - Цеко (Минев – бел. ред.), всъщност цялата държава работи за Цеко\", каза на микрофон един от организаторите, Катерина Раковска от WWF. Сред недоволните граждани имаше доста млади хора, родители с малки деца и бебета, хора със скиорски очила и челници. \"Колко километра нови писти вървят комплект с втория лифт\", е изписано на огромен транспарант. Протестът е огласян от възрожденски и други песни, сред които \"Нямам нерви\" на Милена. Около входа на ведомството има около 30 служители на полицията. \"Оставка\" и \"Пирин не е баница, ваш'та мамица\" и \"Нено, вън!\" са най-честите скандирания. В останалите градове  протестът  ще се проведе след края на работния ден. \"Протестът ни е за Национален парк \"Пирин\", но и срещу корупцията на всички нива, срещу наглостта на олигархията, която си прави каквото поиска, срещу зависими политици, които не желаят да спазват законите\", заявяват организаторите от коалиция \"За да остане природа в България\" на  страницата на събитието  във фейсбук. Те напомнят, че гражданското им неподчинение е и протест срещу беззаконието, защото \"Пирин и неговото спасяване са символ на всичко това. Протестираме и срещу поредния опит да съсипят и Витоша, и всички други планини чрез лобистки промени в Закона за горите. Промени, които спряхме през юни 2012-а и които внасят в НС отново\". След оспорваното решение на кабинета, взето между коледните и новогодишните празници, сега управляващите придвижват законодателство за нови сечи и за строителство в горите, както и за застрояване на земеделските земи в планинските райони и по Черноморието, подчертават организаторите. Затова исканията на протестиращите са Протестиращите продължават да настояват за отхвърляне на решението на кабинета от 28.12.2017, даващо възможност за строителство в 48% от Национален парк \"Пирин\"; за оставка на Нено Димов като министър на околната среда, предложил това решение, както и за обявяване на реалния собственик на концесионера \"Юлен\" АД и одит на концесията от международен одитор и с участие на гражданското общество. Новите искания на гражданския протест са за оставка на Валери Симеонов като вицепремиер заради прокарване на правителствена политика срещу гражданското общество и природата и публичните призиви за насилие и дискриминация; за отхвърляне на внесените \"лобистки поправки\" в Закона за горите (идентични с тези от 2012 г.), разрешаващи сечта и бетонирането в горите; отхвърляне на промените в Закона за опазване на земеделските земи, които улесняват урбанизацията им, както и разследване на заменките по Черноморието. Запитван нееднократно от края на миналата година до сега как ще отговори на протестиращите граждани, ресорният министър Нено Димов винаги повтаря, че много се радва на протестите като израз на демократичното време, в което живеем, но в същото време няма намерение да се съобрази с исканията им, нито да води диалог с тях.", "date": "2018.02.15", "title": "Протестът за Пирин отново поиска оставката на Нено Димов"}
{"url": "https://www.dnevnik.bg/sviat/2018/02/15/3130372_avstraliia_zabrani_ministrite_da_imat_vruzki_sus_svoi/", "text": "Австралийският министър-председател Малкълм Търнбул забрани сексуалните отношения между министри и сътрудниците им след разкритието, че вицепремиерът Барнаби Джойс е имал извънбрачна връзка с медийната си съветничка, предадоха ДПА и агенция \"Ройтерс\". Търнбул определи действията на Джойс като \"потресаващо грешно решение\". Скандалът предизвика смут в правителството и обтегна отношенията в коалицията между  Австралийската либерална партия на Търнбул  и \"Националистите\" на Джойс. Министър-председателят не уволни своя заместник - подобен ход би застрашил крехкото мнозинство на правителството. Търнбул обаче каза, че скандалът е наложил промени в правилата за поведение на министрите, и обяви нови стандарти, сходни с приетите миналата седмица от американския Конгрес. \"През 2018 г. не е приемливо министър да има сексуални отношения с някого, който работи за него. Това е много лоша практика на работното място. А всеки знае, че от това не произтича нищо добро\", заяви той. \"Министрите, независимо дали са женени, не трябва да влизат в сексуални отношения със сътрудниците. Подобни действия ще представляват нарушение на стандартите\", каза Търнбул и заяви, че промените влизат в сила от днес. Тази седмица на Джойс му се наложи публично да се извини на съпругата си, семейството, избирателите и бившата си сътрудничка Вики Кампиън, която е бременна от него, след като беше подложен на продължителна медийна атака. Той също така беше разкритикуван, че е използвал, без да плаща наем, апартамент, предложен му от негов богат приятел, и че е уредил любовницата си на високоплатени правителствени длъжности извън неговия ресор. /БТА", "date": "2018.02.15", "title": "Австралия забрани министрите да имат връзки със свои подчинени"}
{"url": "https://www.dnevnik.bg/bulgaria/2018/02/15/3130384_nujni_sa_70_mln_lv_za_dovurshvane_na_kadastralnata/", "text": "Цялостното покритие на територията на страната с кадастрални карти и кадастрални регистри трябва да приключи до 2023 г. За завършване на проекта са необходими още около 70 млн. лв. Това заяви пред БНР изпълнителният директор на Агенцията по геодезия, картография и кадастър Михаил Киров. Той уточни, че изразходваните до момента средства за изработката на кадастралната карта са 96.7 млн. лв. Приходите от услугите, свързани с нея, пък възлизат на 180 млн. лв. На този етап картата включва 36% от общата територия на страната и обхваща близо 4 млн. хектара земи, както и около 9 млн. имота. До две години в нея ще бъде нанесена 90% от територията на България, уточни Киров. Той подчерта, че кадастралната карта е обхванала вече всички областни градове и 111 общински центъра в страната, както и териториите по Черноморието, планинските курорти, местата със силно развит пазар на имоти и с голям инвестиционен интерес. Киров призова гражданите да използват електронните услуги, предоставяни от Агенцията по геодезия, картография и кадастър, тъй като са с 30% по-евтини от подаваните на гише. Той подчерта, че пестят не само средства, но и време на гражданите.", "date": "2018.02.15", "title": "Нужни са 70 млн. лв. за довършване на кадастралната карта до 2023 г."}
{"url": "https://www.dnevnik.bg/politika/2018/02/15/3130412_prezidentut_radev_popita_ima_li_borisov_obshti_biznes/", "text": "Президентът Румен Радев реагира на вчерашното изявление на премиера Бойко Борисов, като го попита дали има общи бизнес интереси с депутата от ДПС Делян Пеевски. Вчера  Борисов нарече началника на кабинета на държавния глава Иво Христов  сив кардинал и каза, че е бил изпълнителен директор на телевизия на Пеевски. \"Споменаването в едно изречение на хора от моята администрация с името на г-н Пеевски аз наричам груба манипулация\", заяви днес Радев при посещение в БТА. Той добави, че Бойко Борисов \"получи коледен подарък с пълната подкрепа, безрезервна, от г-н Доган\". В своята традиционна реч пред ДПС преди коледните празници почетният председател на движението заяви, че  към момента няма опозиционна политическа сила, способна да поеме отговорността за управлението . Същевременно днес Радев припомни и че ГЕРБ и ДПС гласуваха заедно  внесения от Делян Пеевски т.нар. закон за вторичното разграбване на КТБ . \"И ако някой наистина смесва в едно изречение хора от моята администрация с името на г-н Пеевски, той дължи отговори на въпроси. Имал ли е срещи и продължава ли да има срещи с г-н Пеевски? Имал ли е и продължава ли да има общи бизнес интереси с г-н Пеевски? Разпределял ли е и продължава ли да разпределя обществени поръчки в интерес на г-н Пеевски?\", попита президентът. България да не е домакинът, който разнася шербет Румен Радев коментира и предстоящата среща на върха ЕС-Турция във Варна, като посочи, че \"никога не се натрапвам там, където не съм канен\". \"Ролята на България в тази среща да не се свежда до домакина, който разнася шербет\", посъветва той министър-председателя Борисов. Според него е необходимо България да използва срещата, за да постави въпроси за гаранция за ненамеса на Анкара във вътрешните ѝ работи, в изборния процес, в духовния живот на българските мюсюлмани, както и за компенсации на тракийските бежанци. Според него напрежението между институциите е свързано с редица теми като \"пренебрежителното отношение към проблемите на националния суверенитет, скалъпената целенасочена парламентарна комисия за новия изтребител и грубите лъжи покрай нея, прекратената модернизация и разсипията във въоръжените сили, в идеите за безкрайни концесии, липсата на прозрачност в собствеността, в управленски решения, в харченето на финансови средства, както и в \"бетонирането\" на корупцията с новия закон\". Все пак той поздрави премиера Бойко Борисов с прогреса му по отношение на Истанбулската конвенция. Вчера  Борисов каза, че партията му ще оттегли документа , \"защото сами без Патриотите, без БСП, без [подкрепата на] президента няма да понесем пасива повече\". Попитан за  отхвърленото днес от Народното събрание негово вето върху Закона за посевния и посадъчния материал , Радев обясни, че аргументите му за връщането на закона са били ясни и разбрани от българското общество. \"Не внасям моите вета по преценка дали парламентът ще ги отхвърли или не. Аз съм длъжен да го направя там, където виждам, че има несъответствие най-малкото с конституцията\", каза той.", "date": "2018.02.15", "title": "Президентът Радев попита има ли Борисов общи бизнес интереси с Пеевски"}
{"url": "https://www.dnevnik.bg/zdrave/2018/02/15/3130405_parlamentut_prie_na_purvo_chetene_zakona_za/", "text": "С пълно единодушие от 96 гласа \"за\" беше приет на първо четене  законопроектът , който дава възможност за по-строг контрол над търговията и износа на лекарства,  предложен от здравния министър Кирил Ананиев . След това парламентът гласува срокът между първо и второ четене да е в максимално голям - 4 седмици, тъй като според депутатите от левицата по проектозакона имат да се правят сериозни уточнения. В промените в Закона за лекарствените продукти в хуманната медицина се предвижда създаването на Експертен съвет към Изпълнителната агенция по лекарствата (ИАЛ), който да изготви списък с лекарствени продукти, за които може да се ограничава износът, за да не се стига до дефицит в страната. Планират се и по-високи санкции при извършване на нерегламентирана търговия с лекарства, както и за включените в ограничителния списък. За търговците на дребно глобата ще е в размер от 10 до 20 хил. лева при първо нарушение и от 25 до 35 хил. лева при повторно нарушение. При търговците на едро имуществената санкция ще е в размер от 10 до 25 хил. лева, а при повторно нарушение разрешението за търговия на едро ще се отнема със заповед на ИАЛ. За износ на лекарства въпреки ограничението пък глобата ще е между 50 до 100 хил. лева, предвижда промяната в закона. За целите на по-добрия контрол ще бъде създадена и информационна система, на базата на която ще се следи движението на лекарствените продукти. Ще има и някои административни облекчения за фармацевтичните производителите и търговци, например намаляването на срока за издаване на разрешения от 90 на 60 дни. Вчера ръководителят на Специализираната прокуратура Иван Гешев обяви, че  разследването на прокуратурата срещу паралелния износ на лекарства  продължава. През декември като обвиняеми  за незаконния износ  бяха привлечени седем души. До момента няма нови обвинени, но се работи по случая, каза Гешев.", "date": "2018.02.15", "title": "Парламентът прие на първо четене закона за ограничаване на износа на някои лекарства"}
{"url": "https://www.dnevnik.bg/sport/2018/02/15/3130307_nakazanieto_na_rusiia_nai-veroiatno_shte_bude_otmeneno/", "text": "Руските спортисти ще могат да преминат под националния флаг на федерацията в церемонията по закриването на олимпийските игри в Пьонгчанг. Това твърди бившият вицепрезидент на Международния олимпийски комитет (МОК) Ричард Паунд, който е специален гост на игрите. Той беше президент на независимата комисия, чийто доклад от 2015 г. доведе до изключването на Русия от международната лека атлетика. \"Когато научих, че се обсъжда възможността руснаците да влязат на стадиона с техния флаг и униформите на Русия в церемонията по закриването, реших, че повече нямам работа в Пьонгчанг. Това е моят начин да изразя своя протест\", каза Паунд пред ZDF. Според него това е \"огромна грешка\" и по този начин МОК \"изпраща грешни сигнали\". Съмненията на канадеца Паунд бяха подплатени по-рано от изказване на един от руските състезатели в бобслея Максим Адриянов, който ще участва в двойките и четворките. Той обясни, че президентът на МОК  Томас Бах  се е срещнал с делегацията на Олимпийските състезатели от Русия (ОАР) в Пьонгчанг. Бах е уверил руските спортисти, че те покриват всички критерии, за да може наказанието да бъде свалено точно преди края на игрите. \"Срещата се състоя от две части. Първо изслушахме господин Бах защо Русия е в тази ситуация, а после той ни даде възможност да задаваме въпроси. Също така той обясни, че е в постоянен контакт с отговорните органи и е в течение, че наказанието може да бъде свалено\", обясни бобслеистът. Според Адриянов Томас Бах е заявил, че руските спортисти трябва да останат чисти по време на игрите и да не нарушават правилата. До този момент няма сигнал за подобно нещо, а президентът на МОК е изразил подкрепата си за руския тим. Панелът на МОК, който ще реши дали руснаците могат да преминат в парада на закриването на игрите под своя флаг, се оглавява от Никол Ховерц, член на олимпийския комитет от Аруба, а също така включва и генералния директор на МОК Кристоф де Кепер. През декември Русия получи окончателна забрана да участва на олимпийските игри в Пьонгчанг заради системна употреба на допинг и манипулиране на проби в Сочи 2014. От началото на игрите Русия беше замесена в един скандал и това се случи в церемонията по откриването. Тогава Пьонгчанг стана  жертва на хакерска атака , а сред заподозрените бяха именно руски хакери.", "date": "2018.02.15", "title": "Наказанието на Русия най-вероятно ще бъде отменено преди края на Пьонгчанг 2018"}
{"url": "https://www.dnevnik.bg/sviat/2018/02/15/3130433_djeims_bond_prodava_avtomobila_si_za_blagotvoritelnost/", "text": "Джеймс Бонд се разделя с личния си \"Астон Мартин\". Актьорът Даниел Крейг, който игра агент 007 в четири филма от поредицата, ще продаде на търг автомобила, направен специално за него преди четири години. Продажбата ще се осъществи от аукционната къща Christie's, съобщава агенция \"Ройтерс\". \"Астон Мартин\" правят  колите на Бонд  повече от 50 години, откакто в \"Голдфингър\" Шон Конъри кара сребрист \"Астон Мартин Ди Би 5\". Личният автомобил на Крейг е модел Vanquish от 2014 г., произведен в само сто броя в чест на стогодишнината на компанията. Парите от продажбата ще отидат при благотворителната организация The Opportunity Network, която помага на ученици от уязвими общности да учат и работят. Крейг и съпругата му Рейчъл Вайс са членове на борда на директорите. Стойността на автомобила се изчислява на между 400 000 и 600 000 долара. Той ще бъде изложен в шоурума на Christie's в Лос Анджелис между 27 февруари и 3 март, преди да бъде преместен в Ню Йорк, където ще се проведе и търгът. Макар в продължение на месеци да настояваше, че \"по-скоро ще си отреже ръката\", отколкото  отново да играе  Бонд, Крейг  обяви миналата година , че ще се превъплъти в агент 007 за пети път. Новият филм трябва да излезе по кината през  ноември 2019  г.", "date": "2018.02.15", "title": "Джеймс Бонд продава автомобила си за благотворителност"}
{"url": "https://www.dnevnik.bg/politika/2018/02/15/3130436_bsp_zastana_zad_jablianov_izvinila_se_za_narodniia_sud/", "text": "Няколко часа след като  ГЕРБ поиска оставката на Валери Жаблянов  като зам.-председател на Народното събрание заради мнението му, че \"Народният съд е едно необходимо и неизбежно военновременно правосъдие\", ръководствата на БСП и на парламентарната група на партията се събраха на извънредно заседание на \"Позитано\" 20. След близо 2 часа разисквания зам.-председателят на левицата Кирил Добрев направи кратко изявление пред медиите, в което обясни, че \"Изпълнителното бюро не подкрепя исканата от ГЕРБ оставка\" и \"няма основания за нея в правилника на парламента\". Преди да съобщи решението, Добрев припомни, че има позиция на БСП от 1991 г., в която се казва: \"Като поема политическата отговорност на своята предшественичка за допуснатите грешки и деформации, БСП се извинява на всички граждани на страната, включително и на партийните членове, които в този период бяха незаконно, необосновано тероризирани и унижавани\". Той припомни още, че досега не е имало партиен орган, който да е преразгледал позицията или да е излязъл с друга такава. Във вторник  пресцентърът на БСП разпространи обръщение  на Изпълнителното бюро на партията до премиера Бойко Борисов по повод \"Луков марш\". В него се казва, че Народният съд от 1945 г. е \"едно необходимо и неизбежно военновременно правосъдие\". Няколко часа по-късно от \"Позитано\" 20 съобщиха, че  текстът не е съгласуван с ръководството на партията  и то не подкрепя това твърдение. След това стана известно, че автор на текста е именно Валери Жаблянов. По-рано в парламента днес той обясни, че  не вижда причина, поради която да се извинява или да подава оставка. ", "date": "2018.02.15", "title": "БСП застана зад Жаблянов, извинила се за Народния съд през 1991 г."}
{"url": "https://www.dnevnik.bg/ot_vas/novini_ot_vas/2018/02/15/3130265_fotogaleriia_dokato_narushavash_pravilata_na_putia/", "text": "\"Дневник\" представя   за последните две седмици от  . В него всеки може да докладва нарушение, като качи снимка, която го показва.  на \"Дневник\" и \"Гражданите\" е с общи усилия да намалим нарушенията по пътищата. Приложението дава възможност на всеки сниман нарушител да се извини и снимката да бъде премахната. На снимката: А бяха поникнали цветенца в това топло време", "date": "2018.02.15", "title": "Фотогалерия: Докато нарушаваш правилата на пътя, някой те снима (част XIX)"}
{"url": "https://www.dnevnik.bg/biznes/finansi/2018/02/15/3130443_danuchnite_pribraha_nad_300_hiliadi_leva_ot_nekorektni/", "text": "Служители на териториалната дирекция на Националната агенция за приходите в София са прибрали над 300 хиляди лева от некоректни търговци в София, Боровец, Банско, Добринище, Разлог, Баня, Сандански и Петрич, съобщиха от пресцентъра на агенцията. Операцията е била насочени към фирми с просрочени публични задължения, за които НАП има данни, че осъществяват дейност и реализират обороти, а същевременно имат образувани изпълнителни дела и не обслужват доброволно натрупаните задължения. Вчера данъчните са си потърсили парите в 51 търговски обекта, разположени на ключови търговски улици в София. В рамките на два часа са били събрани над 39 хиляди лева. От НАП уточняват, че търговците са направили доброволно внасяне на намерените в касите средства. Принудително са били иззети средствата само от един търговски обект, където не е оказано съдействие на органите по приходите. Ден по-рано в резултат на такива действия от 18 обекта в Банско, Добринище, Разлог и село Баня са събрани над 35 хиляди лева, а една от фирмите е погасила целия си просрочен дълг в размер на над 195 хиляди лева. В Боровец от 20 обекта са събрани близо 15 хиляди лева, а от обекти в Сандански и Петрич сумите са над 29 000 лв. От НАП посочват, че продължава засиленият контрол и в зимните курорти и околните населени места. Само за няколко часа в град Якоруда инспекторите са констатирали нарушения в 14 от проверените 20 обекта. В седем от тях е липсвало фискално устройство, а в останалите не е издаден фискален бон при извършената контролна покупка. Те ще бъдат запечатани. От НАП напомнят, че сигнали за неиздадени касови бележки могат да се подават на телефон 0700 18 700 или  infocenter@nra.bg .", "date": "2018.02.15", "title": "Данъчните прибраха над 300 хиляди лева от некоректни търговци в София и Благоевградско"}
{"url": "https://www.dnevnik.bg/evropa/2018/02/15/3130438_ungarski_ministur_es_da_ne_se_oplakva_ot_planovete_na/", "text": "Много съм разочарован от стратегията на Европейската комисия за Западните Балкани, защото мисля, че процесът на интеграция и разширяване трябва да бъде много по-голям. Това заяви унгарският външен министър Петер Сиаярто преди началото на  неформалния съвет на министрите на външните работи в София . Изказването му бе в отговор на въпрос за обявената тази седмица стратегия за региона, в която перспективата за еврочленство на шестте държави (Сърбия, Черна гора, Косово, Македония, Босна и Херцеговина и Албания) е обвързана със стриктното спазване на определени условия. Сиярто отбеляза, че пред Западните Балкани има много предизвикателства по отношение на напрежението между отделните страни и решението на това може да се намери по-лесно, ако процесът на интеграция и разширяване се случи по-бързо. Подкрепяме Сърбия и Черна гора по пътя им към ускорено присъединяване, мисля, че 2022 г. също е реалистична за разширяването с двете държави, каза министърът. Подкрепяме и останалите в усилията им да бъдат интегрирани в ЕС, но Сърбия и Черна гора заслужават по-бърз път на евроинтеграция, допълни той. Според Сиярто е очевидно, че САЩ имат стратегия за Западните Балкани, Русия има такава, Турция също има. Само ЕС е изключително бавен, що се отнася до въпросите на региона, подчерта Сиярто. Той каза, че ако ЕС иска да бъде победител по отношение на тези страни, трябва да е по-бърз. По думите му Унгария има голяма общност в Сърбия и сред съседните на Унгария страни Сърбия дава най-много права на малцинствата и ги уважава по най-европейския начин. Когато говорим за усилията на Русия, САЩ или Турция, не трябва да се оплакваме, а да засилим нашата стратегия и да бъдем по-бързи, призова Сиярто. Ние сме съседи на Западните Балкани и знаем каква е разликата, когато има мир и стабилност там и когато няма такива, каза още той. Не виждам защо да не отворим всички глави в преговорите със Сърбия и Черна гора тази година, нека ги отворим, нека преговаряме за тях и нека се опитаме да завършим разговорите до 2022 г., 2025 г. е много късно, допълни министърът. Разделение Полша, Италия и Австрия също подкрепят идеята да се ускорят усилията за отваряне на ЕС към региона. \"Кой ще бъде пръв в Белград – Китай или ЕС? На това трябва да противодействаме, защото те са наши непосредствени съседи\", каза австрийският външен министър Карин Кнайсл. Германия обаче не е много съгласна, посочвайки проблемите с върховенството на закона в Румъния, България, Полша и Унгария, коментира \"Ройтерс\". Словенският външен министър Карл Ерявец коментира, че дори и 2025 г. не е реалистична, като заяви, че Западните Балкани ще се нуждаят от повече време, за да решат диспутите си и да покрият критериите за еврочленство. Френският външен министър Жан-Ив Льо Дриан също бе предпазлив. \"Ясно е, че има условия и че те са много взискателни\".", "date": "2018.02.15", "title": "Унгарски министър: ЕС да не се оплаква от плановете на Русия и Турция на Балканите, а да действа по-бързо"}
{"url": "https://www.dnevnik.bg/bulgaria/2018/02/15/3130420_nikoi_ne_moje_da_pridobie_durjavni_imoti_po_davnost/", "text": "Никой не може да придобие по давност имоти частна държавна или общинска собственост, въпреки че ги е владял от 1 юни 1996 г. до 31 май 2006 г. Това е времето, в което в Закона за собствеността вече нямаше забрана за придобиване на каквато и да било вещ държавна или общинска собственост. Това постанови Гражданската колегия на Върховния касационен съд (ВКС) в  тълкувателно решение , информира  news.lex.bg След 2006 година държавата неколкократно налагаше мораторум за спиране на давността за придобиване, като основната причина за това е, че още не е приключил процесът по регистриране и актуване на имотите ѝ, както и този на общинската собственост. Последната наложена забрана, записана с промени в закона за собствеността, беше гласувана  със закъснение  от парламента в средата на януари тази година  и е за период от пет години - до 2023 година.  Управляващите обещаха, че до 2023 г. ще сложи в ред документите за собствеността на имотите си. Повече по казуса с придобивната давност и мораториума, гласуван на няколко пъти от парламента четете  тук . Върховният касационен съд (ВКС) се е занимавал с въпроса, защото до него достига искане за тълкуване от състав на съда с мотив, че има противоречива практика - т.е. дали преди налагането на първия мораториум през 2006 година, ако някой е владял недобросъвестно имоти частна държавна или общинска собственост, може да го придобие по давност. Казусът, по който е трябвало да се произнесе съставът, който е искал тълкуването, е свързан с придобиването на гарсониера от 40 кв.м в София. Гражданската колегия обаче приема, че разминаване в практиката не съществува. Върховните съдии приемат, че няма противоречиви съдебни решения - 31 май 2006 г. е последният ден, с изтичането на който имот частна държавна или общинска собственост, може да се придобие по давност след 10 годишно владение. На тази дата обаче давността е спряна с изменение в Закона за собствеността. Противоречие в съдебната практика има в мотивите по съществото на отделните спорове, което е довело до различен краен резултат. Мотивите обаче не се част от задължителната съдебна практика за постановяване на тълкувателно решение.", "date": "2018.02.15", "title": "Никой не може да придобие държавни имоти по давност, постанови съд"}
{"url": "https://www.dnevnik.bg/kultura/2018/02/15/3130352_zaradi_totalitarno_govorene_nai-vliiatelnata/", "text": "Фондация \"Отворени изкуства\", организатор на най-големия фестивал в Пловдив - \"Нощ\" на музеите и галериите през септември всяка година, прекъсва партньорството си с общината и се отказва от общинското финансиране за тази година. Позицията й е отговор на изказване на кмета Иван Тотев от понеделник, в което той призова директора й Веселина Сариева \"да пали свещи да не прекратим културната програма на общината\" заради критика на Сариева към ремонт на ул. \"Отец Паисий\". \"Господ да я поживи Веска\" На 6 февруари в личния си профил в социалната мрежа Сариева реагира на премахването на павираната настилка от историческата улица \"Отец Паисий\", ремонт, започнал без предупреждение за местните граждани. Правоъгълните павета са един от символите на улицата, обект дори на художествена инсталация в самата настилка, посочи тя. Възмущението на пловдивчани предизвика проверка на Регионалния инспекторат на Министерството на културата в Пловдив, който заключи, че подмяната на историческата настилка не е съгласувана. Кметът Тотев не бе доволен от случилото се на редовния си брифинг в понеделник. Наричайки \"странна истерия\" реакцията на намерението на общината паветата да бъдат сменени с други, той увери, че \"квадратните павета ще бъдат върнати на квадратни места, правоъгълните - на правоъгълни\" и \"Веска Сариева може да бъде спокойна\". \"Веска Сариева е наша приятелка. Господ да я поживи и да пали свещи да не прекратим културната програма на общината, че не знам какво ще прави тогава\", добави Тотев, като отправи предупреждение и към министъра на културата: \"Чак гледам, че и министър Банов се изказва за пловдивските квадратни павета. Аз мисля, че министър Банов трябва да се изкаже за Тютюневите складове в скоро време. Чакаме го вече доста време...\" \"Тоталитарен модел на говорене\" Фондация \"Отворени изкуства\" ще прекрати партньорството си с общината, което тази година е насочено към фестивала \"Нощ\" на 15 септември, и няма да приеме предназначените за него 40 хил. лева, или 21% от бюджета, с които се финансират основно артистични проекти на външни автори из града. Това обяви Сариева пред БНТ днес след като и тя, и културната общност на Пловдив призоваха кмета да се извини на всички граждани, които упражняват правото си на свободно слово. \"Не желаем да толерираме подобен тоталитарен модел на говорене и поведение, на фамилиарничене и третирането на сериозни проблеми като въпрос на лични отношения\", обясни пред \"Дневник\" Сариева. \"Винаги сме се старали да бъдем независими и ако си позволим да бъдем купени по подобен начин, ще загубим почитателите си.\" Тя уточни, че ще направи всичко възможно \"Нощ\" да се проведе нормално, но до промяна в \"климата\" в Пловдив няма да си сътрудничи с местната власт. \"Като гражданин нямам други лостове да реагирам на подобна култура на поведение.\" Какво остана от Европейската столица на културата Фестивалът \"Нощ\", започнал като \"Нощ на музеите и галериите\" преди 14 години, възвърна блясъка на Пловдив като град на културата и изкуството и го превърна в желана дестинация, особено в очите на по-младото поколение. Изследванията сочат, че всяка инвестиция в него се връща 4 пъти в икономиката на града. Това имаше сериозен принос за спечелването на титлата Европейска столица на културата 2019, чието успешно осъществяване догодина е все повече под въпрос. За четирите години, откак Пловдив я спечели под мотото \"Заедно\", общината поетапно се разделя с лицата и организациите от гръбнака й:  колектива \"Кино Космос\" ,  фестивалите на фондация \"Едно\" ,  издателя Манол Пейков,  а сега и \"Отворени изкуства\". Междувременно обещаните ремонти на знакови обекти като централния площад и галерията на пловдивските художници бяха забавени и ще се извършат без архитектурен конкурс и подробни обществени поръчки. \"Дневник\" потърси за коментар община Пловдив, но към момента няма отговор. От Министерството на културата обещаха коментар по-късно през деня.", "date": "2018.02.15", "title": "Заради \"тоталитарно говорене\" най-влиятелната организация за култура в Пловдив се разделя с общината"}
{"url": "https://www.dnevnik.bg/sviat/2018/02/15/3130399_oshte_15_civilni_rusnaci_sa_zaginali_pri_eksploziia_v/", "text": "Двайсет и трима души, сред които 15 руснаци, които работят за \"частни охранителни компании\" в Сирия, загинаха, след като експлозия разтърси оръжеен склад в източната част на страната. Това съобщава Сирийският център за наблюдение на човешките права дни след  информацията за смъртта на цивилни руснаци , за които се предполага, че са свързани с частна военна компания, при американски въздушни удари в същия район.  Инцидентът според данните на организацията е станал в района на градчето Табия Джазира в североизточната провинция Дейр аз Зур. На 6 километра от Табия Джазира е и газовото находище, експлоатирано от американската компания Conoco, и прилежащата рафинерия. Въздушните удари миналата седмица бяха в района на същото находище. Директорът на центъра, Рами Абдел Рахман, казва за \"Франс прес\", цитиран от \"Гардиън\", че компанията, за която са работели руснаците, е отговаряла за \"защита на нефтените и газовите находища, контролирани от сирийския режим\". Не се споменава името на организацията. Миналата година обаче  РБК и \"Фонтанка\" писаха , че най-голямата руска частна военна компания, \"Вагнер\" ( санкционирана от Съединените щати ), и структури на свързвания с Кремъл бизнесмен Евгений Пригожин, също в списъка на САЩ, проявяват интерес към охраната на петролни и газови находища в Сирия, а в замяна могат да получат известни права върху добива. Руснаците според него придружавали сили на режима, напредвали към нефтените и газовите находища на източния бряг на Ефрат, които не са под техен контрол. Според  сайта на Сирийския център  те задействали скрито взривно устройство в опит да вземат оръжия от склада. Освен руските граждани останалите жертви са проправителствени бойци. Може ли да се вярва на данните Информацията не може да бъде потвърдена с абсолютна сигурност (за това предупреди и изследователската група  Conflict Intelligence Team , работила по случая с американския въздушен удар). През последните години някои от твърденията на Сирийския център бяха опровергани в хода на конфликта като частично или напълно неверни. Центърът е сред малкото надеждни източници на информация за по-сериозни инциденти Сирия в последните седмици, когато режимът на сирийския президент Башар Асад засили кампанията си, за да освободи малкото останали територии на запад от река Ефрат, които не са под правителствен контрол (на изток от реката е подкрепяната от САЩ кюрдско-арабска коалиция Сирийски демократични сили, SDF). В рамките на седмица се потвърдиха както  данните им за въздушните удари на САЩ  (макар числата в техни и в други информации да се разминават), така и за няколко офанзиви в  бунтовническия анклав  Източна Гута. \"Може би става въпрос за петима души\" Кремъл отказва да потвърди информацията за загинали цивилни руснаци в Сирия, макар прессекретарят на руския президент  да допусна , че с каквато и дейност да биха могли да се занимават руски граждани на сирийска територия, те не са част от въоръжените сили на страната. Едва днес говорителят на външното министерство  Мария Захарова  отбеляза, че \"става дума за петима души, за които се предполага, че са граждани на Русия\" и които евентуално са сред жертвите на въздушния удар. Според нея те са \"заобиколили\" официалните канали на министерството и това усложнява проверката на информацията. Агенция \"Блумбърг\" междувременно  съобщи днес , позовавайки се на собствени източници, че множество пострадали руски наемници вече са били транспортирани от Сирия до Русия и се лекуват в болници на Министерството на отбраната. Пострадалите са били настанени в лечебни заведения в Москва и Санкт Петербург след въздушните удари в източната част на страната. Според един от източниците броят на жертвите (който иначе не се посочва) на ударите на практика расте, тъй като някои в болниците са починали от раните си. Събеседници на агенцията също свързват инцидента с ЧВК \"Вагнер\", без да навлизат в подробности. В сблъсъка преди удара на САЩ според тях са участвали стотици бойци от Русия и Украйна, които заедно със сирийските проправителствени сили са наброявали 600 души (броят на бойците се оспорва от различни издания).", "date": "2018.02.15", "title": "Още 15 цивилни руснаци са загинали при експлозия в Източна Сирия, обявиха правозащитници"}
{"url": "https://www.dnevnik.bg/sport/2018/02/15/3130366_mejdu_20_i_60_leva_shte_struvat_biletite_za_svetovnoto/", "text": "От днес се продават билетите за световното първенство по волейбол в България и Италия. Надпреварата ще се проведе от 9 до 30 септември, а градовете - домакини в България, са Варна, Русе и София. България е в група D с отборите на Полша, Иран, Куба, Финландия и Пуерто Рико. Националите ще изиграят мачовете си от първата фаза в зала \"Конгресна\" във Варна.  Възпитаниците на Пламен Константинов ще открият надпреварата на 9 септември  срещу Финландия от 19.30 часа. Билетите са разделени в четири ценови категории.  В продажба ще бъде пуснат и дневен билет, който дава възможност на притежателя да гледа всички срещи от програмата за съответния ден. \"Отборният билет\" ще позволи на привържениците на даден тим да закупят пакетен пропуск за всички мачове на любимия си отбор. Той ще включва пет двубоя от първата фаза или три срещи от втория етап на шампионата. Българите ще продължат участието си в София, ако заемат едно от първите три места. Единствено четвъртото място ще прати националите в Милано или Болоня.  Всеки възрастен, който закупи билет, ще има възможност да получи безплатен пропуск за едно дете между 7 и 12 г. Деца до 7 години ще могат да наблюдават безплатно двубоите, ако са придружени от родител с билет, но те няма да имат свое самостоятелно запазен място, съобщават от  Българската федерация по волейбол  (БФВ). Варна ще е българският град с най-много мачове от световното  - 21. София остава с най-малко - шест срещи от втората фаза, тъй като по време на първата в \"Арена Армеец\" ще се проведе световното по художествена гимнастика (10-16 септември). Русе ще приеме мачовете от първия етап от група B. Билетите ще се продават в мрежата на Eventim и неговите партньори: бензиностанции ОМВ, \"Технополис\", Office 1 Superstore, книжарници Orange, Български пощи, билетен център НДК, както и на място пред зала \"Конгресна\", \"Арена Русе\" и \"Арена Армеец\".", "date": "2018.02.15", "title": "Между 20 и 60 лева ще струват билетите за световното по волейбол"}
{"url": "https://www.dnevnik.bg/evropa/2018/02/15/3130463_ako_ima_oblast_v_koiato_es_e_edinen_tova_e_vunshnata/", "text": "През последните години, ако има една област, в която Европейският съюз и държавите членки говорят с един глас, пеят една песен и, най-важното, действат заедно, това е политиката за сигурност и външната политика, заяви върховният представител на ЕС за външната политика и политиката за сигурност Федерика Могерини при пристигането си на  неформалния съвет на външните министри в София . Тя посочи като доказателство на думите си това, че миналата година бе сключено  споразумението за общата европейска отбрана . В Сирия за втора поредна година ние сме тези, които организират основната хуманитарна и политическа конференция в опит да подкрепим бъдещето на страната и региона, каза Могерини. Тя ще е домакин на международна среща за Сирия в Брюксел през април. Предишното подобно събитие на ЕС през 2017 г. бе засенчено от химическа атака в Сирия. По думите й светът не се движи в правилната посока и твърде много конфликти не намират решение. Можете да вините ЕС, ООН, САЩ или международната система, ние правим, каквото можем, ако ЕС го нямаше с неговата хуманитарна помощ, политиките за развитие, дипломация и сигурност, ситуацията в много региони щеше да е много по-лоша, каза още Могерини. Тя подчерта, че от хуманитарна гледна точка войната в Сирия продължава и хуманитарната ситуация там е драматична. ЕС възнамерява да мобилизира хуманитарна помощ както в Сирия, така и в съседните държави, основно в Ливан, Йордания и Турция. По повод  изказването на френския президент Еманюел Макрон , че Франция ще нанесе удар, ако има доказателства, потвърждаващи, че забранени химически оръжия са били използвани срещу цивилни в Сирия от силите на режима, Могерини каза, че ЕС е твърд подкрепата си за работата на системата на ООН за наблюдение на използването на химически оръжия и всяко движение в това отношение трябва да бъде наблюдавано в системата на ООН по възможно най-сериозен начин. Люксембургският външен министър Жан Аселборн коментира: \"Трябва да знаем, че никой няма да реши конфликта с оръжия... Трябва да поведем Сирия към преход\". Тема на днешната среща освен  Западните Балкани  и Сирия ще е и Северна Корея. Могерини отбеляза, че се наблюдават окуражителни стъпки по време на олимпийските игри. В един момент те ще свършат и ЕС е готов да продължи работа първо си с партньорите си, с Южна Корея, САЩ, Япония, но също и с Русия и Китай, за да има силен натиск върху Северна Корея. Ние имаме много строга система на санкции, но и ще започнем усилия по дипломатическа линия, каза още Могерини.", "date": "2018.02.15", "title": "Ако има област, в която ЕС е единен, това е външната политика и сигурността, каза Могерини в София"}
{"url": "https://www.dnevnik.bg/sport/2018/02/15/3130495_cska_privleche_ganaec_dva_dni_predi_podnoviavaneto_na/", "text": "ЦСКА представи пето ново попълнение преди подновяването на първенството в Първа лига. Два дни преди двубоя с \"Верея\" червените подписаха с ганаеца Едвин Джеси, който е национал на африканската страна. Джеси е крило, като досега е играл за отбора на \"Олесунд\" в Норвегия. За последните два сезона има 53 мача и 12 гола в първенството. \"Ръководството се споразумя за правата му с досегашния му клуб \"Олесунд\" от Норвегия и днес футболистът парафира личния си договор\", съобщи ЦСКА, без да разкрива подробности. Футболистът е роден в Холандия, но играе за Гана, защото родителите му са от африканската страна. Той има два мача и един гол за \"черните звезди\". Джеси, който е на 26 години, е продукт на школата на \"АЗ Алкмаар\", където е бил съотборник с друг играч на ЦСКА - Роланд Алберг. \"Нямам търпение да започна подготовка с отбора. Радвам се, че ставам част от най-великия български клуб, от който за големия футбол са тръгнали световно признати играчи като Стоичков и Бербатов. В ЦСКА ме доведе амбицията за трофеи и големи мачове в Европа\", каза Джеси пред CSKA.BG. Преди него тимът привлече четирима други през зимата - Алберг, Жеферсон Телес, Жан Карлос Бланко и  Андре Монтейро-Укра .", "date": "2018.02.15", "title": "ЦСКА привлече ганаец два дни преди подновяването на първенството"}
{"url": "https://www.dnevnik.bg/sport/2018/02/15/3130456_byo_donese_purvo_zlato_za_norvejkiia_biatlon_a/", "text": "Йоханес Тингенс Бьо спечели първа олимпийска титла в своята кариера и донесе първи златен медал за норвежкия биатлон в Пьонгчанг. 24-годишният норвежец триумфира в най-вълнуващия старт от началото на игрите - индивидуалното на 20 километра. Състезанието в най-дългата дистанция беше белязано от най-доброто представяне на българските биатлонисти в Пьонгчанг. Владимир Илиев завърши 19-и, а Красимир Анев се класира на 25-о място. Анев беше много близо да запише най-добрия резултат на олимпийски игри в историята на българския мъжки биатлон. Една грешка в последната стрелба обаче го лиши от подобно постижение. Българският рекорд при мъжете остава притежание на Владимир Величков, който завършва 13-и в индивидуалното в Сараево през 1984 г. При чиста стрелба Анев щеше да е 11-и. Илиев показа страхотно ски бягане и даде пети бегови резултат. Европейският шампион в спринта от 2017 г. обаче направи три грешки в стрелбата, което не му позволи да намери място в топ 10. Той финишира на 2:22.1 минути от Бьо, който направи две грешки, и на 2:07.9 от австриеца Доминик Ландертингер, който спечели бронзовия медал без нито един пропуск на стрелбището. Хърватинът Яков Фак донесе сребърен медал за Словения, след като свали 20-те мишени и остана само на 5.5 секунди от Бьо. Сребърният медалист от преследването Себастиан Самуелсон завърши четвърти с една грешка и изоставане от 29.1 секунди. Фаворитът за златото Мартен Фуркад изглеждаше сигурен победител, след като стартира с 18 точни изстрела. Носителят на Световната купа за последните шест години обаче сбърка последните два патрона и завърши пети с пасив от 42.4 секунди. Французинът даде втори бегови резултат, но беше с цели 42.4 секунди по-бавен от Йоханес Бьо. Друг французин - Симон Дестийо, беше третият най-бърз днес - на 59.8 секунди от Бьо. Австриецът Юлиан Еберхард бе с 1:11.8 мин. по-бавен от норвежеца, а Илиев - с 1:22.1 мин. \"Чувствах се много добре по трасето. Ските бяха отлични. Имах шанс да се боря с най-добрите, но три грешки са доста. За мен са нормални, но за днешното състезания бяха доста. Спринтът е моята дисциплина, но за съжаление там не се получи\", каза Илиев пред \"Евроспорт\". Анев се движеше девети след третата стрелба, а след пропуска на последната излезе на 19-о място. Той имаше аванс от 25 секунди пред Илиев, но загуби повече от 40 секунди от своя сънародник по последната обиколка. Анев завърши на 2:38 минути от Йоханес Бьо. Следващите дисциплини от програмата на биатлона са масовите стартове. Женският на 12.5 километра е в събота, а мъжкият на 15 километра - в неделя. В тях няма да участва нито един българин. Българското участие в биатлона ще продължи с щафетите - смесената на 20 февруари, дамската на 22 февруари и мъжката на 23 февруари.", "date": "2018.02.15", "title": "Бьо донесе първо злато за норвежкия биатлон, а българите се събудиха"}
{"url": "https://www.dnevnik.bg/evropa/2018/02/15/3130493_triabva_da_se_deistva_edinno_v_siriia_vupreki/", "text": "Много е важно да действаме единно, организирано и заедно въпреки различните интереси на различните играчи в Сирия. Това заяви българският външен министър Екатерина Захариева при пристигането си за  двудневния неформален съвет  на министрите на външните работи в София. Изказването й бе в отговор на въпрос по повод  думите на френския президент  Еманюел Макрон, че Франция ще нанесе удар, ако има доказателства, потвърждаващи, че забранени химически оръжия са били използвани срещу цивилни в Сирия от силите на режима. Захариева каза, че ситуацията в Сирия, въпреки че има сериозни успехи в борбата с \"Ислямска държава\", все още не е спокойна. Това показват атаките с жертви през последната седмица. По отношение на наличието или не на химически оръжия те отричат, но мисля, че международната общност и анализите там показват други данни, каза още министърът, като отбеляза, че трябва да се работи стабилизирането на ситуацията там. По повод останалите теми на заседанието Захариева изтъкна, че България смята обявената миналата седмица  стратегия на Европейската комисия за Западните Балкани  за навременна, всеобхватна, обективна и безкомпромисна. \"Ние сме директен съсед на две от страните от Западните Балкани и като такъв, споделяйки добрите и лошите моменти в миналото, считаме, че нашето бъдеще е заедно в ЕС, когато са готови. Считаме, че демократичните и сигурни, проспериращи Западни Балкани са от изключително значение за ЕС, а не само за Балканите\", каза още министърът. В отговор на въпрос Захариева отбеляза, че ще се срещне с гръцкия външен министър Никос Коциас, но няма да има отделна среща, защото дневният ред е много натоварен. Министърът подчерта, че позицията на България по спора за  името между Гърция и Македония  е ясна. \"Това е двустранен въпрос между Скопие и Атина и се надявам те да имат напредък\", каза Захариева. Позицията на България е такава, че решението за името е важно за целия ЕС, но най-вече за двете държави, и се надяваме то да не създаде нови проблеми, но все пак това е двустранен въпрос, каза отново министърът. Днешният дневен ред ще завърши с разговори за Северна Корея. Забелязваме позитивни сигнали в диалога между Северна и Южна Корея и се надяваме те да продължат и след олимпийските игри, каза тя.", "date": "2018.02.15", "title": "Трябва да се действа единно в Сирия въпреки различните интереси, настоя Екатерина Захариева"}
{"url": "https://www.dnevnik.bg/citat_na_deniia/2018/02/15/3130511_citat_na_denia_gordeem_se_che_71_hil_bulgari_jiveiat/", "text": "Много се гордеем, че има 70 хиляди или 71 хиляди българи във Великобритания. Великобритания е дестинация номер едно за българските студенти. Ние искаме това да продължи\", заяви британският външен министър Борис Джонсън  при пристигането си за неформалната среща  на министрите на външните работи на ЕС в София. Той отбеляза, че огромен брой британски туристи идват в България и все повече британци живеят в страната. Искаме това също да продължи, каза още Джонсън.", "date": "2018.02.15", "title": "Цитат на деня: Гордеем се, че 71 хил. българи живеят във Великобритания"}
{"url": "https://www.dnevnik.bg/sviat/2018/02/15/3130535_evrokomisiiata_socialnite_mreji_da_zasiliat_zashtitata/", "text": "Социалните медии трябва да положат повече усилия, за да изпълнят исканията за защита на потребителите, отправени през март миналата година от Европейската комисия. Промените, които са направили Facebook, Twitter и Google+, за да приведат своите условия за ползване в съответствие с правилата на ЕС за защита на потребителите, бяха публикувани днес. От тези промени ще се възползват вече повече от четвърт милиард потребители в ЕС, които използват социални медии. Гражданите няма повече да бъдат принуждавани да се отказват от задължителни права, като например правото да върнат покупка, направена онлайн; те ще могат да подават жалбите си в Европа, а не в Калифорния; и платформите, подобно на доставчиците на офлайн услуги, ще поемат своя справедлив дял от отговорност към потребителите в ЕС. Промените обаче само частично отговарят на изискванията съгласно правото на ЕС за  защита на потребителите . Докато последните предложения на Google изглеждат в съответствие с исканията, отправени от органите за защита на потребителите, Facebook и в по-голяма степен Twitter само частично са разрешили важни въпроси във връзка с отговорността им и начина на уведомяване на потребителите относно премахване на съдържание или прекратяване на договор, казват още от ЕК. Що се отнася до процедурата за \"уведомяване и действие\", която органите за защита на потребителите използват, за да съобщят за наличието на незаконно съдържание и да поискат премахването му, промените, въведени от някои дружества, са недостатъчни. Вера Юрова , комисар на ЕС по въпросите на правосъдието, потребителите и равнопоставеността между половете, заяви: \"Тъй като социалните мрежи се използват като рекламни и търговски платформи, те трябва да спазват изцяло правилата за защита на потребителите. Радвам се, че мерките на националните органи за прилагане на правилата на ЕС за защита на потребителите дават резултати, за което свидетелства фактът, че някои дружества понастоящем предприемат действия да направят своите платформи по-безопасни за потребителите. Неприемливо е обаче, че тези действия все още не са изцяло завършени и отнемат толкова много време.\"", "date": "2018.02.15", "title": "Еврокомисията: Социалните мрежи да засилят защитата на потребителите"}
{"url": "https://www.dnevnik.bg/photos/2018/02/15/3130176_fotogaleriia_nai-atraktivnite_snimki_ot_purvata/", "text": "Първата седмица на 23-ите зимните олимпийски игри вече е зад гърба на участниците. Представяме ви селекция от най-добрите снимки на \"Ройтерс\" от Пьонгчанг 2018 досега.  На снимката: Силният вятър и лошото време белязаха първата седмица от игрите и предизвикаха множество отлагания в алпийските ски.", "date": "2018.02.15", "title": "Фотогалерия: Най-атрактивните снимки от първата седмица на Пьонгчанг 2018"}
{"url": "https://www.dnevnik.bg/politika/2018/02/15/3130549_prezidentut_shte_bude_na_oficialno_poseshtenie_v/", "text": "Президентът Румен Радев ще бъде на официално посещение в Република Македония утре и в събота по покана на президента Георге Иванов. В ръководената от държавния глава делегация участват представители на изпълнителната, законодателната и местната власт, на българското православно духовенство, както и на българските стопански камари. По време на визитата си българският президент ще проведе срещи с държавния глава на Република Македония Георге Иванов, с министър-председателя Зоран Заев и с председателя на Събранието на Република Македония Талат Джафери, съобщиха от \"Дондуков\" 2. Ключови теми на посещението ще бъдат изпълнението на  Договора за приятелство, добросъседство и сътрудничество, който бе ратифициран от Република България и Република Македония и е в сила от един ден , както и подкрепата на България за европейската и евроатлантическата интеграция на Република Македония. Ще бъдат обсъдени и мерките за засилване на търговско-икономическия, културния и образователния обмен между двете държави, както и съвместните проекти за транспортна и инфраструктурна свързаност. През първия ден на визитата си Румен Радев ще поднесе цветя на гроба на Гоце Делчев в православната църква \"Свети Спас\" в Скопие. На 17 февруари президентът ще участва във форум с участието на ръководствата на стопанските камари на двете държави. В програмата на президента са предвидени и разговори с лидери на парламентарно представени политически партии в Македония.", "date": "2018.02.15", "title": "Президентът ще бъде на официално посещение в Македония утре и в събота"}
{"url": "https://www.dnevnik.bg/politika/2018/02/15/3130558_dsb_prizova_za_otmiana_na_popravkite_v_turgovskiia/", "text": "ДСБ обвини третия кабинет \"Борисов\", че намаляването на административната тежест за бизнеса е останало \"поредната шумна пропагандна лъжа\", и призова за отмяна на последните поправки в Търговския закон и за реформа на трудовото законодателство. В последните работни дни на миналата година  парламентът прие промени в Кодекса на труда и в Търговския закон, с които прехвърлянето на фирми бе блокирано . Сега от ДСБ заявяват, че промените вече близо два месеца отнемат времето и енергията на българските предприемачи и блокират търговския оборот. Според формацията се създава атмосфера на административен хаос, натиск и произвол, която пречи малкият бизнес и българските граждани да усетят ползите от икономическия растеж в България и цяла Европа. \"Административната тежест и бюрократичните процедури непрекъснато нарастват;  електронното управление е в задънена улица , електронната идентификация непрекъснато се отлага, съществуващи електронни услуги са с влошено качество и поддръжка; органите по приходите упражняват излишен и вреден натиск върху малкия бизнес, като пристъпват към принудително изпълнение, запори и възбрани за едноседмични закъснения при плащането на дребни суми\", казват от партията. Според ДСБ последните промени в Кодекса на труда и Търговския закон са пример за популизъм, некомпетентност и социалистически манталитет. \"Освен че неоправдано затрудняват и забавят сделките с предприятия и дружествени дялове, тези промени въвеждат излишни правомощия на Главната инспекция по труда (ГИТ), които вече водят до опасни случаи на бюрократичен произвол\", посочват от партията. \"Призоваваме политиците в управлението и парламентарното мнозинство, които смятат себе си за \"десни\", незабавно да пристъпят към отмяна на новоприетите изменения на Търговския закон и реформа на трудовото законодателство в посока на свободен и гъвкав трудов пазар, а не нови и нови тежести и ограничения\", се казва в позицията ѝ.", "date": "2018.02.15", "title": "ДСБ призова за отмяна на поправките в Търговския закон, които затрудняват бизнеса"}
{"url": "https://www.dnevnik.bg/evropa/2018/02/15/3130584_berluskoni_si_pripisa_zaslugata_za_kraia_na_studenata/", "text": "Бившият италиански премиер Силвио Берлускони заяви, че е бил ключовият архитект зад края на студената война, предаде \"Ройтерс\". \"Когато бях в правителството през 2001 г., казах публично, че искам да се сложи край на Студената война, която продължаваше 50 години и бе ужасно мъчение\", заяви лидерът на дясноцентристкия блок в страната. Изказването му вероятно ще изненада повечето историци, според които краят на студената война е между падането на Берлинската стена през 1989 г. и разпадането на Съветския съюз през 1991 г. Берлускони обаче твърди, че тя е свършила през май 2002 г. на срещата на върха на НАТО, на която той бе домакин близо до Рим и на която присъстваха тогавашният американски президент Джордж Буш и руският му колега Владимир Путин. \"И аз постигнах успех (в слагането на край на студената война), защото тук, в Рим, при (въздушната база) \"Пратика ди Маре\" през 2002 г. убедих Джордж Буш и Владимир Путин, използвайки всичките си умения за приятелски отношения, да сложа край на студената война\", каза Берлускони. По думите му това се е случило с \"подписването на договор с НАТО, който предвижда сътрудничество между Руската федерация и НАТО в много сектори, започвайки от трафика на наркотици и оръжия\". Срещата завърши с декларация за отношенията между НАТО и Русия, включваща механизми за консултации и сътрудничество. Очаква се консервативният съюз на Берлускони \"Форца Италия\" (\"Напред, Италия!\") с десните му партньори - \"Северна лига\" и \"Италиански братя\" -  да спечели най-много места  на изборите на 4 март, но според социологическите проучвания най-вероятно няма да получат достатъчно гласове, за да имат мнозинство в парламента. 81-годишният Берлускони, който ръководи четири правителства между 1994 и 2011 г., често твърди, че по време на неговото управление Италия е била по-уважавана в международен план, отколкото при лявоцентристките коалиции.", "date": "2018.02.15", "title": "Берлускони си приписа заслугата за края на студената война... през 2002 г."}
{"url": "https://www.dnevnik.bg/politika/2018/02/15/3130599_dvijenie_bulgariia_na_grajdanite_borisov_da_kaje_dali/", "text": "След като си каза за Цеко Минев, Борисов да продължи с посочването на кукловодите зад офшорки, които мониполизират бизнеси у нас, и има ли го Пеевски в списъка\", призова \"Движение България на гражданите\" (ДБГ). От партията припомнят вчерашното изказване на премиера, че  Цеко Минев е реалният собственик на концесионера на ски зона \"Банско\"  - \"Юлен\" АД, и думите му, че причина за протестите са лошите отношения между Минев и Зелените. \"Проблемът не е в личността, а че властта, която ГЕРБ упражнява в последните 10 години, позволява на един човек да наложи монопол над няколко българските планини\", се казва в позиция на Изпълнителния съвет на ДБГ. Формацията призова Борисов да не бяга от отговорност за постоянните протести срещу неговото правителство заради решението за промяна на плана за управление на Националния парк \"Пирин\", с което се разширява възможността за строителство в планината. \"Хората вече не вярват на това управление и на уверенията му, че строежи в Пирин няма да има. Точно в обратната посока действат депутатите му в парламента с  опитите си за облекчаване на режима за строежи в планините и по черноморското крайбрежие \", се казва в позицията. \"Задкулисните договорки за назначения на посланици и кръвосмешението на институциите е тотално замитане на конституционния принцип за разделение на властите. Категорично се противопоставяме на това\", продължават от ДБГ. Според партията президентът Румен Радев трябва или да се разграничи от думите на Борисов за направени от него предложения за назначения, или, ако е направил такива в противоречие със закона, да ги оттегли.", "date": "2018.02.15", "title": "\"Движение България на гражданите\": Борисов да каже дали Пеевски е сред кукловодите зад офшорки"}
{"url": "https://www.dnevnik.bg/sport/2018/02/15/3130571_silen_shesti_den_izvede_norvegiia_na_vtoro_miasto_v/", "text": "Норвегия се придвижи до второто място в класирането по медали в Пьонгчанг, след като спечели три олимпийски титли в шестия състезателен ден. Германия прибави две златни отличия към сметката си и продължава да води уверено. Родената в Украйна Альона Савченко и роденият във Франция Бруно Масо донесоха титла за Бундестима във фигурното пързаляне. Сребърните медалисти от последното световно първенство спечелиха златото след зрелищна битка със световните шампиони Уъндзюн Суей и Хан Цун. Представителите на Германия бяха четвърти след кратката програма, но след чудесно представяне във волната събраха 235.47 точки. Китайската двойка, която беше начело след първия ден, завърши само с 0.43 точки по-малко от победителите. Канадският тандем Меган Дюамел и Ерик Радфорд спечели бронза с 230.15 точки. Руснаците Евгения Тарасова и Владимир Морозов бяха втори след кратката програма с минимално изоставане от Китай. Колебливо представяне във волната програма обаче ги остави без медал - на четвърто място с 224.93 точки. Бундестимът спечели дежурната си титла в спускането с шейни, след като триумфира в отборната надпревара. Натали Гайсенбергер, Йоханес Лудвиг, Тобиас Вендел и Тобиас Арлт оправдаха ролята на фаворити и нямаха никакви проблеми по пътя към златото. Германските състезатели завършиха с общо време 2:24.517 минути. Те изпревариха Канада с 0.355 секунди, а Австрия допълни почетната стълбичка с изоставане от 0.471 секунди. Германия спечели още един медал днес - бронз на Лаура Далмайер в дългата дистанция в биатлона. Бундестимът увеличи аванса си на върха в класирането, като вече има девет златни, две сребърни и четири бронзови отличия. Норвегия е с шест олимпийски титли и най-големия общ брой медали - 17, от които седем сребърни и четири бронзови. Скандинавците завоюваха три златни и общо отличия днес. Аксел Лунд Свиндал стана най-възрастният олимпийски шампион  в алпийските ски след победа в спускането.  Йоханес Бьо триумфира в най-зрелищното състезание  в биатлона от началото на игрите - индивидуалното на 20 километра при мъжете.  Ски бегачката Рагнхилд Хага грабна златото  в десетте километра свободен стил. Норвежците спечелиха още два медала днес. Шетил Янсруд допълни норвежката доминация в спускането с второ място, а Марит Бьорген завърши трета в ски бягането на десет километра. Холандия остава на трето място в класирането по медали с пет златни, пет сребърни и две бронзови. САЩ също имат пет олимпийски титли, след като днес  Микаела Шифрин спечели първия женски старт в алпийските ски  - гигантския слалом. Общият брой на американските отличие от началото на игрите е осем. Състезаващият се за Канада Тед-Жан Бльомен сложи край на тоталната холандска доминация в бързото пързаляне с кънки. Роденият в Холандия състезател спечели надпреварата на 10 000 метра, като детронира олимпийския шампион от Сочи 2014 Йорит Бергсма. Бергсма завърши втори, а бронзът остана за италианеца Никола Тумолеро. Бльомен донесе четвърто злато за канадския отбор, който заема петото място в класирането по медали. Швеция и Франция имат по три олимпийски титли, след като днес Хана Йоберг изненада фаворитките в индивидуалното в женския биатлон, а сноубордистът Пиер Волтие затвърди доминацията си в бордъркроса и защити златния си медал от Пьонгчанг. Още три държави имат олимпийски титли в Пьонгчанг. Австрия има два златни медала, а Италия и домакините от Южна Корея - по един.", "date": "2018.02.15", "title": "Силен шести ден изведе Норвегия на второ място в класирането по медали"}
{"url": "https://www.dnevnik.bg/citat_na_deniia/2018/02/15/3130625_citat_na_denia_prezidentut_radev_verolomno_napadna/", "text": " - така премиерът Бойко Борисов определи острата реакция на президента Румен Радев, провокирана от изявлението, че  началникът на кабинета на държавния глава Иво Христов  е сив кардинал и че е бил изпълнителен директор на телевизия на депутата от ДПС Делян Пеевски. В отговора си днес президентът настоя Борисов да отговори дали има общи бизнес интереси с Пеевски", "date": "2018.02.15", "title": "Цитат на деня: Президентът Радев вероломно нападна правителството"}
{"url": "https://www.dnevnik.bg/politika/2018/02/15/3130596_borisov_prezidentut_da_sezira_prokuraturata_ako_ima/", "text": "Премиерът Бойко Борисов призова президентът Румен Радев да сезира прокуратурата и други институции по своя преценка, ако има данни за бизнес отношения между Борисов и депутата от ДПС и бизнесмен Делян Пеевски. \"Ако има каквито и да е данни за мой бизнес, за нещо общо с Делян Пеевски, да сезира прокуратурата, Комисията за отнемане на незаконно придобито имущество или която институция иска . Аз твърдя, че такъв нямам\". Това заяви премиерът Бойко Борисов пред журналисти. Той даде брифинг на летището на път за международна конференция в чужбина след като по-рано днес Радев - също чрез медиите - поиска да знае дали Борисов и Пеевски имат бизнес отношения. Премиерът призова държавния глава да извади всички разработки за контрабанда във връзка с Пеевски, които евентуално са били правени по време на служебното правителство, назначено от Радев. Той изрази мнение, че с нищо не е предизвикал реакцията на президента във вчерашното си интервю пред Би Ти Ви в което се похвалил колко добре работел с него. Борисов подчерта, че не иска война на институциите, но е трябвало да отговори на зададените от президента въпроси. Борисов предположи, че в президентството можело да са се почувствали засегнати, че е казал че зад BBT е стoял Пеевски по това време, а не г-н Mанджуков, оръжейният търговец. Тогава обаче трябвало също трябва да се зададе как така от тази телевизия Иво Христов става нaчалник на кабинета на президент и то без достъп до квалифицирана информация, вече цяла година. \"Това не е обида, а елементарен въпрос, който би трябвало да се зададе\", каза Борисов. Той поиска да уточни, че няма нищо общо с това, че водач на  НСО не е спрял на полицейски патрул  и че съпругата на президента - Десислава Радева, няма никаква вина. По думите му шофьорът трябва да си понесе отговорност. \"Може би не може да ми прости, че не купихме тези изтребители за няколко милиарда\", допусна Борисов и обеща: \"Ще купим и самолет, спокойно да е всичко.\" Той припомни, че огромните разходи за отбрана в по-голямата си част са отишли за военно-въздушните сили, чийто командир беше Радев. Припомни покупките на хеликоптерите \"Кугър\" и \"Пантер\" и транспортните самолети \"Спартан\", които сега не са в състояние да летят и попита как са сключвани договорите, за да се стигне до това. Напрежението между Радев и Борисов ескалира след като вчера в телевизионно интервю премиерът каза, че съветникът на държавния глава Иво Христов е работел в притежаваната от Делян Пеевски телевизия Би Би Ти.  Христов го опроверга  като уточни, че по времето, когато той е работил в тази телевизия, неин собственик беше Петър Манджуков. Днес  президентът се възмути от това , че Борисов свързва представител на президентската администрация с името на Пеевски и на свой ред попита премиера какви са връзките му с депутата от ДПС. \"Аз мога да задам контра въпроси – колко струват изборите за Радев? Как се договори с ДПС за подкрепата? С Делян Пеевски ли го направи? Виждате ли как гадно звучи?\", каза Борисов. Той заяви, че подарък от ДПС не му е правен. \"Единствената партия, която не е правила коалиции с ДПС, е ГЕРБ. А партията на Радев - БСП, много пъти го е правила\", каза още Борисов.", "date": "2018.02.15", "title": "Борисов: Президентът да сезира прокуратурата, ако има данни за мои връзки с Пеевски (допълнена)"}
{"url": "https://www.dnevnik.bg/sport/2018/02/15/3130473_mnogo_iskat_no_niamat_jelanie_-_zashto_promianata_v/", "text": "В България се знае, че всички разбират от политика и футбол. И както в политиката, така и във футбола понякога е време за избори. В петък предстои конгресът на Българския футболен съюз (БФС), в който  за гласовете на 547-те гласуващи клуба ще се борят трима души . Настоящият президент Борислав Михайлов търси четвъртия си пореден мандат, а срещу себе си има Любослав Пенев и Ивайло Дражев. Традиционно изборите се свързват с надежди за промяна. А българският футбол има жизненоважна нужда от такава. Големият проблем е, че възможността за изправяне на курса в правилната посока изглежда мираж заради цялостната картина и участниците в нея. След като  беше издигнат от \"Левски\"  и подкрепен от голяма част от водещите клубове, Михайлов влиза като фаворит в изборите и резултат, различен от победа за него, би бил изненада. Но дори и да се стигне до неочакван изход, това далеч не означава, че футболът ще тръгне във възходяща линия. Невидимата промяна Кадрите от бурната радост на хората от ядрото на националния отбор от САЩ '94 след президентските избори в БФС на 21 октомври 2005 г. вероятно са се запечатали в съзнанието на мнозина. Тогава Михайлов, подкрепян от Христо Стоичков, Наско Сираков, Емил Костадинов, Йордан Лечков и други от големия отбор, победи Иван Славков и застана начело на българския футбол с големи надежди. Мандат след мандат, 12 години по-късно проблемите изглеждат много дълбоки. По време на управлението на Михайлов и екипа му националният отбор нито веднъж не се е класирал за голямо първенство. В клубния футбол имаше мимолетен проблясък при \"Левски\" с пробива в УЕФА и първото влизане в групите на Шампионската лига, както и с израстването и успешното европейско развитие на \"Лудогорец\". В тези три мандата обаче първенството няколко пъти промени формата си в търсене на правилната формула. Това време беляза и разрухата в клубове като ЦСКА, \"Локомотив\" (София), както и пловдивските \"Ботев\" и \"Локомотив\". И докато проблемите се задълбочаваха, важните хора във футболния съюз вкупом бягаха от всякаква отговорност. По темата за националите винаги вината е падала върху селекционера (за 12 години имаше десет промени на поста) или футболистите, защото \"с това разполагаме\". По въпросите за състоянието на клубовете обяснението винаги е било, че те си имат собственици, които отговарят за управлението им. Нищо, че футболният съюз многократно прави мечешки услуги с компромиси при издаването на лицензи и заобикаляне на собствените му правила, докато каруцата не е обърната непоправимо (както беше с ЦСКА например). Не по-малки са проблемите и в детско-юношеския футбол, в развитието на треньорите и съдийството. Но оправдания винаги има и отговорността никога не е била в полето на БФС. Ако Михайлов спечели, трудно може да се чака голяма промяна. Тук някъде е добре да се припомни  изказването му от лятото на 2013 г., когато също се готвеше за избори . \"Това обаче ще ми бъде последният мандат, защото това не ми е самоцел. Винаги съм го казвал. Аз съм отговорен човек и съм се хванал да направя нещо за българския футбол заедно с моите колеги. Ако ме изберат още веднъж, ще работим заедно, но само още един мандат.\" Тъкмо детайлите в поведението на настоящия президент и хората от обкръжението му показват несъответствие между думи и действия, чувство за безнаказаност и понякога дори арогантност. От трън, та на глог Слуховете, че Пенев ще се кандидатира за президент, се потвърдиха в момента, в който  той напусна работата си във \"Валенсия\" . Този му ход създаде впечатление, че разчита на подкрепата на силни фигури - нещо, което до момента не се е потвърдило официално. Пенев излезе с конкретни предложения и виждания  какво трябва да се промени в българския футбол , за да може да се отлепи от \"дъното на дъното\", както той сам каза. \"В момента 10 хиляди деца се занимават с футбол, а ние обещаваме до края на 10-годишния ни план бройката да бъде 150 хиляди деца\", каза Николай Илиев, който влезе в екипа на му. Те заявиха, че искат изключването на президенти, собственици и представители на клубове в изпълнителния комитет на БФС и влизането в оперативното ръководство на специалисти в сферата на бизнеса, маркетинга, медиите. В остър тон Пенев много критично посочи своята гледна точка за недостатъците в работата на сегашното ръководство на футболния съюз. Михайлов обаче си затвори ушите и  заяви: \"Не съм се запознавал с идеите на опозицията, защото такива няма. Аз видях само плюване.\" Детайлите в предизборната кампания на Пенев загатнаха, че на него трудно може да се разчита да изведе футбола от кризата. На първо място е големият гаф с изказването на Илиев, че \"Левски\" ще подкрепи Пенев. Независимо дали е бил подведен, или е прибързал, думите му хвърлиха петно върху цялата кандидатура и тежестта на Пенев като кандидат за президент. Далеч по-дребен, но също толкова показателен щрих беше папката, с която бившият селекционер се явяваше навсякъде. Тя беше \"брандирана\" в цветовете на българското знаме с визията на цялата кампания на Пенев (на няколко места се появиха и билбордове с лика на бившия футболист и селекционер). Визия, която препраща по-скоро към маркетинга от зората на 90-те години и изобщо не отговаря на целите на екипа за развиване на маркетинг стратегия. Същото може да се каже и за на практика отсъстващата медийната политика на екипа на Пенев. Третият кандидат, Дражев, е бивш президент на \"Черноморец\" (Бургас), но неговите възможности за успех в изборите изглеждат илюзорни. Сред най-гръмките  промени, които той обяви, е обръщането на календара на първенството в \"пролет - есен\"  - нещо, което звучи най-малкото странно в съвременния ритъм на международния футбол. Такъв ни е материалът Всъщност най-големият проблем в българския футбол си остава липсата на желание за промяна във всички замесени по веригата - от ръководството на БФС, през собствениците на клубовете, до футболисти, треньори и съдии. \"Левски\" предизвика разнопосочни реакции сред почитателите си, като издигна кандидатурата на Михайлов. В последните години сините често са критикували БФС за политиката му. От клуба дадоха да се разбере обаче, че предпочитат настоящия президент пред Пенев. В дните след това като по команда редица клубове от Първа лига обявиха, че са с Михайлов. \"Локомотив\" (Пловдив)  написа в сайта си : \"Свидетели сме на последователната работа на БФС във всички аспекти на българския футбол. Смятаме, че това надграждане ще продължи през следващите години и ще доведе до резултатите, които всички желаем.\" Подкрепа дойде от шампиона \"Лудогорец\" и от президента на \"Славия\" Венцислав Стефанов. Изключение сред големите играчи направи ръководеният от Гриша Ганчев \"ЦСКА - София\", който и до момента не се е произнесъл. По-лошото е, че точно големите клубове, които трябва да задават тона на промените, са далеч от моделите на работа в световния футбол, превръщащ се все повече в бизнес. Мисленето на собствениците на отбори и поведението им остават много далеч от подхода, с който българският футбол би тръгнал напред. С думите и действията си те дори продължават да нанасят тежки удари по и без това разваления му имидж. И дори Михайлов и екипът му да бъдат сменени, хората във футбола остават същите. А те много искат промяната, но не я желаят.", "date": "2018.02.15", "title": "Много искат, но нямат желание - защо промяната в българския футбол ще остане мираж"}
{"url": "https://www.dnevnik.bg/evropa/2018/02/15/3130528_makar_i_s_otslabeni_pozicii_gert_vilders_se_nadiava_na/", "text": "Силна фигура на опозицията в Холандия, антиислямски настроеният депутат Герт Вилдерс се стреми чрез местните избори на 21 март да разшири своите структури и да завоюва трайни позиции на локално равнище. Партията му е представена вече в кметствата на Хага и северния град Алмере, а сега, изглежда, ще издигне свои кандидати в 30 общини в страната - от южните до северните региони. Вилдерс е окуражен от факта, че миналата година на изборите за парламент спечели двайсет места. Този месец холандските партии депозираха в общините кандидатските си листи, които ще бъдат оповестени утре. Навлизайки в този нов етап, изрусеният депутат цели да превърне своята Партия на свободата (ПС) в \"партия, която и на местно ниво ще е единствената, която брани истински от ислямизация нашата култура, нашата идентичност, нашата свобода\". И да използва тези \"подсилени основи\" за изграждане на още по-широка мрежа. Според последните анкети обаче Партията на свободата губи инерция и \"за момента е в упадък\", сочат експерти, като изтъкват структурните й слабости. Вътрешнопартийни проблеми Местата в листите са ограничени (девет кандидати в Хага срещу петдесетина за традиционните партии) и Партията на свободата трудно набира нови членове, отбелязва Рюд Коле, политолог от Лайденския университет. Тя среща спънки вече не заради страха от демонстриране на симпатии към крайната десница - това \"сега се приема за нормално\", смята Коле, а заради липсата на \"партиен апарат\", подчертава Кес Артс, политолог от Грьонингенския университет. Партията \"си остава шоу за един\", в което Герт Вилдерс \"иска, а и му се налага да контролира всичко\", добавя Артс. Вилдерс сам признава, че трудно набира кадри. \"Партията е доста млада и понякога, искаме или не, се насочваме към хора, които не познаваме добре\", с риск те да излязат после от релсите, потвърждава той, цитиран във всекидневника \"Де Фолкскрант\". През декември Вилдерс бе принуден да изтегли от надпреварата първия човек в листата си след разкрития за връзките му с британския историк Дейвид Ървинг, отричащ холокоста. Друг бивш кандидат пък бе заявил, че иска \"да обеси\" премиера, а трети - водещ в листата в Утрехт, искал да види местната джамия, \"тъй да се каже, опожарена\". \"Така показва уязвимостта на партията\", коментира Артс, според когото \"ПС си пати донякъде от лоша организация\". Ротердам - националната арена Голямото изпитание ще бъде Ротердам, смятан за \"арена на националната политика\". Половината население на този пристанищен град е от чуждестранен произход; такъв е и досегашният популярен кмет Ахмед Абуталеб - човек от мароканско потекло и първият кмет мюсюлманин в Холандия. Там Партия на свободата ще трябва да се бори и с популисткото движение \"Лефбар Ротердам\" (\"Ротердам, годен за живот\"). Предвождано навремето от популиста Пим Фортьойн, убит през 2002 г., чийто пряк наследник в политиката е Герт Вилдерс, то е \"сред най-стабилните политически сили от 15 години насам\" според Артс. Друг конкурент на Вилдерс, макар и останал по-назад, е харизматичният евроскептик Тиери Боде, заявил по време на кампанията, че подкрепя \"Лефбар\". Неговият Форум за демокрацията нахлу миналата година на холандската политическа сцена, като извоюва две кресла в долната камара на парламента - \"сериозен съперник за ПС\" по думите на Артнс. Партията настоява за \"ограничаване на ислямизацията\" и \"сигурност на улицата\". Така навлиза в полето на Партията на свободата и нарушава \"монопола\" й като антиимигрантска партия, пояснява Филип ван Праг, политолог от Амстердамския университет. Още повече че либералите на премиера Марк Рюте, а също и християндемократите \"са възприели частично популистката риторика\", констатира Коле. Прочее, изправен пред тази нарастваща конкуренция и нестабилен заради вътрешните проблеми в партията си, предизвикващият полемика депутат мъчно ще може да се представи толкова добре, колкото на парламентарните избори. А последните анкети му предричат нов срив в резултатите - с около четвърт от гласовете в сравнение с миналата година. Но Вилдерс вече поглежда към провинциалните избори и вота за Сенат с непряко гласуване през 2019 г. \"За Вилдерс е от значение националното равнище - най-вече и преди всичко\", уверява Коле./БТА", "date": "2018.02.15", "title": "Макар и с отслабени позиции, Герт Вилдерс се надява на успех на местните избори"}
{"url": "https://www.dnevnik.bg/sport/2018/02/15/3130634_jujna_koreia_e_poharchila_blizo_3_mln_dolara_za_ujuta/", "text": "Южна Корея е похарчила 2.6 милиона долара по настаняването и осигуряването на добри условия за севернокорейската делегация, пише \"Ройтерс\". В сумата не влиза престоят на 22-ата спортисти от комунистическата страна, които живеят в олимпийското село в Гангвон. Тренировките и подготовката на севернокорейските състезатели струват на организаторите общо 50 хиляди долара. Останалите 418 членове на делегацията, сред които са 229 мажоретки и 137 артисти, са настанени в хотели. Всеки представител на Северна Корея в Пьонгчанг струва по 6200 долара на организаторите на игрите. Мажоретният състав е настанен в четиризвезден хотел, където стаите струват от 230 до 670 долара за нощувка.  \"Армията от красавици\"  доби известност с подкрепата си за обединения корейски отбор в женския хокей. След участие в демонстрация 30-те севернокорейски таекуондисти отсядат в петзвездния Grand Walkerhill Hotel. В хотела са гостували известни личности като Майкъл Джексън и Парис Хилтън. Преди началото на игрите делегация от Северна Корея инспектира съоръженията в Пьонгчанг. Престоят на севернокорейските представители е излязъл 25 хиляди долара. Южна Корея се надява да стопли отношенията си със Северна Корея чрез игрите в Пьонгчанг. Полуостровът е разделен вече близо 70 години, като двете страни все още нямат подписан мирен договор.", "date": "2018.02.15", "title": "Южна Корея е похарчила близо 3 млн. долара за уюта на севернокорейската делегация"}
{"url": "https://www.dnevnik.bg/politika/2018/02/15/3130770_dps_zalaga_na_simpatizantite_da_poemat_obedinenieto_s/", "text": "Движението за права и свободи (ДПС) ще пита симпатизантите си искат ли обединение с отцепилите се от движението политически формации - ДОСТ с лидер Лютви Местан и Народна партия Свобода и достойнство на Орхан Исмаилов. Това съобщи пред БНТ депутатът от движението Йордан Цонев. Български изселници от Турция миналата седмица  поискаха обединението на трите формации  по време на конференция в Бурса на най-влиятелната организация на българските изселници в Турция \"Балгьоч\". Днес Цонев поясни, че изселниците са се обърнали с призив към симпатизантите, а самата ДПС имала решение на ръководния си орган още преди месеци на отчетно-изборните събрания, които се провеждат в момента на всички нива, да бъдат канени всички симпатизанти, така че обединението да върви чрез тях. ", "date": "2018.02.15", "title": "ДПС залага на симпатизантите да поемат обединението с отцепилите се"}
{"url": "https://www.dnevnik.bg/razvlechenie/2018/02/15/3130772_video_drugite_novini/", "text": "Вим Вендерс снима филм за папа Франциск Спални чували, червен килим и анимация откриват Берлинале Пътуване и романтика с новата колекция на Ралф Лорън Шумна и бляскава церемония за посрещане на Земното куче", "date": "2018.02.15", "title": "Видео: Другите новини"}
{"url": "https://www.dnevnik.bg/sport/2018/02/15/3130778_krasimir_ivanov_dulgovete_na_levski_namaliavat/", "text": "\"Левски\" успява да намали дълговете си, заяви изпълнителният директор на клуба Красимир Иванов. \"Задълженията на \"Левски\" са основен въпрос. Работим в сянка, но полагаме достатъчно усилия. Първо задълженията да бъдат обслужвани. Дълговете ни намаляват. Като цяло искаме клубът да бъде по-успешен\", каза той. Преди година  на среща с привърженици в зала \"Универсиада\" Иванов заяви, че дълговете са 26.2 милиона лева . \"С парите от заемите са финансирани активите и загубата. Всеки клуб има задължения\", каза Иванов. По думите му приходите от продажбата на Жуниор Мапуку в Китай покриват средствата, дадени за привличането на всички нови през зимата. Иванов каза, че е изненадан от напускането на Асен Букарев. На въпрос за  думите на Букарев, че \"Левски\" е като гнила ябълка , изпълнителният директор заяви: \"Не знам за Дания, но в \"Левски\" няма нищо гнило\".", "date": "2018.02.15", "title": "Красимир Иванов: Дълговете на \"Левски\" намаляват"}
{"url": "https://www.dnevnik.bg/politika/2018/02/15/3130790_v_mjunhen_borisov_poiska_burzo_reshenie_za_vlizaneto/", "text": "В изказване на официалната вечеря за откриването на конференцията по сигурността на тема \"Нови идеи за Европа\" в Мюнхен, премиерът Бойко Борисов настоя за бързо решение за влизането на България в т.- нар. чакалня на еврозоната (ЕRM2) и в Шенгенското пространство.  България е лоялна и дисциплинирана държава и стриктно спазва Маастрихтските критерии, заяви Борисов и цитира данни за ниския външен дълг, бюджетния излишък, ръста на икономиката, рекордно ниската безработица и високия фискален резерв. \"Искам да попитам какво повече искате от държава на изток, от бившия Варшавски договор, социалистическа държава\", каза премиерът и допълни, че българската граница е една от най-добре пазените в Европа. Отличниците трябва да получат отлични резултати за труда си, продължи той и направи сравнение с показателите на Гърция. \"Ако трябва, да станем недисциплинирани, за да ни обърнете внимание\", обърна се той към присъстващите европейски лидери. Борисов настоя за инфраструктурно присъединяване на Западните Балкани и призова за добри отношения с Русия и Турция. Изрази надежда, че политическият диалог с Анкара ще се нормализира с аргумента, че Турция и в момента пази южния фланг на НАТО. За Русия каза, че за нея е важен евроейпският пазар и попита \"трябва ли ни такъв голям противник\". Вметна, че днес руското външно министерство е направило остро изказване по негов адрес. (бел. ред.  говорителят Мария Захарова предложи на Борисов  да бъде дадено руско гражданство) \"От едната страна ти е Крим, от другата - Истанбул, а отзад - Косово - там се намира България\", описа той сложната политическа позиция на страната си. Увери, че винаги е гледал интереса на България и Европа, който, по думите му, е да се живее в мир.", "date": "2018.02.15", "title": "В Мюнхен Борисов поиска бързо решение за влизането на България в Шенген и ERM2"}
{"url": "https://www.dnevnik.bg/video/2018/02/15/3130785_kogato_premierut_i_prezidentut_se_obijdat_na_peevski/", "text": "Името на депутата от ДПС Делян Пеевски предизвика словесна схватка между премиера Бойко Борисов и президента Румен Радев, в която прозвучаха намеци за необявени и нерегламентирани връзки. Какво си казаха политиците с най-голяма власт в държавата и как им отговори Пеевски вижте във видеото. Още видео от \"Дневник\" -  тук.", "date": "2018.02.15", "title": null}
{"url": "https://www.dnevnik.bg/sport/2018/02/15/3130795_ludogorec_zagubi_tejko_ot_milan_v_razgrad/", "text": "Лудогорец\" допусна тежка загуба от \"Милан\" в 1/16-финалите в Лига Европа. Българският шампион отстъпи с 0:3 в Разград в първата среща с \"росонерите\". Италианците стигнаха до успеха с головете на Патрик Кутроне, Рикардо Родригес и Фабио Борини и на практика подпечатаха преминаването си в следващата фаза. \"Лудогорец\" игра далеч от познатото си ниво, като липсваха опасните атаки. Проблемите дойдоха от грешките в защита, от които \"Милан\" се възползва максимално. Положителният акцент от мача е включването на 19-годишния Светослав Ковачев в 81-ата минута на мястото на Джоди Лукоки. \"Лудогорец\" изравни най-тежката си загуба като домакин. Преди четири години съставът падна с 0:3 от \"Валенсия\" в осминафиналите на Лига Европа. В отсъствието на Клаудиу Кешеру треньорът на \"Лудогорец\" Димитър Димитров започна мача с новопривлечения нападател Якуб Шверчок.  \"Лудогорец\" влезе уверено в срещата, но постепенно \"Милан\" взе предимство във владението на топката. Воденият от Дженаро Гатузо отбор не позволяваше на съперника да организира обичайните си бързи и опасни атаки. При една от възможностите за домакините топката беше центрирана в наказателното поле Шверчок скочи и докосна топката, но не можа да я насочи точно. Разочарованието дойде в последните секунди на първата част, когато \"Милан\" поведе. Тогава след центриране от ляво защитата на \"Лудогорец\" сгреши и Кутроне се възползва, за да вкара. В началото на втората част воденият от Димитров отбор отново имаше добри мигове. В 55-ата минута Светослав Дяков улучи гредата. Малко след това съдията даде дузпа за нарушение на Козмин Моци и Родригес удвои. \"Милан\" продължи да има контрол над случващото се на терена, като дълго време липсваха добри положения пред двамата вратари. В 92-ата минута Борини направи победата на отбора си по-изразителна, като с хубав удар в наказателното поле оползотвори подаване от дясно.", "date": "2018.02.15", "title": "\"Лудогорец\" загуби тежко от \"Милан\" в Разград"}
{"url": "https://www.dnevnik.bg/bulgaria/2018/02/15/3130748_ministerstvo_dade_na_prokuraturata_pomagalo_pritesnilo/", "text": "Министерството на образованието е подало сигнал до прокуратурата за това, че името на ведомството е било неправомерно използвано. Повод е появил се в интернет откъс от помагало за първи клас по математика, в което в социалните мрежи се появиха притеснения, че има т. нар. джендър агитация. Задачата, която предизвика възмущение гласи: \"Панталонките на момченцето струват 10 лева, а блузката му е с 20 лв. по-скъпа. Колко струва роклята му?\". Авторите на книжката твърдят, че има техническа грешка и част от помагалата ще бъдат изтеглени и поправени. Върху помагалата има надпис: \"Одобрено от МОН\" Заместник-министърът на образованието Деница Сачева коментира пред \"Дневник\", че през 2011 година министерството е одобрило помагало на издателство \"Вега 74\". Но впоследствие неясно как друго издателство - \"Сънрей\" използва труда на този авторски колектив. \"Те издават помагало, в което допускат тази печатна грешка, за която може да спорим дали е волно или неволно, като на корицата на това помагало пише, че е одобрено от министерството. Това не е вярно и сигналът до прокуратурата е, че неправомерно се използва името на министерството\", коментира още Сачева.", "date": "2018.02.15", "title": "Министерство даде на прокуратурата помагало, притеснило родители с \"джендър агитация\""}
{"url": "https://www.dnevnik.bg/analizi/2018/02/15/3130637_dokude_shte_stignat_borisov_i_radev_s_peevski/", "text": "Това  видя премиерът  в публична реакция на президента срещу него. Ако случайно все още не сте чули за сблъсъка между Борисов и Радев от последните 24 часа - какво ще си помислите - военен преврат ?! Не, президентът зададе  три въпроса на премиера , свързани с депутата от ДПС, собственик на медии и други знайни и незнайни бизнеси - Делян Пеевски. Вярно, че те прозвучаха буквално като следователски по граматическа структура и краткост: Всичко започна от първото от доста време насам  интервю на премиера  в сряда вечер. В него Борисов обясни, че президентът е \"един прекрасен човек\", но че им пречи неговият сив кардинал, който му пише речите. Той каза, че помни Иво Христов (началник на кабинета на президента - бел.авт.) като изпълнителен директор в \"телевизията на Пеевски\" ББТ. Христов  ведната опроверга  това. Няколко часа след въпросите на Радев в четвъртък - Борисов побърза да отговори. Той отрече да има бизнес с Пеевски. На въпроса срещал ли се е с него - не отговори достатъчно конкретно - срещал се е с много депутати от опозицията, \"Карадайъ му ги водел\". Премиерът посъветва президента да сезира прокуратурата и други институции, ако има данни за \"нещо общо\" между него и Пеевски. Борисов обаче направи още една крачка - призова от времето на служебното правителство, назначено от президента (тогавашният вътрешен министър Пламен Узунов сега е секретар на Радев по правни въпроси и антикорупция). Няма да коментирам, че съветът - да се обърне към прокуратурата по въпрос свързан с Пеевски - предизвиква смесица от смях, съжаление и чудене дали премиерът смята хората за толкова наивни, да не кажа смахнати. И дали знае, че в прокуратурата отлежават над 50 сигнала с дебели папки финансова документация само от сдружение \"Ние гражданите\" за престъпления по осребряването/разграбването на активите на КТБ. И дали и двамата - и премиер, и президент, знаят, че на всички сигнали прокурорската резолюция е отказ за образуване на проверка. Това, което е интересно в новата фаза на конфликта, е че премиерът свърза президента с Пеевски и президентът отвърна със същото обвинение. Както и да се тълкуват изказванията, и в двете си личи, че и за премиера, и за президента. Радев обясни, че не приема да замесват в едно изречение името на Пеевски и хора от неговата администрация и като се случи - ще реагира. Реакцията на Борисов обаче предизвиква повече въпроси. Извън дежурното разграничаване на ГЕРБ от ДПС (и днес той свърза ДПС с \"партията на президента\" - БСП, обясни, че Радев е получил техните гласове на изборите и дори каза, че и той може да попита - с Пеевски ли се е договарял Радев за тези гласове), за самия Пеевски Борисов обикновено се изказва внимателно и неутрално или умело заобикаля темата. да прехвърли Пеевски и към президента (възможно ли е да е случайно) - все още не е ясно. Във въпросното интервю Борисов изненада, като назова още една обществена тайна - кой е реалният собственик на \"Юлен\" (концесионера на ски-зона Банско) - Цеко Минев. Този, който е съакционер в Първа инвестиционна банка - същата, която пое дългове на Пеевски към КТБ, за да твърди последният впоследствие, че няма нищо общо с Цветан Василев и фалита на банката... Та новата фаза на конфликта правителство - президент изведнъж може да придобие радикален смисъл... Въпросите на Радев към Борисов оставят усещането, че той знае нещо от отговорите. Несериозно ще е президентът да пита с такава конкретика без да има информация. А логично е да има информация - службите за сигурност, включително ДАНС, която се бори с високата корупция, по закон изпращат, би трябвало да изпращат, докладите си и на него, освен на правителството. Ако президентът има информация, наистина трябва да я предаде на прокуратурата. И ако тя не реагира - да оповести това публично. (А дали въобще службите за сигурност, включително ДАНС, за които знаем кой и как ги контролира, могат да бъдат надеждни източници на информация; и дали вече не са превърнати в оръжие на едната страна в конфликта...оставям настрана.) Във всички случаи сблъсъкът, дефиниран от Борисов като \"вероломно нападение срещу правителството\", е здравословен, защото вади на бял свят проблемите, за които от години пишем. Предвзетото каканижене на политолози и антрополози колко важен бил мирът и разбирателството между институциите и кой бил виновен за напрежението вече не струват нищо - отегчителни, крепящи статуквото приспивни приказки. от зависимости в номинално разделените власти, част от които е прокуратурата? Това зависи и от двамата генерали. Като начало те могат да отговорят на следните въпроси: Защо премиерът Борисов атакува началника на кабинета на президента като го свърза с Пеевски? Какъв според Борисов е проблемът, ако си свързан с Пеевски? Какво знае Борисов за разработки за контрабанда и за Пеевски, правени по време на служебното правителство на Радев? Чел ли е тези разработки? Ще поиска ли разработките от службите, каквото право той има ? Защо той не сезира прокуратурата да провери бизнес развитието на Пеевски ? Каква информация има президента Радев, за да зададе точно тези въпроси на Борисов? Ще опровергае ли отговорите, които получи от Борисов? Знае ли за разработки за контрабандата и за Пеевски, правени по време на назначеното от него правителство? Ако не е знаел, ще поиска ли тези разработки сега? Ще сезира ли главния прокурор да разследва бизнес развитието на Пеевски и има ли той връзки с Борисов? Защо е толкова голям проблем споменаването на името Пеевски в едно изречение с хора от неговата администрация? И един въпрос, който се надявам да не остане реторичен: Ще чуем ли нещо по темата от главния прокурор ?", "date": "2018.02.15", "title": "Докъде ще стигнат Борисов и Радев с Пеевски"}
{"url": "https://www.dnevnik.bg/sport/2018/02/15/3130799_dimitur_dimitrov_ne_bivashe_da_dopuskame_gola_v_kraia/", "text": "Треньорът на \"Лудогорец\" Димитър Димитров-Херо заяви, че допуснатият гол в края на първото полувреме е натежал в мача с \"Милан\". Българският отбор  загуби с 0:3 от \"росонерите\"  в първата среща от 1/16-финалите в Лига Европа. \"Има нотка на неудовлетворение. Трябва да търсим вината у себе си, защото при равностойно полувреме допуснахме липса на концентрация. При дузпата имаше излишно нарушение и след това се пречупи настроението. Последният гол пък дойде в повече\", каза Димитров пред БНТ. Според него си е проличало, че на \"Лудогорец\" му липсва игрови ритъм, докато \"Милан\" е в разгара на първенството. \"Играхме от първата минута с висока преса, имахме ситуации. Можехме да поведем при центрирането към Шверчок. Отборът на \"Милан\" беше много рационален и реализира почти всичко. За мен голът преди почивката беше ключов.\" По думите му \"Лудогорец\" е длъжен да се вдигне и да изиграе здраво реванша в Милано. Полузащитникът Светослав Дяков заяви, че отборът не е заслужавал да загуби толкова категорично. \"Допуснахме леки голове и \"Милан\" отбеляза почти всички положения, които имаше. Аз имах възможност да вкарам, но топката се удари в гредата. Нормална ситуация, но нямахме шанс. Мисля, че вторият гол ни прекърши.\" Според него \"нищо страшно не е станало\". \"Очаква ни труден мач след седмица. Ние ще отидем да покажем добър футбол. Благодарим на феновете, че дойдоха да ни подкрепят. Разочаровани сме, че не успяхме да ги зарадваме.\"", "date": "2018.02.15", "title": "Димитър Димитров: Не биваше да допускаме гола в края на първото полувреме"}
{"url": "https://www.dnevnik.bg/biznes/2018/02/15/3130800_nova_ideia_vsichki_kasovi_aparati_da_se_podmeniat_burzo/", "text": "Всички над 400 хил. касови апарати в търговските обекти трябва да бъдат подменени до 31 декември 2018 г., а разходите на бизнеса за това ще са около 120 млн. лв. Това се разбра на днешно заседание на парламентарната бюджетна комисия, която покрай промени в Закона за митниците трябваше да измени и членове от закона за ДДС, информира  \"Медиапул\".  Искането за подмяна на фискалните устройства е на Националната агенция за приходите, която установила, че между 30 и 70% от оборотите не се отчитат. Самата промяна обаче вече е факт и е направена чрез изменения в Наредба Н-18 от 2006 г. за регистриране и отчитане на продажби в търговските обекти чрез фискални устройства, подписана от министъра на финансите Владислав Горанов в края на 2017 г. \"Финансовият министър знае ли за тези разчети? Има ли цялостна оценка на въздействието?\", изумена попита председателят на комисията Менда Стоянова (ГЕРБ), допълва  \"Сега\" . \"Всички искаме да се борим срещу сивата икономика, но подобни мерки са шокиращи и не е възможно да се извършат в рамките на няколко месеца\", заяви депутатът от БСП Румен Гечев. Йордан Апостолов от \"Обединени патриоти\" се възмути, че само преди няколко месеца земеделците, които се занимават с растениевъдство, са били принудени да се снабдят с електронни фискални устройства, за да си получат субсидията. \"Сега отново ли ще искате от тях да купуват касови апарати\", попита той.", "date": "2018.02.15", "title": "Нова идея: Всички касови апарати да се подменят бързо"}
{"url": "https://www.dnevnik.bg/photos/2018/02/15/3130804_snimka_na_denia_pod_svetlinite_na_projektorite_v_berlin/", "text": "Сесил дьо Франс - звездата от \"Джанго\", с който беше открит миналогодишният кинофестивал \"Берлинале\", излезе отново на сцената днес. Актрисата е член на журито в тазгодишното 68-о поред издание, което започна тази вечер в германската столица.", "date": "2018.02.15", "title": "Снимка на деня: Под светлините на прожекторите в Берлин"}
{"url": "https://www.dnevnik.bg/photos/2018/02/15/3130289_fotogaleriia_svetovnite_snimki_na_denia_-_15_fevruari/", "text": "Победителят в изложението за кучета \" Westminster Kennel Club\" в Манхатън, Ню Йорк, САЩ.", "date": "2018.02.15", "title": "Фотогалерия: Световните снимки на деня - 15 февруари 2018 г."}
{"url": "https://www.dnevnik.bg/sport/2018/02/15/3130809_gatuzo_ne_biva_da_mislim_che_vsichko_e_resheno/", "text": "Милан\" не трябва да си мисли, че всичко е решено. Това заяви треньорът на \"росонерите\" Дженаро Гатузо въпреки  убедителната победа с 3:0 срещу \"Лудогорец\" в Разград . Италианците стигнаха до успеха с головете на Патрик Кутроне, Рикардо Родригес и Фабио Борини и взеха много добра преднина преди реванша в Милано от 1/16-финалите в Лига Европа. Всички футболисти на Милан тренират добре. В момента, в който получат шанс, те се представят добре. \"Милан\" не беше много по-добър от \"Лудогорец\". В началото срещнахме трудности, \"Лудогорец\" ни пресираше. Но бяхме много концентрирани и съсредоточени\", каза Гатузо. \"В първите минути правихме грешки. \"Лудогорец\" е добър, особено по фланговете. Ние се противопоставихме, но този начин на игра не бива да си го позволяваме в неделя срещу \"Сампдория\". Сега трябва да мислим за този мач. Но не бива да смятаме, че всичко е решено\". заяви той. Според него \"Лудогорец\" има добри футболисти и може да атакува опасно. \"Не дадохме на съперника да прави атаки, каквито съм виждал, че могат.\" Гатузо каза, че е имало неяснота кой да изпълни дузпата. \"Нямаме истински дузпаджии\", посочи треньорът.", "date": "2018.02.15", "title": "Гатузо: Не бива да мислим, че всичко е решено"}
