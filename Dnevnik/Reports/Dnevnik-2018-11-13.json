{"url": "https://www.dnevnik.bg/sport/2018/11/13/3345521_federer_se_razvihri_sreshtu_tiim_i_ostana_v_igrata_vuv/", "text": "Роджър Федерер постигна важна победа и остана в играта във финалите на АТП в Лондон. Швейцарецът спечели с 6:2, 6:3 срещу Доминик Тийм и съхрани възможности да се класира за полуфиналите в надпреварата. Носителят на 20 титли от Големия шлем се нуждаеше от успех, след като в първия си мач  загуби в два сета от Кей Нишикори . Той вече има победа и загуба, като със същия актив е и японецът. След две победи начело в групата е Кевин Андерсън. Именно той е следващият съперник на Федерер.  Швейцарецът изигра много силно мача си с Тийм и нито за миг не позволи на съперника си да го притесни и да стигне до точка за пробив. Федерер приключи мача с много високи проценти на спечелени точки на свой сервис (86% на първи и 81% на втори сервис). В целия двубой само в един гейм при начален удар на швейцареца Тийм успя да вземе повече от точка. Още в началото на мача Федерер имаше възможност за пробив, но австриецът се спаси. След това обаче с два пробива третият в света стигна до 6:2. Във втория сет швейцарецът беше дори по-убедителен в сервис-геймовете си, като три от тях спечели на нула и даде общо само точка на Тийм. С пробиви в първия и последния гейм Федерер приключи мача за малко повече от час.", "date": "2018.11.13", "title": "Федерер се развихри срещу Тийм и остана в играта във финалите в Лондон"}
{"url": "https://www.dnevnik.bg/citat_na_deniia/2018/11/13/3345400_citat_na_denia_stiga_s_tiia_revoljucii_daite_kachestvo/", "text": "Това заяви депутатът и бивш министър на културата Вежди Рашидов по време на заседанието на парламентарната комисията по култура и медии, чиито председател е той. Думите бяха казани по повод на  откритото писмо на над 80 кинодейци , които в началото на ноември изразиха възмущението си от изказвания на Вежди Рашидов и Тома Биков за това  какви филми трябва да подпомага държавата. Вежди Рашидов, който закъсня за откриването на заседанието на комисията с 20 минути, отрече, че през XXI век някой има желание да казва как се правят филми. В същото време той подчерта, че държавата има право да пита за какво са вложени средствата, които отпуска на българското кино. ", "date": "2018.11.13", "title": "Цитат на деня: Стига с тия революции, дайте качество"}
{"url": "https://www.dnevnik.bg/sport/2018/11/13/3345412_andersun_razbi_nishikori_i_se_nasochi_kum_polufinalite/", "text": "Финалистът от \"Уимбълдън\" Кевин Андерсън постигна смазваща победа срещу Кей Нишикори и направи огромна крачка към полуфиналите в заключителния турнир на АТП в Лондон. Южноафриканският тенисист се наложи с 6:0, 6:1 за едва 64 минути. Андерсън, който прави дебют в турнира, постигна втора чиста победа в зала \"О2 арена\" в Лондон. В неделя той откри финалите на АТП с  успех срещу австриеца Доминик Тийм с 6:3, 7:6 (10) . Мястото на Андерсън в следващата фаза все още не е гарантирано, но вероятността той да отпадне в групите вече е нищожна. Световният №6 може да се класира за полуфиналите още тази вечер, ако другият мач в група \"Лейтън Хюит\" - Роджър Федерер срещу Тийм (от 22.00 ч.), завърши в три сета. В противен случай южноафриканецът ще трябва да изчака до четвъртък. Тогава той ще завърши участието си в груповата фаза с мач срещу Федерер, а Нишикори ще играе с Тийм. Андерсън отново показа страхотен сервис, а Нишикори не успя да се противопостави по никакъв начин. Южноафриканецът имаше тотално превъзходство и беше на път да спечели мача, без да даде дори гейм на съперника. Андерсън поведе с 6:0, 5:0, преди Нишикори най-накрая да спечели подаването си. Още в следващия гейм обаче финалистът от \"Уимбълдън\" приключи двубоя без затруднения. Андерсън записа 10 аса, вкара 78% първи сервис и загуби едва осем от разиграните 36 точки в своите подавания. Той не даде нито една точка за пробив на Нишикори и реализира пет от 12-те си възможности в сервис геймовете на японеца. Нишикори допусна първата си загуба в турнира. Японският тенисист запазва много добри шансове да продължи напред, след като в неделя  победи Роджър Федерер в два сета .", "date": "2018.11.13", "title": "Андерсън разби Нишикори и се насочи към полуфиналите в Лондон"}
{"url": "https://www.dnevnik.bg/bulgaria/2018/11/13/3345445_ivan_bregov_ekspert_v_instituta_za_pazarna_ikonomika/", "text": "По-рано днес Европейската комисия (ЕК) публикува  поредния доклад  във връзка с провеждания спрямо България и Румъния Механизъм за сътрудничество и проверка. От него се разбра, че ЕК очаква до края на нейния мандат - 31 октомври 2019 г., да има още един мониторингов доклад, който да бъде последен. \"Дневник\" се обърна за коментар към представители на неправителствени организации в България, които наблюдават състоянието на съдебната власт и МВР в страната. Докладът говори за значителен напредък, не става ясно точно в какво, но България напредва - този първи коментар направи експертът в Института за пазарна икономика Иван Брегов. - Основни и важни теми като препоръката България да предвиди процедура за разследване и отстраняване на главния прокурор не е коментирана изобщо докъде е стигнала, но напредък има. Споменава се за голям напредък в работата на Инспектората към ВСС, но не се казва в кои точно проверки и дела. А проблемът с разпределението на делата в Софийския апелативен съд (през октомври 2017 съдията Милен Василев огласи драстично нарушение в случайното разпределение на делата от председателката на съда - бел. ред.) дори не е споменат. След такива доклади не се учудвам, че евроскептицизмът се засилва. И това е процес в особен напредък, от който без да искам започвам да се чувствам част и аз, обобщава Брегов.", "date": "2018.11.13", "title": "Иван Брегов, Института за пазарна икономика: След такива доклади не се учудвам, че евроскептицизмът се засилва"}
{"url": "https://www.dnevnik.bg/bulgaria/2018/11/13/3345399_ivanka_ivanova_otvoreno_obshtestvo_mehanizmut_za/", "text": "По-рано днес Европейската комисия (ЕК) публикува поредния доклад във връзка с провеждания спрямо България и Румъния Механизъм за сътрудничество и проверка. От него се разбра, че ЕК очаква до края на нейния мандат - 31 октомври 2019 г., да има още един мониторингов доклад, който да бъде последен. \"Дневник\" се обърна за коментар към представители на неправителствени организации в България, които наблюдават състоянието на съдебната власт и МВР в страната. Докладът на Европейската комисия за България  е много положителен за България и потвърждава перспективата за прекратяване на мониторинга догодина, коментира директорът на Правната програма на \"Отворено общество\" Иванка Иванова. Това обаче трябва да се приема повече като знак, че самият Механизм за сътрудничество и проверка (МСП) е изчерпал капацитета си да стимулира реформи, а не, че правосъдието у нас е укрепнало достатъчно. Наскоро Европейската комисия показа, че в склонна да ангажира и далеч по-остри мерки от МСП при нарушения на принципа за върховенство на правото (започна процедура срещу Унгария по чл.7 от Договора за ЕС), а вчера, по време на Съвета по общи въпроси на ЕС, е обсъдено и положението с полското правосъдие. В този контекст да се прави наблюдение чрез МСП само в две държави членки просто вече няма смисъл, смята Иванка Иванова.", "date": "2018.11.13", "title": "Иванка Иванова, \"Отворено общество\": Механизмът за наблюдение е изчерпал капацитета си да стимулира реформи"}
{"url": "https://www.dnevnik.bg/evropa/2018/11/13/3344722_brjuksel_bulgariia_se_e_spravila_s_organiziranata/", "text": "България се е справила с препоръките за организираната престъпност, гарантирането на независимостта на съдебната власт, както и законодателната си дейност. Същевременно страната трябва да продължи съдебната реформа, борбата с корупция по високите етажи на власт и в по-общ план, включително на местно равнище и по границите. Това се разбира от публикувания днес доклад на Европейската комисия. От него се разбира, че три от шестте показателя, по които Европейската комисия наблюдава България в хода на Механизма за сътрудничество и проверка (МСП), са временно прекратени като изпълнени. \"Комисията ще продължи да наблюдава и следи отблизо напредъка и възнамерява да направи отново оценка на постигнатия напредък преди края на настоящия си мандат (31 октомври 2019 г. - бел. ред.). Комисията очаква, че с това процесът на МСП за България ще бъде приключен. В съответствие с тази цел комисията приканва България да следва настоящата положителна тенденция в посока на изпълнение на всички оставащи препоръки\", се казва в евродоклада. Една от неизпълнените препоръки остава тази за отчетността на главния прокурор. \"При зачитане на презумпцията за невиновност се посочва в доклада. В един от показателните, който е временно прекратен, се казва обаче, че чувствителен въпрос, по който обсъжданията все още не са довели до заключение, е този за в това число на главен прокурор, в случай на сериозни твърдения за неправомерни или престъпни действия. Първи показател: Независимост на съдебната власт Във временно прекратения показател имаше три препоръки - гаранция за прозрачен избор на членовете на сегашния Висш съдебен съвет (ВСС), да се установи практика назначаването на висши съдебни длъжности да бъде прозрачно и да се подобрят практическото функциониране на Инспектората към ВСС. ", "date": "2018.11.13", "title": "Брюксел: България се е справила с организираната престъпност и съдебната независимост"}
{"url": "https://www.dnevnik.bg/bulgaria/2018/11/13/3345441_v_kasovite_belejki_za_gorivo_shte_se_vpisva_nadcenkata/", "text": "В касовите бележки, издавани при продажбата на горива, да се записва разбивка каква част от цената е ДДС, колко е акцизът и каква е надценката на търговеца. Това е предложил днес на премиера Бойко Борисов финансовият министър Владислав Горанов. Идеята е с новото изискване да се разсеят довелите до протести съмнения за непазарно поведение на търговците и нереално високи цени. \"С изменение в наредбата за касовите апарати да задължим всеки търговец на дребно с горива да посочва акциза, ДДС и цената без тях, както и търговската надценка. И пазарът ще сработи\", каза Горанов пред Би Ти Ви и напомни, че по подобен начин потребителите виждат елементите на ценообразуването в сметките си за ток. Горанов напомни, че правителството няма механизми да влияе върху международните цени на суровия петрол, Комисията за защита на конкуренцията до този момент не е докладвала за нарушения на пазара, а акцизните ставки са минималните, допустими в ЕС. с този въпрос Горанов възрази на критиците на идеята цената на задължителната застраховка да върви с колата, а не с шофьора. Новото правило, което предстои да бъде въведено като част от  системата \"бонус малус\" , цели да попречи на недобросъвестните шофьори да прехвърлят колите си фиктивно на друг, но опасенията са, че така автомобилите ще станат непродаваеми. Гражданската отговорност е на колата, защото, ако трябва да е на шофьора, ако нямате кола, пак ще трябва да плащате, каза той. Финансовият министър уточни, че проектът на наредбата е писан от международна консултантска компания и тепърва предстоят много обсъждания и събиране на мнения, преди да бъде приета. По другия проблем с \"Гражданска отговорност\" - за евентуалното въвеждане на лимити на обезщетенията за близки на жертви на катастрофи, Горанов каза, че след решението на Върховния касационен съд, че всеки, доказал болка и страдание от загубата на близък, може да претендира за финансова компенсация, разходите на застрахователите са нараснали значително. Преди съдебното решение размерът на средното обезщетение е бил 120 хил. лв. за един случай. За два-три месеца има искания за нови 100 млн. лв. за стари застрахователни събития, а експертните оценки са, че сумите могат да достигнат между 800 млн. лв. и 1 млрд. лв., каза Горанов. \"Тази сметка няма да я платят застрахователите, тя се плаща от българските граждани, напомни той. Финансовият министър разкритикува президента Румен Радев за  ветото му върху промени в закона,  с които се въвеждат по-високи данъци за най-старите автомобили. На аргумента на държавния глава, че хората са бедни и затова карат стари коли, Горанов противопостави нужните от превъоръжаване на българската армия и по-конкретно - предстоящата покупка на скъпи военни самолети. каза Горанов и добави, че именно този тип автомобили - над 20 годишните, ще са засегнати, а новият разход ще е около 10 - 15 лева годишно. Финансовият министър коментира \"извратено\", по собствената му оценка, че всеки гражданин трябва да се чувства удовлетворен от това, \"че е успял да си хвърли боклука и да си плати данъците\". Той добави, че за голяма част от обосновките на президентското вето ГЕРБ не намира достатъчно мотиви, за да ги подкрепи.", "date": "2018.11.13", "title": "В касовите бележки за гориво ще се вписва надценката, акцизът и ДДС"}
{"url": "https://www.dnevnik.bg/politika/2018/11/13/3345391_ot_kritikite_za_mediite_sa_znak_do_preocenka_na/", "text": "От \"Критиките към медийната среда трябва да са за всички ни\" до \"Статусът на кандидатурата на страната за Шенген трябва да се преразгледа\". Това са част от първите коментари на депутати от управляващите и опозиционните партии в парламента, след като Европейската комисия обяви поредния доклад по т.нар. мониторинг за борбата с корупцията и организираната престъпност и реформата на правораздаването в България (още за доклада четете  тук ). В парламентът пръв говори зам.-председателят на парламентарната група на \"БСП за България\" Крум Зарков, който обяви: \"Мониторингът ще приключи, но дали ще е успех за България или провал на механизма\". Според него е показателно, че последният доклад отчита, че не са изпълнени изискванията за продължаване на съдебната реформа и за борба с корупцията по високите етажи на властта и корупцията като цяло, както и че се споменават обществените поръчки. Социалистът акцентира, че \"за първи път се прокрадва нещо ново в доклада\" -  състоянието на медийната среда . \"Комисията констатира, че медийната среда се е влошила драматично. Това трябва да бъде знак за всички ни\", смята Крум Зарков. БСП гледа спокойно на доклада, предстои да го прочете подборно и да инициира законови поправки за изпълнението на препоръките в него. \"Правителството трябва да убеди гражданите, че може да имат доверие към съдебната система\", каза още Крум Зарков. По думите му в тази посока ще работят и социалистите. Другите парламентарни групи ще коментират доклада утре. \"Този доклад действително отчита положените усилия. Той е много добър доклад. Ако не последният, е предпоследният, преди да приключи механизмът\", заяви председателят на правната комисия в парламента от ГЕРБ Данаил Кирилов пред БНТ. Според него с тези резултати би следвало да се преоцени и статусът на страната ни по отношение на кандидатурата за Шенген. На въпрос за критиките към борбата с корупцията Кирилов обяви, че подобни критики има към всяка една развита демократична държава или система в Европейския съюз. \"Това е постоянна борба\", смята Кирилов. \"Имаме прекрасни заключения за Висшия съдебен съвет\", смята още председателят на правната комисия.", "date": "2018.11.13", "title": "От \"Критиките за медиите са знак\" до \"Преоценка на кандидатурата за Шенген\" - реакции на депутати за евродоклада"}
{"url": "https://www.dnevnik.bg/sport/2018/11/13/3345461_iozil_e_otkazal_1_mln_paunda_sedmichna_zaplata_v_aziia/", "text": "Плеймейкърът на \"Арсенал\" Месут Йозил е получил оферта от 1 милиона паунда седмична заплата, за да заиграе в Азия. Това обяви агентът на германския футболист д-р Еркут Согут пред Evening Standart. През февруари Йозил преподписа с \"Арсенал\" след дълги месеци на спекулации около бъдещето му. Той удължи контракта си до лятото на 2021 г., като със седмична заплата от 350 хиляди паунда стана най-скъпоплатеният играч в историята на лондонския клуб. Согут отрече парите да са били основната причина за дългите преговори за нов договор между \"Арсенал\" и Йозил. Според агента германският полузащитник е поставил любовта си към клуба над финансовата изгода. \"Имахме няколко много големи оферти от Азия. Някои бяха наистина налудничави. Но за Месут парите никога не са били най-големият фактор. Парите определено са важно нещо, които трябва да се обмислят, но хората забравят, че това е само един аспект от преговорите във футбола\", каза Согут. \"Всичко опираше до това какво чувства Месут. Договорът изтичаше и бяхме свободни да подпишем с друг клуб. Месут обаче обича \"Арсенал\". Представих му цялата картина и той ми каза: \"Това е моят дом, искам да остана тук\", допълни агентът на Йозил. По думите му германецът заслужава парите си, защото е футболист с огромно влияние в цял свят. \"Месут има най-много последователи в социалните мрежи сред играчите във Висшата лига. Току-що прочетох, че има и най-много продадени фланелки в \"Арсенал\". Така че търговското влияние, което имат играчите като него, е много голямо. Той е играл в различни страни, бил е №10 на Германия, когато станаха световни шампиони. Месут е глобален продукт. Клубовете печелят доста пари от такива играчи\", каза още Согут.", "date": "2018.11.13", "title": "Йозил е отказал 1 млн. паунда седмична заплата в Азия"}
{"url": "https://www.dnevnik.bg/razvlechenie/2018/11/13/3345440_serialut_igra_na_tronove_prikljuchva_prez_april/", "text": "Финалният осми сезон на сериала \"Игра на тронове\" ще бъде излъчен през април, 2019 г. и ще се състои от 6 епизода, обявиха от HBO. От телевизията разпространиха и специален тийзър, но все още липсва окончателна дата на премиерата на сезона. Сериалът \"Игра на тронове\" се превърна в глобален феномен. И въпреки че краят му наближава, HBO вече подготвя няколко проекта, чието действие ще се развива в същата \"вселена\", пише \"Варайъти\". Телевизията вече е поръчала нов проект на сценаристката Джейн Голдман, известна с работата си по фентъзито \"Звезден прах\" и \"Домът на мис Перигрин за чудати деца\". Действието в сериала, по който работи Голдман, ще се развива хиляди години преди събитията от \"Игра на тронове\" и ще разкаже за златната епоха на героите във Вестерос и нейния упадък, допълва изданието. Едно нещо е сигурно - това няма да бъде историята, която си мислим, че знаем. Междувременно вече е започнал кастингът за пилотния епизод на проекта на Голдман. Главните роли са поверени на Наоми Уотс и на Джош Уайтхаус.", "date": "2018.11.13", "title": "Последният сезон на \"Игра на тронове\" излиза през април, 2019г."}
{"url": "https://www.dnevnik.bg/bulgaria/2018/11/13/3345478_prokuraturata_silno_sme_udovletvoreni/", "text": "За ръководството на прокуратурата е \"силно удовлетворяваща положителната оценка в доклада на Европейската комисия (ЕК) за постигнатите от България устойчиви резултати\". В позиция до медиите се казва, че \"коректно е отчетен приносът на Прокуратурата на Република България за значителния напредък и близкото до пълно изпълнение на показателите, определени от ЕК\". Според ръководството на държавното обвинение докладът е отчел \"подобряване на ефективността на наказателния процес, като резултат от промените в НПК и в изпълнение на препоръките в Независимия експертен анализ на прокуратурата\". В независимия експертен анализ имаше препоръка за създаване на механизъм за разследване на главния прокурор при нарушения, който не бе създаден. Въпреки това в позицията на прокуратурата се казва, че в доклада \"положително е оценена активността на главния прокурор за отчетност пред Народното събрание, като гаранция за прозрачност и независимост\" на държавното обвинение. Прокуратурата отбелязва със задоволство също, че ЕК е отчела съществения напредък и резултатите по показателя \"Организираната престъпност\", както и \"водените редица мащабни разследвания за корупция срещу високопоставени длъжностни лица\". Прокуратурата уверява, че ще продължи работа за пълното изпълнение на препоръките. Като подчертава, че за това е нужно констурктивно сътрудничество на всички власти. Позицията на прокуратурата след предишния евродоклад от ноември 2017 г. бе аналогична - отчитане на позитивните акценти.", "date": "2018.11.13", "title": "Прокуратурата: Силно сме удовлетворени"}
{"url": "https://www.dnevnik.bg/sviat/2018/11/13/3345327_kak_matis_se_opitva_da_predovrati_voina_mejdu_sasht_i/", "text": "Когато тази есен Съединените щати наложиха санкции на китайската армия, Китай отвърна с отмяна на срещата на министъра си на отбраната с Джим Матис в Пекин. Само няколко дни по-късно обаче китайски генерал посети Пентагона с успокоително послание: Пекин цени важността на военните връзки между двете страни. На 10 октомври Хуан Сюепин пристига на посещение, за да се срещне с помощниците на Матис. За визитата бе съобщено по-късно. Матис все пак провежда кратък разговор с китайския генерал в коридорите на Пентагона и му предава послание до китайския министър на отбраната Вей Фънхъ. И на двамата им предстоеше да присъстват на конференция за сигурността в Сингапур по-късно през октомври и Матис каза на Хуан, че очаква с нетърпение да се срещне с Вей там, каза висшият служител на Пентагона, отговарящ за азиатската политика Рандал Шрайвър. Отношенията между двете най-големи икономики в света се влошиха още повече по време на президентството на Доналд Тръмп заради ожесточената търговска война и споровете по отношение на Тайван, Южнокитайско море и други горещи геополитически точки. Разтревожен, че слабите връзки между големите армии може да доведат до недоразумение, което като снежна топка да прерасне в конфликт, Матис се опитва да изгради стабилни отношения с китайските военни лидери. Изглежда, че успява. За петък е планирана третата му среща с Вей за по-малко от пет месеца, което е необичайно често за контакти на високо равнище. Пътуването на  Матис до Китай  през юни бе първото посещение там на американски министър на отбраната от 2014 г. Според Шрайвър на преговорите между САЩ и Китай във Вашингтон в петък ще бъде засегната темата за мерки за \"намаляване на риска\" от страна на двете държави за избягване на случаен сблъсък. \"Искаме да се уверим, че съревнованието помежду ни ще бъде спортсменско и няма да има катастрофален резултат\", посочва Шрайвър. Риск от недоразумения Новите военни данни и неотдавнашните инциденти, свързани с американска военна активност в  Южнокитайско море и Тайванския проток , показват, че министърът на отбраната стъпва по тънък лед. Въпреки че Матис се опитва да изгради отношения, с които да сдържа кризите, Пентагонът действа все по-активно в този район и това дразни китайското правителство. За дванайсетте месеца преди 30 септември например е имало шест така наречените операции за \"свободна навигация\" в Южнокитайско море, като за същия период през миналата година са проведени четири такива операции, заяви американски служител пред Ройтерс. Подобни операции включват изпращане на военни кораби в международни води, ако за тях претендират други държави. Китай има претенции към по-голямата част от Южнокитайско море и милитаризира намиращи се там острови. Тези шест операции се равняват на всичко, извършено от флота, през последните две години от президентството на Барак Обама. Кораби на Пентагона още по-често преминават през  Тайванския проток , а тази година през него мина и американски самолетоносач, твърдят американски служители. Китай смята Тайван като своя територия и гледа на американската помощ за самоуправляващия се остров като на намеса в китайските вътрешни работи. Сюзън Торнтън, която до юли бе висшият съветник в Държавния департамент по въпросите на Азия, заяви, че засилената военна активност означава увеличаване на рисковете. \"Честно казано, правим доста по-агресивни неща и реакцията на китайците е по-остра, откогато и да било. Рискът от недоразумения нараства\", посочва Торнтън. Шрайвър призна, че е трудно да се предвиди доколко връзките между армиите на САЩ и Китай биха издържали при истинска криза. \"Предполагам, че докато няма криза и отношенията не бъдат подложени на изпитание, няма да разберем\", подчертава той. \"Мъдър човек\" Китай все по-самоуверено демонстрира военната си мощ. На 30 септември например китайски кораб се приближи на около 45 ярда (41 метра) до боен кораб на американския флот в международни води в Южнокитайско море. Екипажът на китайския кораб сложил буфери от едната страна на кораба, с което дал да се разбере, че очаква възможен сблъсък при извършването на маневрата си. \"Не правиш това, когато си насред океана и нямаш намерение да се удариш в нещо\", каза Матис пред журналисти миналия месец. В същото време китайското министерство на отбраната изрази надежда военните отношения да се превърнат в \"стабилизиращ фактор\" за връзките като цяло, а служители намекнаха, че Пекин има доверие на Матис повече, отколкото на когото и да е другиго в правителството на Тръмп. Един китайски служител заяви, че според Пекин Матис е \"мъдър човек\", който има достатъчно военен опит, за да знае, че е най-добре да се избягват въоръжени конфликти. Китайското министерство на отбраната не отговори на молбата ни за коментар. Съперник, а не враг Според Торнтън въпреки че контактите на Матис с Китай са полезни, те няма да са достатъчни, за да намалеят противоречията в отношенията между правителството на Тръмп и Китай в случай на криза. Още повече, че ако Матис бъде отстранен от министерския пост, приемникът му ще има нужда от време, за да влезе в ритъм - опасна перспектива във време на засилено напрежение, казва тя. В медиите се появиха слухове за отстраняването на Матис от правителството, въпреки че и Матис, и Тръмп отхвърлиха тази възможност. Когато през юни Матис летя до Пекин, той бе порицан от китайските военни за решението на Пентагона да нарече Китай в свой ключов документ \"стратегически съперник\", който милитаризира Южнокитайско море. По време на срещата при закрити врати Матис е защитил тази формулировка и е казал, че в Пентагона внимателно са избрали тази формулировка, защото са знаели, че тя ще бъде анализирана в Пекин, казват американски служители, присъствали на разговора. \"Съперник не значи противник и враг\", отбелязва Шрайвър, обяснявайки позицията на Матис. Двете страни са се срещали и в други случаи с цел изграждане на доверие. Високопоставеният американски генерал Джо Дънфорд заяви тази седмица, че преди четири месеца САЩ и Китай са провели среща за обсъждане на различни сценарии на потенциална криза. Целта на упражнението бе да намалим риска от погрешни действия по време на криза, каза Дънфорд. \"Мисля, че след 15 години ще ни помнят най-вече заради това как сме успели да създадем условия за позитивни отношения с Китай\", каза Матис на събитие във Вашингтон миналата седмица. /БТА", "date": "2018.11.13", "title": "Как Матис се опитва да предотврати война между САЩ и Китай"}
{"url": "https://www.dnevnik.bg/ot_vas/novini_ot_vas/2018/11/13/3345256_muzeina_apteka_hipokrat/", "text": "Една особена забележителност в Старинен Пловдив е къщата на д-р Сотир Антониади. От 1872г. до 1947г. тя е действаща аптека, една от най-модерните по онова време. От 1981г. е преобразена в къща-музей, където се съхранява старинна фармацефтична сбирка, разказваща как са се приготвяли лекарствата по време на Българското възраждане до началото на XX век. Къщата-музей съхранява колекция от аптечни прибори и оборудване произведени в Берлин и Виена, както и автентичната \"царска вазерия\".", "date": "2018.11.13", "title": "Музейна аптека \"Хипократ\""}
{"url": "https://www.dnevnik.bg/sviat/2018/11/13/3345298_izgledite_za_sporazumenie_za_brekzit_sa_vse_po-mrachni/", "text": "Перспективата за среща на върха между Европейския съюз и Лондон до края на ноември за сключването на споразумение за Брекзит остава несигурна (най-вече заради ирландската граница) по-малко от пет месеца преди излизането на Великобритания от ЕС. На информативна среща с министрите по европейските въпроси на 27-те главният преговарящ от страна на ЕС  Мишел Барние  заяви, че \"все още не е постигнато\" споразумение и \"интензивните усилия за договаряне продължават\", показва комюнике на Съвета на ЕС. Не е никаква изненада, че главният проблем остава липсата на решение за избягване на физическата граница между  Ирландия и Северна Ирландия. Европейците очакват ясно ново предложение от страна на Лондон. Премиерът Тереза Мей трябва не само да намери компромис, подкрепян от министрите й (които днес се събират на заседание), но и той да може да бъде одобрен от парламента, където засега продължава да цари разделение. \"Дискусиите продължават. Преговаряха до 2:45 часа сутринта и тази сутрин пак преговарят\", заяви вчера за печата неин говорител, имайки предвид британските и европейските преговарящи. \"Искаме да напреднем възможно най-бързо, за да стигнем до споразумение тази есен\", добави той. Според британски правителствен източник до утре дискусиите трябва да постигнат напредък, за да може през ноември да се състои среща на върха, посветена на окончателното споразумение за напускане. Вчера бившият външен министър  Борис Джонсън , привърженик на Брекзит, за пореден път отправи остри критики към Тереза Мей във в. \"Дейли телеграф\", като я обвини, че е \"на ръба на пълната капитулация\" и призова министрите й да се разбунтуват. В петък неговият брат Джо Джонсън, поддръжник на оставането в ЕС, подаде оставка от поста държавен министър на транспорта в знак на протест срещу предложението за споразумение, което определи като \"ужасна грешка\". Той призова за нов референдум за Брекзит - искане, което се чува напоследък в Обединеното кралство, но което Мей изключва. Критичен етап ЕС първоначално се надяваше да може да одобри евентуалното споразумение на среща на върха в средата на октомври, но липсата на пробив по ирландския въпрос доведе единствено до констатацията, че е необходимо още време. При това положение на ЕС и Обединеното кралство им е необходима отсрочка преди планираната дата за Брекзит, 29 март 2019 г., за да може споразумението за напускане да бъде одобрено от парламентите на двете заинтересовани страни. \"Преговорите се намират в много критична и деликатна фаза. За да се постигне удовлетворяващо споразумение, е необходимо ясно и целенасочено обмисляне\", заяви в комюнике ирландският външен министър Саймън Ковини. Вчера сутринта Мишел Барние не направи изявление пред журналистите в Брюксел. Освен резюмето си за преговорите, което изложи пред 27-те, той се срещна на четири очи с Ковини. \"Решени сме да постигнем споразумение, добро споразумение, смятаме, че това е възможно\", заяви френският министър по европейските въпроси Натали Лоазо, пристигайки на срещата вчера сутринта. \"Остава малко време\" напомни и тя обаче, също като европейските си колеги. \"Няма положителен сигнал\" по предложенията, свързани с Ирландия, докладва белгийският външен министър Дидие Рейндерс. \"Надявам се това да стане в идните седмици, добави той, споменавайки като краен срок Коледа. Една от опциите е Великобритания да остане в митнически съюз с ЕС, но този вариант изисква ЕС да обсъди подробностите. Според анализаторите от консултантска компания \"Юрейжа груп\", ако до сряда няма пробив, \"на Мей може да се наложи да чака до срещата на върха, планирана за 13 и 14 декември, за да получи одобрението на ЕС за споразумение\". Като отражение на несигурността около перспективите за бързо постигане на сделка британската лира вчера отчете осезаем спад - на 1.2870 долара за лира към 12:45 ч.по Гринуич при 1.2970 в петък вечерта и на 87.55 пенса за евро (от 87.37 пенса)./ БТА", "date": "2018.11.13", "title": "Изгледите за споразумение за Брекзит са все по-мрачни"}
{"url": "https://www.dnevnik.bg/sviat/2018/11/13/3345479_kak_paktut_za_migraciiata_na_oon_razdelia_balkanite/", "text": "Вчера и България обяви, че  няма да подпише Глобалния пакт  за безопасна, организирана и законна миграция на ООН, който предизвика недоволството на опозицията. И други държави по  балканския миграционен маршрут  обаче се присъединяват към САЩ, Австрия, Унгария и Полша в намерението си да не подпишат документа в Маракеш другия месец, разказва \"Болкан инсайт\". Пактът разглежда въпроси като защитата и интеграцията на мигранти и връщането им в страните на произход. Не се споменават обаче никакви задължителни квоти, които подписалите страни да трябва да приемат на територията си. Съпротива срещу документа обяви и Хърватия, чийто президент Колинда Грабар-Китарович каза, че дори няма да присъства на срещата на върха през декември и влезе в конфликт с правителството. Грабар-Китарович обвини външния министър на страната, че не е информирал правилно обществото за това какво съдържа документа. Словенският премиер Марян Шарец също няма да се включи в конференцията на фона на критика от консервативната Словенска демократическа партия на бившия премиер Янез Янша. Правителствата в Сърбия и Македония не са коментирали споразумението, потърсени от Балканската мрежа за разследваща журналистика (БИРН). Други, като Черна гора, обаче поддържат пакта, а Босна и Херцеговина и Албания вече са го подписали.", "date": "2018.11.13", "title": "Как пактът за миграцията на ООН разделя Балканите"}
{"url": "https://www.dnevnik.bg/sport/2018/11/13/3344846_stiliian_petrov_stana_geroi_v_poredica_ikonite_na/", "text": "Бившият капитан на българския национален отбор и \"Астън вила\" Стилиян Петров стана герой в новото предаване в телевизията на \"Астън вила\" - \"Героите\". Той говори за преминаването си в клуба, за дебюта си, за забележителния си гол срещу \"Дарби каунти\", за отбора, както и за тежките мигове в борбата си с левкемията. По думите му мачът, който би избрал с екипа на \"Астън вила\" е дербито на Бирмингам, което отборът му спечели с 5:1. \"Атмосферата беше наелектризираща, напрежението беше огромно. Играехме наистина добре. Влязохме в мача и след това просто не погледнахме назад. Вкарахме първи, втори, трети, четвърти, пети гол, а момчетата се наслаждаваха, феновете – също.\" Петров разказа, че в ситуацията с гола срещу \"Дарби\", е импровизирал и е уловил мига. Той вкара от около 40 метра, като използва излизането на вратаря на съперника. \"Да бъда капитан на \"Астън вила\" ме направи горд като футболист и човек. Да си капитан е нещо много специално. Аз винаги съм се отнасял много сериозно към тази роля. Капитанът е като помощник-треньор, но на терена. Понякога трябва да действаш, да вземаш решения. В името на отбора в някои случаи трябва да жертваш своята игра, за да помагаш на останалите.\" Петров е благодарен за подкрепата на клуба в трудните мигове. \"Оценявам този дълъг път, който извървях. Когато надмогнеш подобно заболяване, разбираш колко привилегирован си за това, че си все още жив. Наистина се наслаждавам на малките неща в живота – дребните усмивки, как растат децата ми, радвам се на съпругата ми, която мога да виждам всеки ден. Генерално се наслаждавам на живота, защото имах своите мрачни и тежки мигове. Винаги съм се радвал на подкрепа. Куражът и надеждата, които хората ми дадоха, ми помогнаха да премина през всичко.\"", "date": "2018.11.13", "title": "Стилиян Петров стана герой в поредица \"Иконите\" на \"Астън вила\" (видео)"}
{"url": "https://www.dnevnik.bg/sport/2018/11/13/3344849_daniel_sturidj_e_razsledvan_za_narushavane_na/", "text": "Нападателят на \"Ливърпул\" Даниел Стъридж е разследван за нарушаване на правилата, ограничаващи футболистите да участват в залози на футболни срещи, обяви Футболната асоциация (ФА). Футболистът на червените има една седмица да даде обяснения. От \"Ливърпул\" обявиха, че играчът съдейства на властите. От пресслужбата на \"Ливърпул\" посочват, че Стъридж е уверил, че и занапред ще продължи да помага. \"Даниел също така категорично увери, че никога не е залагал на футбол\", добавиха от \"Анфийлд\". От клуба посочват, че до изясняване на случая няма да правят повече коментари. Правилата на ФА забраняват на играчите и треньорите да залагат на каквито и да е футболни събития, както и да доставят неофициална информация, която впоследствие да се използва при залози. До момента през сезона Стъридж има четири гола в 12 мача за \"Ливърпул\".", "date": "2018.11.13", "title": "Стъридж е разследван за нарушаване на правилата на Висшата лига за участие в хазарт"}
{"url": "https://www.dnevnik.bg/bulgaria/2018/11/13/3344815_evrokomisiiata_predstavia_dnes_monitoringa_za/", "text": "Поставете се на мястото на един чуждестранен журналист, който днес трябва да избере най-интересното между няколко европейски теми като: - разискване бъдещето на Европа в Европейския парламент с участието на канцлера на Германия Ангела Меркел; - последен шанс популистите в Италия да си поправят проекта да бюджет за 2019 г. и да се заемат с дълга от 131% от БВП, иначе следва глоба от Европейската комисия; - днес Европейската комисия трябва да се реши дали британците ще се нуждаят от виза, за да пътуват до ЕС след 29 март 2019 г. (с попълване на въпросник от 3 страници, такса 60 евро, чакане за одобрение до 3 седмици и край на възможността да скочиш в последния момент на самолет или влак Eurostar до Европа); - Европейският парламент подготвя поставянето на Румъния в една група с Полша и Унгария с резолюция с критики за върховенството на закона и отслабване независимостта на правораздаването (тя ще бъде гласувана в сряда); - 12-ти доклади за напредъка на България и Румъния по механизма за сътрудничество и проверка. Между тези 6 теми бързо си проправя път и новината, че Румъния рискува да създаде бъркотия в председателството на Съвета на ЕС, което трябва да поеме след 6 седмици. Ресорният министър Виктор Негреску подаде оставка, а президентът Клаус Йоханис говори, че \"в 12 без 5 сме абсолютно неподготвени\" и оставката на правителството е \"политическа необходимост\", защото този кабинет е \"крах на румънската демокрация\". Лидерът на управляващите Ливиу Драгня отвръща, че президентът лъже и че прокуратурата е започнала 17 \"наказателни проверки\" срещу държавния глава. Никой няма да се изненада, ако в този контекст днес т.нар. мониторингов доклад на Европейската комисия не предизвика никаква международна новина. Все още заключенията и препоръките му предизвикват новина в България, но и все по-спорно е какъв е ефектът от тях за управление, което поне от година нарича механизма дискриминационен и или призовава той веднага да отпадне (\"патриотите\"), или разчита поредицата шумни акции на прокуратурата от последните седмици да създаде впечатление, че няма смисъл от продължаването му и през 2019 г. \"Бурите\" в българската чаша с вода обаче не дават отговор на констатации от доклада от 15 ноември 2017 г. Сред тях се казваше че реформите в прокуратурата са на ниво \"пътна карта\", няма съществена промяна, а единствено са добре разписани мерки, безотчетността на главния прокурор продължава, а парламентът работи по законодателни инициативи \"непрозрачно\", \"непредвидимо\" и без широка дискусия. От отправените отново през 2017 г., но в края на януари, 17 препоръки някакво движение имаше само по няколко и се изразяваше надежда, че новата комисия за борба с корупцията и незаконно придобитото имущество ще бъде попълнена прозрачно и ще заработи ефективно след обществен дебат. Днес за пръв път би трябвало да се говори не за надежди, а за първи оценки за дейността на КПКОНПИ. В началото на месеца зам. главният прокурор Иван Гешев каза, че акцията на комисията в Държавната агенция за българите в чужбина (ДАБЧ) била най-сериозният случай на корупция по високите етажи без аналог в най-новата ни история. Става дума за обвинение срещу отстранения председател Петър Харалампиев за подкуп от 5000 евро. Тонът на ноемврийския доклад на Еврокомисията от 2017 г. беше неутрален с елементи на позитивност. Сред първите коментари имаше подозрения, че това се прави, за да не се предизвиква напрежение преди началото на българското европредседателство на 1 януари 2018 г. Правосъдният министър Цецка Цачева го оцени като положителен, защото нямало нито една нова препоръка. Но имаше и критики като тези на председателя на Върховния касационен съд (ВКС) Лозан Панов, който по принцип не смята, че мониторингът трябва да отпадне: \"Очевидно е, че този механизъм не постига резултати. Мониторингът е с цел да се отстранят дефицитите в правосъдие и вътрешен ред, но 10 години по-късно няма резултат.\"  Представянето на новия доклад трябва да стане днес около 15:30 часа, а след това е насрочена пресконференция на зам.-председателя на еврокомисията Франс Тимерманс (той впрочем остана единственият кандидат да оглави листата на Партията на европейските социалисти за евроизборите догодина - бел. ред.). Преди година Тимерманс изрази надежда отправените към България препоръки да бъдат изпълнени в мандата на тази Еврокомисия, т.е. до есента на 2019 г., но румънски медии вече съобщиха, че наблюдението за тяхната страна продължава, а то не може да бъде отделено от това за България. В предишни години агенции като \"Ройтерс\" са разпространявали предварително откъси от основните заключения, появяваха се чернови и се чакаше до последно дали Еврокомисията няма да промени или зачертае конкретни фрази. Тази година интересът на световни медии към него поне до края на понеделник беше нулев.", "date": "2018.11.13", "title": "Еврокомисията представя днес мониторинга за България при нулев медиен интерес в чужбина"}
{"url": "https://www.dnevnik.bg/bulgaria/2018/11/13/3318576_na_koledni_zagovezni_za_posledno_se_iade_meso_predi/", "text": "Днес са Коледните Заговезни - последният ден, в който може да се яде месо преди 40-дневния Рождественски пост (коледни пости). Коледните пости, които започват на 15 ноември, тази година ще са с ден по-дълги, тъй като 14 ноември е в сряда - ден за пост. Преди Коледа вярващите християни постят, за да се подготвят да посрещнат материализираното Божие слово - Сина Исус Христос. Не трябва да се ядат храни от животински произход – месо, мляко, сирене, яйца, кашкавал. През първата седмица на Рождественския пост и от 20 до 24 декември включително се консумира само растителна храна с олио. През останалите дни на този пост (без сряда и петък) се разрешава риба. Безгръбначни животни (охлюви, миди, октоподи и др.) също се приемат за постни храни. Венчавките се забраняват до Въведение Богородично (21 ноември) и от Игнажден (20 декември) до Богоявление, Йордановден (6 януари).", "date": "2018.11.13", "title": "На Коледни Заговезни за последно се яде месо преди постите"}
{"url": "https://www.dnevnik.bg/sport/2018/11/13/3344826_filadelfiia_zaiavi_shampionski_ambicii_v_nba_s/", "text": "Филаделфия 76ърс\" обяви привличането на една от звездите в Националната баскетболна асоциация (НБА) - Джими Бътлър. 29-годишният играч очаквано се раздели с \"Минесота тимбърулвс\", след като искаше да напусне тима още през лятото. Като част от сделката \"Минесота\" получава крилата Робърт Ковингтън и Дарио Шарич и гарда Джерид Бейли, както и втория избор на \"Филаделфия\" в драфта през 2022 г. В обратна посока освен Бътлър поема Джъстин Патън. \"Имаме шампионски амбиции, които са изградени около продължаващото развитие на талантливото ни младо ядро и добавянето на елитни играчи към нашата програма. В лицето на Джоел Ембийд и Бен Симънс имаме двама играчи от Топ 20, а сега взимаме и трети - Джими Бътлър, който е един от най-добрите в цялата лига и в двете фази на играта. Този ход подсилва отбора ни в преследването на титла и ни прави още по-конкурентни на най-добрите отбори в НБА\", каза новият генерален мениджър на \"Филаделфия\" Елтън Бранд. Бътлър беше избран под №30 в драфта от \"Чикаго булс\" през 2011 г. Той остана в тима до лятото на 2017 г., когато премина в \"Минесота\". Там Бътлър се задържа малко повече от един сезон, като в края на престоя си се стигна до конфликт с ръководството заради желанието на играча да напусне. Бътлър може да играе на позициите атакуващ (стрелящ) гард и леко крило. В кариерата си досега той има средно по 16.5 точки, 4.9 борби и 3.4 асистенции. В последните четири години е част от Мача на звездите. Бътлър е избиран четири пъти във втория отбор на най-добрите защитници, а през 2015 г. беше определен за най-прогресиращ играч в лигата. Сделката крие риск за \"Филаделфия\", които се разделят с двама от добрите си стрелци в лицето на Ковингтън и Шарич. Липсата им ще се отрази също върху дълбочината на състава. От друга страна Бътлър ще допринесе и в двете фази на играта, като се очаква отборът да подобри най-вече играта си в защита.", "date": "2018.11.13", "title": "\"Филаделфия\" заяви шампионски амбиции в НБА с привличането на Джими Бътлър"}
{"url": "https://www.dnevnik.bg/citat_na_deniia/2018/11/13/3344700_citat_na_denia_i_lenin_e_jiv_i_lenun_e_jiv/", "text": "Тези две изречения произнесе руският министър на културата Владимир Медински след коментари за конкурс за нови имена на летищата в страната. Руснаците гласуват в конкурса \"Велики имена на Русия\", които трябва да завършат с нови названия за 47 летища в страната. Сред фаворитите в социалните мрежи бяха рок музикантът Егор Летов, считан за един от \"бащите\" на руския пънк, и изпълнителят и актьор Сергей Шнуров, който стои зад групи като \"Ленинград\" (текстовете на последната са смятани от мнозина за скандални). В заключителния етап, започнал днес и продължаващ до 30 ноември, обаче няма да влязат тези и други силно популярни имена,  пише \"Новая газета\" . Помолен да коментира причината летището в Омск да не може да бъде кръстено на родения там (и починал там през 2008 г.) Летов, той каза: \"Да се дава на летище име на жив човек, считам за лоша проява.\" \"Той не е жив\", отвърнаха журналисти, при което Медински добави: \"Разбира се\", предаде агенция \"Омск информ\". Според медията той след това обяснява на журналистите как да работят.", "date": "2018.11.13", "title": "Цитат на деня: И Ленин е жив, и Ленън е жив"}
{"url": "https://www.dnevnik.bg/kultura/2018/11/13/3344511_s_proizvedeniia_na_haidn_shopen_i_rahmaninov_gostuva/", "text": "Британската пианистка Клер Хамънд ще гостува за пръв път в София с рецитал в рамките на  цикъла от камерни концерти \"Мотив\".  В четвъртата си година музикалната поредица представя артисти от Европа, САЩ и Азия. Концертът е на 20 ноември, а програмата включва произведения на Йозеф Хайдн, Фредерик Шопен, Клод Дебюси, Бенджамин Атахир и Сергей Рахманинов. Клер Хамънд е свирила с някои от най-известните световни оркестри, включително Симфоничния оркестър на Би Би Си радио, Варшавската филхармония и Шведския камерен оркестър. Тя има афинитет към съвременната музика и е представяла премиерно нови музикални произведения от композиторите Робърт Сакстън, Майкъл Бъркли, Джон Маккабе и Арлен Сиера, посочват организаторите от \"Модо България\". Има издадени няколко албума, а за диска си Etude получава единодушно признание от британските критици. Пианистката има бакалавърска степен от Кеймбридж и следдипломна квалификация с английския пианист Ронан О'Хора в Училището по музика и драма \"Гилдхол\" и с професор Риан Самуел в City University London. Придобива докторската степен през 2012 г. и става лектор в няколко университета в Обединеното кралство. Концертът е от 19.30 ч. в къщата музей \"Борис Христов\", като следва концепцията на поредицата \"Мотив\" за ограничен брой зрители и непосредствено общуване между музикантите и публиката. Билети за събитието може да се намерят  тук , в мрежата на  \"Ивентим\"  и преди концерта на място.", "date": "2018.11.13", "title": "Концерт за пиано с британски акцент"}
{"url": "https://www.dnevnik.bg/evropa/2018/11/13/3344906_ot_nai-polojitelniia_do_ne_sme_gotovi_bulgarski/", "text": "От най-положителния доклад до нищо ново - български евродепутати дадоха различни оценки за публикувания по-рано днес доклад на Европейската комисия по механизма за сътрудничество и проверка. \"Унизителен\" Светослав Малинов (ДСБ/ЕНП) коментира, че има само един мониторингов доклад, който може да донесе новина и той е, че се премахват докладите. \"В някакъв смисъл това е поредният доклад, в който се казва, че не сме готови. Да, отбелязан е напредък. Напредък имаше, между другото, между третата и петата година, между третия и петия доклад. Най-важният факт е, че продължаваме под наблюдение. Прехвърлянето на отговорността върху следващия парламент е очевидна. Тази комисия ще изчака европейските избори и едва тогава ще се взимат окончателни решения\", коментира Малинов пред журналисти в Страсбург. Той отбеляза, че в момента върви процедура, която иска да замени този механизъм. \"Той е неуспешен, той е унизителен и за комисията. За България очевидно, след като 12 години ние сме в него, но той е унизителен и за комисията, защото не постигна целите си\", допълни евродепутатът. \"Няма новина\" Илхан Кючук (ДПС/АЛДЕ) отбеляза, че в коментара на Тимерманс има една тенденция, която е във всички доклади – Еврокомисията казва, че реформите са в правилната посока, но се изисква устойчивост и необратимост на процеса. В този смисъл според Кючук няма никаква новина. \"Три от шестте показателя България ги покрива в голяма степен и е на прага да ги покрие окончателно, ако се задържи тенденцията на правене на реформи. Това е крачка в правилната посока, но не мога да кажа, че това е нещото, което очаквахме. Личното ми мнение е, че България има интерес този мониторингов доклад да не продължава да бъде в дневния й ред. Такова беше очакването ми и по време на българското председателство. По-ясно и категорично да се постави темата за отпадането на механизма и за влизането на България в Шенген и в еврозоната. За мен това е пропуснат политически шанс\", допълни Кючук. \"Най-положителният\" Емил Радев (ГЕРБ/ЕНП) смята, че това е най-положителният доклад, който България е получавала след предния положителен през 2017 г. \"Ясно се вижда, че България, и това е ясно казано в този доклад, върви към прекратяване на мониторинговия механизъм и това ще стане, може би в късната пролет и началото на лятото през следващата година, където се очаква да е последният доклад и този дискриминационен механизъм най-накрая да бъде прекратен за България. Затваряме три глави, огромен напредък и затова имат решаваща роля всички участници в тези реформи. Ясно се казва, че стабилното правителство след ноември месец 2017 г. е спомогнало много за приемането на нужните реформи, за отстояването и да имаме тези резултати\", подчерта Радев. На въпрос какви са конкретните стъпки, които правителството е предприело, за да се стигне до тук, той изброи провежданите реформи и изпълняването на стратегията за борба с корупцията, промените по инициатива на Минитерския съвет, законодателната рамка, която се е приела по думите му явно задоволително за Еврокомисията, защото тя затваря този показател, промените в НК, НПК, работата на специализирания съд, специализираната прокуратура, работата на новата антикорупционна комисия, законодателството, свързано с отнемане на незаконно придобитото имущество. \"Всичко това комплексно говори, че реформите в България вървят напред, за разлика от доклада за Румъния. Ние сме в пакет, ние винаги последните години сме призовавали да не бъдем движени в пакет и за Шенген, и за механизма, защото за Румъния е казано, че върви назад в последната година\", каза още Радев. По думите му механизмът е дискриминационен и не България и Румъния са проблемните в ЕС, а за борба с корупцията трябва да има обща стратегия. Няма обективна медийна среда Според Петър Курумбашев (Прогресивен алианс на социалистите и демократите) прекратяването по три от шестте области е добра новина, но и зам.-председателят на Еврокомисията Франс Тимерманс, и председателят Жан-Клод Юнкер \"отбелязват, че биха се радвали това наблюдение да бъде прекратено до края на техния мандат, като ясно подчертават, че това не е график, не е че някакво време трябва да изтече и като изтече, механизмът автоматично ще бъде прекратен\". Неприятна част за Корумбашев е значителното влошаване на медийната среда, както и персоналните атаки срещу съдии в определени медии, което \"очевидно не е нещо, което е благоприятно за независимостта на съдебната система\". Той обаче подчерта, че \"много пъти сме били свидетели как сме си свършвали работата, но този резултат невинаги е бил оценяван\" и напомни за желанието на България да влезе в Шенген, за което няколко пъти е имало резолюции на Европейския парламент и няколко пъти Европейската комисия се е изказвала и въпреки всичко няма резултат. \"Бих свързал двата въпроса – механизма за наблюдение и Шенген. Ако те смятат, че този механизъм е изпълнен, защо България и Румъния не бъдат приети в шенгенското пространство\", попита евродепутатът. Той изтъкна, че \"свободата на словото е ясно отбелязана в този доклад и там ясно се казва, че има значително влошаване на медийната среда по повод на конкретни атаки на определени медии към определени съдии. Една част от независимостта на съдебната система е и да има обективна медийна среда, която да я отразява. В България очевидно няма обективна медийна среда\". \"И Германия нарушава европейското законодателство\" Ангел Джамбазки (ВМРО/ЕКР) коментира, че на първо четене това е един от положителните за държавата доклади. \"Моето желание беше да се вземе решение да се премахне този механизъм, но съобщението е, че ще има още един. Съобщенията са, че той е по-скоро добър, отколкото лош\", допълни Джамбазки. На въпрос дали очаква механизмът да спре следващата година, той отговори, че е нормално е да спре наблюдението и то не трябва да е само за Румъния. \"Германия нарушава европейското законодателство и пречи на български предприемачи да работят в Германия, Италия прави същото, Белгия прави същото, а наличието на наблюдение над едни държави, без да има над други, е ярко изражение на двоен стандарт и е доста несправедливо\", изтъкна евродепутатът. Безнаказаност Според Момчил Неков (БСП/Прогресивен алианс на социалистите и демократите) оценката по доклада е, че има законодателна рамка, но тя не е изпълнена със съдържание и българите усещат безнаказаност. \"Три от показателите са изпълнени, но другите три показателя, които са борба с корупцията по високите етажи, борба с корупцията на средно и ниско ниво и по границите и реформа в съдебната система, по тях нямаме напредък\", допълни Неков. Оптимизъм Андрей Ковачев (ГЕРБ/ЕНП) коментира, че самата Еврокомисия е оптимистично настроена и смята, че в следващите няколко месеца механизмът за България ще отпадне. \"Това е най-положителният доклад, който има от създаването на този механизъм при влизането на България и Румъния в ЕС. Аз също съм оптимист, че той ще отпадне в най-скоро време\", допълни той.", "date": "2018.11.13", "title": "От \"най-положителния\" до \"не сме готови\": български евродепутати оцениха различно евродоклада"}
{"url": "https://www.dnevnik.bg/kultura/2018/11/13/3344703_izlojbata_arhetipi_se_otkriva_v_dve_chasti/", "text": "Ретроспективната изложба \"Архетипи\" на  известния американски фотограф Роджър Балън  се открива последователно днес и утре в София и Пловдив. Авторът пристига за пръв път в България. Той ще присъства лично и в следващите дни ще изнесе лекции и в двата града по темите на неговата фотография и етапите, през които преминава. Експозицията \"Архетипи\" обхваща общо близо 200 черно-бели кадъра и ще бъде разделена между зала 19 на Национална галерия \"Квадрат 500\" (13 - 30 ноември) и Градска художествена галерия в Пловдив (14 ноември - 5 декември). Снимките Балън прави в седем серии, снимани в периода между 1982 и 2014 г. Артистът изгражда светове, снимайки в изоставени пространства в Йоханесбург, Южна Африка, маргинални общности, които живеят под критичния минимум за оцеляване. Изкуството му обаче е повече психологическо и философско, отколкото документално и социално. По тези и други въпроси, свързани с изкуството му, Балън ще говори първо на 14 ноември от 20:30 часа в СКЛАД (ул. \"Екзарх Йосиф\" 16) в Пловдив. Втората му среща с публиката ще е на 15 ноември от 18 ч. в \"Квадрат 500\". Лекциите ще се проведат на английски език и са с вход свободен.", "date": "2018.11.13", "title": "Изложбата \"Архетипи\" се открива в две части последователно в София и Пловдив"}
{"url": "https://www.dnevnik.bg/sviat/2018/11/13/3344918_jertvite_na_pojara_v_severna_kaliforniia_veche_sa_42/", "text": "Броят на загиналите при пожара в Северна Калифорния достигна 42 души, превръщайки го в най-смъртоносния в историята на щата, заяви вчера шерифът на окръг Бют, цитиран от \"Ройтерс\", предаде БТА. Последните данни бяха обявени, след като властите откриха останките на още 13 жертви на огнената стихия. Пожарът, наречен \"Лагерен огън\", се превърна и в най-разрушителния в историята на щата, след като опустоши 7100 жилищни и други сгради, откакто избухна в четвъртък, отбелязва \"Асошиейтед прес\". Градчето Парадайз с население 27 000 души буквално беше изтрито от картата. Властите не знаят колко души са изчезнали четири дни след началото на пожара. Тринайсетте нови жертви били открити в изгорели автомобили, сред димящите развалини на домовете си или близо до автомобилите си, убити от дима и пламъците, преди да стигнат до тях, за да избягат. Хиляди пожарникари продължават да се борят срещу огнената стихия. Пожарът далеч не е овладян, но площта му е ограничена с 4500 хектара, като огнеборците се опитват най-вече да предпазят сградите, застрашени от пламъците, предаде \"Франс прес\". В района продължава да духа силен североизточен вятър, максималните температури днес ще достигнат 20 градуса по Целзий, а капка дъжд не се очаква до края на месеца. Президентът на САЩ Доналд Тръмп обяви Калифорния за зона на стихийно бедствие. В съобщение в \"Туитър\" тази нощ Тръмп заяви, че иска да реагира бързо, за да облекчи \"част от невероятните страдания, които продължават\".", "date": "2018.11.13", "title": "Жертвите на пожара в Северна Калифорния вече са 42"}
{"url": "https://www.dnevnik.bg/bulgaria/2018/11/13/3344925_rukovodstvoto_na_gerb_razpredeli_zadachite_za_da_se/", "text": "На заседание на изпълнителната комисия на ГЕРБ, провело се снощи, са били разпределени задачи между министри и парламентаристи, за да се реагира на  протестите от последните дни , съобщи днес по Нова телевизия председателят на бюджетната комисия Менда Стоянова. От изказването й не стана ясно дали на него е присъствал премиерът. Менда Стоянова и финансовият министър Владислав Горанов са натоварени да поискат среща с президента. Целта на разговора е държавният глава \"да разбере как стоят нещата\" и за в бъдеще да заема информирана позиция по ситуацията в страната, поясни Стоянова. Двамата с колегата си ще го запознаят със замисъла за вдигането на данъците върху старите коли и исканите промени по обезщетенията по застраховката \"Гражданска отговорност\". Искането за разговор с президента идва след н еговата реч в петък , в която отправи сериозни критики към управляващите. Според Стоянова след тази среща президентът може би ще подкрепи действията на управляващите. Снощи вицепремиерът Томислав Дончев е бил натоварен днес да разговаря с представителите на Петролната и газова асоциация за цените на горивата. \"Не знам до какво биха довели тези разговори. Там е важно да има анализ доколко търговците могат да минимализират своите печалби, докато се успокои пазарът на петрол\", поясни Менда Стоянова. От интервюто на председателя на комисията по бюджет и финанси в парламента се разбра, че  има промени в спорните текстове  от Кодекса на застраховането, който касаят обезщетенията при смърт на пътя.", "date": "2018.11.13", "title": "Ръководството на ГЕРБ разпределило задачите, за да се реагира на протестите"}
{"url": "https://www.dnevnik.bg/sport/2018/11/13/3344923_uefa_moje_da_zapochne_nanovo_razsledvaniia_za/", "text": "УЕФА обяви, че може да започне наново разследвания за нарушаване на финансовия феърплей. Изявлението идва след разкритията на документи чрез Football Leaks,  свързващи \"Манчестър сити\" и ПСЖ със заобикаляне на правилата . Финансовият феърплей беше въведен с идеята да се постигне баланс във финансовите дела на клубовете, да се ограничат загубите и задълженията, както и да не се позволява да се харчи повече, отколкото клубовете изкарват. Друга цел е да се ограничи получаването на огромни инвестиции чрез спонсорски договори от компании, свързани със собствениците. \"Преди седем години европейските клубове имаха общо 1.7 млрд. евро задължения. Миналата година те бяха на печалба от 600 млн. евро. Без съмнение, това беше успех за футбола в Европа\", се посочва в становището на УЕФА. \"Въпреки че УЕФА може да проверява информацията, която получава, разчита тази информация да бъде честна и точно да отразява финансите на клуба\", допълват от организацията. Преди две седмици \"Шпигел\" публикува мащабно разследване, основано на изтеклите документи от Football Leaks. Според тях бившият президент на УЕФА Мишел Платини и бившият генерален секретар на организацията Джани Инфантино, който вече е президент на ФИФА, са участвали дейно в прикриването на финансови нередности в \"Манчестър сити\" и ПСЖ. В последното десетилетие двата клуба получават огромни инвестиции чрез спонсорски договори. След публикацията \"Манчестър сити\" обяви, че \"опитът да се накърни репутацията на клуба е организиран и ясен\".", "date": "2018.11.13", "title": "УЕФА може да започне наново разследвания за нарушаване на финансовия феърплей"}
{"url": "https://www.dnevnik.bg/biznes/companii/2018/11/13/3344916_predlojeniiata_mi_za_grajdanska_otgovornost/", "text": "Не говорим за лобиране за застрахователна компания, а лобиране за 3 млн. водачи.\" С тези думи председателят на бюджетната комисия Менда Стоянова защити по \"Нова телевизия\"  предложените от нея  промени в кодекса на застраховането. От изказването й стана дума, че текстовете вече са редактирани, като таван за обезщетенията, изплащани за загинали на пътя, се предлага да има само за разширения кръг засегнати, но не и за най-близките - майка, баща, деца, съпруга и т.н. Предложението на Стоянова идва в отговор на тълкувателно решение на Върховния касационен съд от лятото, с което се разшири кръгът на хората, които могат да претендират за материално обезщетение вследствие смърт на пътя. В обезщетението вече са включени братя, сестри, роднини от втора степен, баби, внуци и всеки, който може да докаже трайна емоционална връзка със загиналия. В резултат само за три месеца има допълнителни искове за над 100 млн. лв. към застрахователите, а те предупредиха, че няма да издържат финансово на подобен натиск и ще трябва  да вдигнат сериозно цената на полиците . Стоянова посочи, че през миналата година изплатените обезщетения на най-близките на загиналите са за над 280 млн. лева. \"Ако изтегля моето предложение, застраховката ще поскъпне\", подчерта председателят на бюджетната комисия. Тя изрази опасения, че вдигането на цената на полицата ще доведе до отлив на клиенти, намаляване на приходите от премии, повече обезщетения, изплащани от гаранционния фонд, и в крайна сметка фалити на застрахователи. Според Стоянова, ако няма лимит по обезщетенията за най-близките на жертвите на катастрофи, но се ограничат тези за хората от \"широкия кръг\", не би трябвало премиите по \"Гражданска отговорност\" да се повишат драстично. В началото на телевизионното си интервю председателят на комисията по бюджет и финанси съобщи, че снощи  изпълнителната комисия на ГЕРБ е разпределила задачи  на министри и парламентаристи, за да се реагира на набиращите сила протести в страната.", "date": "2018.11.13", "title": "Предложенията ми за \"Гражданска отговорност\" защитават 3 млн. водачи, увери Менда Стоянова"}
{"url": "https://www.dnevnik.bg/na_put/2018/11/13/3344658_iaponiia_testva_sistema_za_upravlenie_na_tulpite/", "text": "Японският град Киото тества нова система, която контролира и прогнозира броя на туристите и управлява движението им по популярните места, съобщава  The Japan Times. Пилотният проект на Министерството на туризма и местните власти се осъществява в силно посещавания особено през есента район Арашияма (Arashiyama), прочут с красивите си пейзажи още от Средновековието. От средата на септември на осем места в предградието специални датчици улавят сигналите на безжичната мрежа на смартфоните, събират информация за броя посетители, за най-натоварените часове за посещение, за скоростта с която се движат и за местата, където най-често се спират. След като събере достатъчно информация, умната система прогнозира движението на посетителите и може да им подава алтернативни алеи за разходка, където навалицата не е голяма, да им препоръчва и часовете, в които парковата зона не е толкова натоварена. Услугата е достъпна на японски и английски език на уебсайта arashiyama.fun. Ако тестът се окаже успешен, системата ще може да се прилага и другаде и да се надгражда. Арашияма е квартал в западните покрайнини на старата японска столица. Тук се намира една от най-красивите бамбукови гори в света с площ от 16 квадратни километра. Друга забележителност, обхваната от системата, е старинният мост Тогецукио, чието име означава Мост за пресичане на луната, а също и няколко старинни храма. ", "date": "2018.11.13", "title": "Япония тества система за управление на тълпите туристи"}
{"url": "https://www.dnevnik.bg/video/dai_migach/2018/11/13/3344728_veselina_sarieva_-_kakvo_e_da_si_art_dilur_v_bulgariia/", "text": "Какво означава да си арт дилър, има ли българско съвременно изкуство и каква е отговорността да представяш България чрез нейните млади художници? Това най-добре знае Веселина Сариева, съсобственик на пловдивската галерия Sariev, по думите й - \"най-малката галерия у нас, но с най-голямо международно влияние\". Далеч по-популярна с фондация \"Отворени изкуства\", платформата \"Нощ\" и пловдивското Artnews cafe, едно професионално проявление на Веселина Сариева винаги е оставало в сянка – това, че е търговец на съвременно изкуство. То включва и мисията й да представя български творци. В листа й са автори като Недко Солаков, Правдолюб Иванов, Лъчезар Бояджиев, Викенти Комитски, Вальо Ченков, Камен Стоянов, Стефан Николаев, Рада Букова, Лубри, Войн де Войн, Мартина Вачева. А клиентите – колекционери, основно българи, живеещи в чужбина, с които гради колекции в продължение на години. Вижте видеото, за да разберете какво точно прави арт дилърът.", "date": "2018.11.13", "title": "Веселина Сариева - какво е да си арт дилър в България (видео)"}
{"url": "https://www.dnevnik.bg/bulgaria/2018/11/13/3344942_liderut_na_knsb_vijda_koordinaciia_v_protestite/", "text": "При протестите се забелязва комбинация от автентичен гняв и организация. Аз съм правил не един протест, трудно е да се случат така нещата без координация, каза днес по \"Нова телевизия\" лидерът на КНСБ Пламен Димитров. Синдикалистът допълни, че протестите са сигнал за липса на доверие, а на тях може да се противодейства с прозрачност. \"Никой не обяснява как се образува цената на горивата, да речем\", поясни Димитров. По-рано днес председателят на комисията по бюджет и финанси Менда Стоянова обяви, че изпълнителната комисия на ГЕРБ снощи е набелязала  мерки за неутрализиране на протестите . В отговор на въпрос той обясни, че няма позиция на КНСБ по отношение подкрепа на протестите. \"Всеки, който протестира за заплати, е подкрепен от нас още преди да е излязъл\", допълни Пламен Димитров. Той повтори позицията на синдиката, че предложеният бюджет за следващата година е най-добрият от много време насам. Според Димитров след повишаването на заплатите в бюджетната сфера е време за вдигане на възнагражденията и в частния сектор с поне 10%.", "date": "2018.11.13", "title": "Лидерът на КНСБ вижда координация в протестите"}
{"url": "https://www.dnevnik.bg/bulgaria/2018/11/13/3344948_asociaciiata_na_evropeiskite_jurnalisti_poiska_ot/", "text": "Асоциацията на европейските журналисти - България, поиска от президента Румен Радев да наложи наложи вето на  медийния закон , внесен от депутатите от ДПС Делян Пеевски, Йордан Цонев, Хамид Хамид и Велислава Кръстева. Законопроектът бе приет на второ четене на 1 ноември 2018 г. \"Въпреки значителните подобрения спрямо първоначалния вариант в законопроекта все още се откриват редица несъвършенства, което налага той да бъде върнат за повторно разглеждане в Народното събрание\", се посочва в позицията, изпратена до медиите. От АЕЖ - България, не одобряват размера на предвидените санкции. \"Поставянето на долна граница от 10 000 лв. за първо нарушение и 20 000 лв. за второ не просто е непропорционално, а сериозно застрашава свободата на печата и другите средства за масова информация и така засяга правото на изразяване и може да доведе до непоправими последици и цензура в противоречие с чл. 40, ал. 1 от конституцията\", посочват от асоциацията. За организацията е притеснително и задължението медиите да предоставят на държавата данните на лица, които са дарили минимални суми от порядъка на няколко лева. \"Изключването на годишен минимум, който да не се декларира, особено предвид попадането на информация за дарителите при изпълнителната власт, застрашава зараждането на crowdfunding (набиране на средства от последователи) културата и други алтернативни способи за издържане на медиите, които в днешния дигитален свят разчитат все повече на подобен тип механизми, изместващи традиционната реклама. Това сериозно затруднява и деклараторите, когато имат например 5000 дарители от по 1, 2 или 5 лева\", посочват от АЕЖ - България. Изводът е, че подобен подход може да доведе до обезсърчаване на дарителите и потискане на независимите медии и до намаляване на конкуренцията и рестрикции в полето на свободните медии и инициативата на гражданите. Като несъвършенство се посочва и задължението доставчиците на медийните услуги да декларират и \"лицето, което фактически контролира съдържанието на медийната услуга и/или редакционната политика\", ако е различно от действителния собственик. \"Как обаче ще стане ясно това и кой ще бъде отговорният орган, който да направи разследване за действителния собственик, не става ясно. Този въпрос е засегнат в пленарната зала, но все пак не е предвиден механизъм за изясняването му\", се казва в писмото до президента. От АЕЖ - България, смятат за съществен и въпросът за разширяването на правомощията на Министерството на културата и наличието или липсата на капацитет на ведомството. \"Не е без значение и че контролът и санкциите са поверени на орган на изпълнителната власт, който не е независим за разлика от СЕМ, а освен това не е изработена и надлежна процедура за установяване и санкциониране на нарушителите, което е предпоставка за произвол\", пишат от организацията. Смятаме, че информацията за финансирането на медиите трябва да бъде публична, но в същото време трябва да съществуват гаранции, че въвеждането на каквато и да било регулация в медийната област няма да бъде използвано за репресии срещу свободата на словото, завършва писмото до президента. Междувременно днес законът беше обнародван в Държавен вестник и до президентско вето не се стигна. Попитан след полагането на клетва от новите конституционни съдии днес за исканото от него вето държавният глава заяви само - \"Без прозрачност и свобода на медиите не може да имаме и ефективна антикорупционна политика. Това е изключително важно условие.\"", "date": "2018.11.13", "title": "Асоциацията на европейските журналисти поиска от президента да наложи вето на медийния закон"}
{"url": "https://www.dnevnik.bg/sviat/2018/11/13/3344689_knigata_na_mishel_obama_za_braka_decata_i_kakvo_nikoga/", "text": "Мемоарите на бившата Първа дама Мишел Обама излизат днес като първата част от сделка за десетки милиони с издателството Penguin Random House. Втората част – книга, написана от съпруга ѝ Барак, се очаква през 2019 г. Обама разкрива неизвестни досега детайли от семейния си живот и за пореден път казва, че няма намерение да се кандидатира за президент през 2020 г. В книгата си Becoming тя казва още и че \"никога няма да прости\" на сегашния държавен глава Доналд Тръмп за раздухването на слуховете, че  Барак Обама не е роден в САЩ , които поставиха под въпрос легитимността на управлението му. Наричайки ги \"ненормални и злобни\", тя припомня, че целта е била да разпали предразсъдъци и ксенофобия до опасна степен. \"А ако някой с нестабилна психика си бе заредил оръжието си и тръгнал към Вашингтон? Ако бе тръгнал да търси дъщеричките ни? С шумните си и необмислени нападки Доналд Тръмп застраши семейството ми. Никога няма да му простя това.\" През 2016 г. Тръмп спря да повтаря лъжите, че Обама е роден в Кения, но така и не се извини. В интервюто си за Ей Би Си Обама сподели за пръв път, че е преживяла спонтанен аборт и че двете ѝ дъщери  Малия и Саша  са заченати инвитро по време на много труден период в брака ѝ. \"Смятах се за провалена, защото не знаех колко често се случват спонтанните аборти. Защото за тях не се говори. Стоим потънали в болката си и си мислим, че сме дефектни.\" \"Важно е младите майки да знаят, че това се случва\", каза Обама. И допълни: \"Биологичният часовник е нещо реално,  броят яйцеклетки  е ограничен. Осъзнах, че щом съм на 34, на 35 трябва да прибегнем до  инвитро . Мисля, че най-лошото нещо, което си причиняваме като жени, е, че не си казваме истината за това как функционират телата ни.\" По същото време съпругът ѝ Барак приема длъжност, която ги разделя, и напрегнатият период кара двойката да се обърне към  семеен терапевт . \"Познавам прекалено много млади двойки, които имат затруднения и си мислят, че нещо не им е наред. И искам те да знаят, че Мишел и Барак Обама, които имат феноменален брак, които се обичат, работят по това. Ние търсим помощ, когато имаме нужда от нея.\" В книгата си тя за пореден път опровергава слуховете, че ще се кандидатира за президент. \"Никога не съм била почитателка на политиката, а преживяното в последните десет години не промени мнението ми.\"", "date": "2018.11.13", "title": "Книгата на Мишел Обама: за брака, децата и какво никога няма да прости на Тръмп"}
{"url": "https://www.dnevnik.bg/sviat/2018/11/13/3344571_trump_v_parij_amerika_na_purvo_miasto_oznachavashe/", "text": "За президента Доналд Тръмп в Париж \"Америка на първо място\" до голяма степен бе равносилно на \"Америка сама\". На церемонията по отбелязването на стогодишнината от края на Първата световна война президентът, който гордо се самоопределя като \"националист\", бе изолиран дори на континент, където неговата марка популизъм е във възход. Той започна визитата си с критичен коментар в \"Туитър\" срещу призива на френския президент за създаване на европейски отбранителни сили, пристигна на някои от проявите сам и прекара повечето време извън общественото полезрение, в резиденцията на американския посланик в центъра на Париж. Той изслуша поучителни слова за опасностите от националистическата изолация, а после си тръгна за САЩ точно при откриването на Парижкия форум за мир. Визитата показа ясно, че близо две години след встъпването си в длъжност Тръмп е сложил драматичен край на следван от десетилетия подход във външната политика на САЩ, което порази американските съюзници. Френският президент Еманюел Макрон предупреди, че \"старите демони\", довели до избухването на  Първата световна война  и до смъртта на милиони хора, отново си пробиват път. Макрон, който призовава за връщане към пренебрегнатите от Тръмп многостранно сътрудничество и международни организации, отправи едва прикрит укор към тръмпизма на основната проява през уикенда - събирането на десетки лидери при гроба на Незнайния воин в подножието на Триумфалната арка за отбелязването на един век, откакто оръжията са замлъкнали в световната война, отнела живота на милиони. Точният момент, в който е приключила войната, бе отбелязан с камбанен звън и прелитане на изтребители. Под погледа на Тръмп и на други лидери Макрон разкритикува надигането на  популизма в САЩ и Европа  и призова колегите си да не обръщат гръб и да не гледат само собствените си проблеми. \"Патриотизмът е точно обратното на национализма: Национализмът е предателство спрямо патриотизма\", заяви Макрон и добави, че когато държавите поставят своите интереси на първо място и си кажат \"Кого го е грижа за другите!\", те \"заличават най-ценното нещо, което една държава може да има - моралните й ценности\". След като Тръмп си тръгна, германският канцлер Ангела Меркел, която обяви неотдавна, че няма да се кандидатира за преизбиране, отправи пламенен призив за глобално сътрудничество на форума за мир. Тя добави, че Първата световна война е показала \"ясно до какви катастрофални последици може да доведе липсата на компромис в политиката и дипломацията\". Тръмп, който демонстрира много слаба търпимост към широки, многостранни споразумения, седя през повечето време с каменно изражение, докато слушаше Макрон, представящ се за преграда в Европа пред надигащите се националистически настроения, обхванали Унгария и Полша, наред с други страни. Тръмп все пак влезе в контакт с колегите си, като отиде на общата вечеря в музея \"Орсе\" в събота, на която Макрон бе домакин, и на обяд в неделя. Той прекара и известно време с Макрон в събота, когато двамата изразиха пред репортери желание за по-справедливо поделяне на разходите за отбрана. Но според добре осведомени източници Тръмп е бил лаконичен при някои от срещите си на четири очи със световните лидери. Един от тези източници, пожелали анонимност, тъй като не им е разрешено да обсъждат частни разговори, описа президента като \"кисел\". Символиката при посещението на Тръмп нямаше как да бъде по-ярка. Той не присъства в най-запомнящите се снимки от уикенда: тази на вървящите един до друг световни лидери под дъжда, когато камбаните, отбелязващи момента на спирането на боевете в 11 часа на 11 ноември 1918 г., спряха да бият. Президентът и първата дама Мелания Тръмп пътуваха към мястото на възпоменателната церемония отделно от другите лидери, които отидоха там заедно с автобус от Елисейския дворец. Говорителката на Белия дом Сара Сандърс посочи, че така изисква протоколът за сигурност. Докато кортежът на Тръмп преминаваше по отцепения булевард \"Шан-з-Елизе\", гола жена успя да се промъкне през охраната и да изтича на пътното платно с викове \"фалшив миротворец\". На гърдите й бяха написани думите \"фалшив\" и \"мир\". Полицията залови жената и кортежът продължи по пътя си невъзпрепятстван. Феминистката активистка организация \"Фемен\" пое по-късно отговорност за демонстрацията. Руският президент Владимир Путин, който също пътуваше самостоятелно, се здрависа с Тръмп, направи му одобрителен знак с вдигнат палец и го потупа по рамото при пристигането си. Тръмп отговори с широка усмивка. Съветникът по националната сигурност Джон Болтън бе казал, че Путин и Тръмп ще се срещнат в Париж, но че ще разговарят официално по-късно този месец на срещата на върха на Г-20 в Буенос Айрес. Представител на Кремъл каза по-късно, че американски и руски длъжностни лица са решили да се откажат от плановете си за среща в Париж, след като френски представители са възразили. Тръмп, който води предизборната си кампания под лозунга \"Америка на първо място\", отблъсна европейските си съюзници с действията си. Той наложи мита на Европейския съюз, извади САЩ от Парижкото споразумение за климата и от иранската ядрена сделка. Той намекна, че може да изтегли САЩ от НАТО, ако държавите членки не увеличат значително разходите си за отбрана. Желанието на Тръмп да се разбира с руския лидер - въпреки намесата на Русия в изборите през 2016 г. и многото други агресивни действия през последните години, обезпокои тези, които виждат в Русия нарастваща заплаха. Също така Тръмп се самоизтъкна многократно като \"националист\" въпреки критиките, че тази дума има негативни конотации. Тръмп защити употребата на термина на конференция миналата седмица. \"Знаете ли какво значи тази дума? Аз обичам нашата страна!\", каза той. И добави: \"Има националисти. Има глобалисти. Аз обичам и света и нямам нищо против да помагам на света, но първо трябва да направим страната си по-силна. Имаме много проблеми.\" Но Тръмп не подхвана темата с разделението, когато отдаде почит на американските и съюзническите войски, загинали през тази \"ужасна, ужасна война\", след която Америка става световна сила. \"Събрали сме се тук, на това свещено място, за да отдадем почит на храбрите американци, дали живота си в тази мощна борба\", каза Тръмп на американското военно гробище и мемориал \"Сюрен\" в предградията на Париж, където са погребани над 1500 загинали във войната американски войници. \"Наш дълг е да запазим цивилизацията, която те са бранили, и да опазим мира, за който те великодушно са дали живота си преди един век\", каза той, след като прекара известно време сам сред белите кръстове, държейки черен чадър. Той изнесе речта си по случай Деня на ветераните ден след като бе разкритикуван, че не е посетил в събота друго американско гробище на около 100 км от Париж, защото хеликоптерът му не можел да излети заради дъжда. Няколко високопоставени представители на администрацията, включително началникът на кабинета на Белия дом Джон Кели, отидоха вместо президента, а Тръмп остана в резиденцията на посланика. Тръмп произнесе речта в момент, когато други лидери се бяха събрали на Парижкия мирен форум, който цели да възроди колективното управление и международното сътрудничество в справянето с глобалните предизвикателства. След това отлетя обратно за Вашингтон. Франция е била епицентърът на Първата световна война, първия глобален конфликт. Нейната роля на домакин на основната възпоменателна церемония подчерта гледната точка, че светът не трябва да залита отново във война, имайки предвид бързия и катастрофален начин, по който го прави с Втората световна война. /БТА", "date": "2018.11.13", "title": "Тръмп в Париж: \"Америка на първо място\" означаваше \"Америка сама\""}
{"url": "https://www.dnevnik.bg/ot_vas/novini_ot_vas/2018/11/13/3344492_pancharevskata_curkva_sv_dimitur_solunski/", "text": "Св. Димитър, светецът войн, е на особена почит в България. Под негова закрила в Търново през 1185 г. е обявено въстанието на Асен и Петър, довело до възстановяването на българската държава. В народните традиции светецът се счита за предвестник на зимата. Панчаревската църква \"Св. Димитър Солунски\" се намира в някогашния център на селото. Строителството и започнало години преди Освобождението. На мястото на църковния двор в близост до реката някога имало стар параклис. Именно това дава основание на местните жители да изградят църквата.", "date": "2018.11.13", "title": "Панчаревската църква \"Св. Димитър Солунски\""}
{"url": "https://www.dnevnik.bg/bulgaria/2018/11/13/3344972_kratki_novini_sudiiata_vuzroptala_sreshtu_zadkulisnoto/", "text": " е важно да бъдат отбелязани. Протестиращи затвориха магистрала \"Люлин\"  С възгласи \"Много сме, силни сме\" около 300 протестиращи блокираха магистралата непосредствено след пътен възел \"Даскалово\", съобщи БНТ. Движението е спряно и в двете посоки. Недоволните преминаха пеша разстоянието от пернишкия квартал \"Изток\" до магистралата. Исканията им са за оставка на правителството. Те настояват за по-висок стандарт на живот и промяна на системата за управление. Протестът се охранява от полиция и жандармерия. За протестните действия не е поискано и не е давано разрешение от община Перник. Малко по-късно те блокираха за кратко входа на Перник. Румен Радев се срещна със Стефан Данаилов по повод 2 години от изборната победа Президентът Румен Радев се срещна с председателя на инициативния комитет, издигнал неговата кандидатура на президентските избори през 2016 г., проф. Стефан Данаилов, по повод навършването на две години от спечелената изборна победа. Това съобщиха от прессекретариата на държавния глава. Българите, осквернили мемориала в Хирошима, отиват на прокурор Полицията в Япония предаде на прокурор двамата българи, които преди месец извършиха посегателството срещу Паметника на мира в Хирошима. Монументът беше осквернен с три графита, единият от които е бил на български и гласи \"Локо София\". Надписът е бил надраскан с черен спрей на едно от огражденията в комплекса, посветен на жертвите от атомните бомбардировки на 6 август 1945 г . Двамата българи се оказаха служители от техническия персонал на Софийската опера,  която по това време имаше турне в Япония. Те признаха вината си, като обясниха, че преди да надраскат оградата са употребили алкохол. В крайна сметка двамата бяха уволнени от операта, а ръководството ѝ обеща съдействие на японските власти при провеждане на разследването по случая. Румъния ще чисти \"Дунав-мост I\" тази зима На ротационен принцип Румъния поема почистването на моста на Дунав между Русе и Гюргево тази зима. Днес областните администрации на двете страни обсъдиха безпроблемното функциониране на моста през предстоящия зимен сезон. До края на месеца ще приключат ремонтите в участъка на кръговото движение преди моста, а до средата на декември се очаква да заработи новото трасе при влизане в страната през зона \"Изток\" на граничния пункт. Там ще има 4 кантара за камиони, което ще увеличи двойно капацитета и ще облекчи трафика, информира областната управа. Съдия, възроптала срещу кадруването, стана зам.-шеф на касационния съд  Съдийската колегия подкрепи единодушно предложението на председателя на Върховния касационен съд (ВКС) Лозан Панов за негов заместник.  В началото на ноември  се разбра, че Панов предлага Галина Захарова да оглави Наказателната колегия на съда и да стане зам.-шеф на ВКС на мястото на избраната за конституционен съдия Павлина Панова. Захарова бе подкрепена почти единодушно и от колегите си във ВКС с 60 от 61 гласа. Тя бе член на Висшия съдебен съвет (ВСС) в периода 2007 - 2012 г. Година преди края на мандата тя и Капка Костова  подадоха оставка  в знак на протест срещу лобизма при избора на близката на семейството на тогавашния вътрешен министър Цветан Цветанов Владимира Янева за шеф на Софийския градски съд.", "date": "2018.11.13", "title": "Кратки новини: Българите, осквернили мемориала в Хирошима, отиват на прокурор"}
{"url": "https://www.dnevnik.bg/sviat/2018/11/13/3344977_avstraliici_subraha_125_hil_dolara_za_bezdomnik/", "text": "В Австралия бяха събрани над 125 000 австралийски долара за бездомния Майкъл Роджърс, който се притече на помощ на полицаите в Мелбърн по време на терористичния акт на 9 ноември, съобщи местното издание \"Ейдж\", цитирано от ТАСС.  46-годишният Роджърс бе един от свидетелите на нападението на терориста Шир Али срещу полицаите в центъра на Мелбърн. Виждайки мъжа, налитащ с нож срещу тях, той се опитал да го спре с помощта на количка за пазаруване от съседен магазин. Терористът бил ударен и принуден да отстъпи, а после Роджърс успял да прегради пътя му към полицаите. Това им дало възможност да прострелят нападателя. Видеозапис с храбрата постъпка на Роджърс бе публикуван в социалните мрежи от очевидци на случилото се, а местни медии откриха героя и разказаха, че той е бездомник. Узнавайки това, австралийци организираха събиране на средства за него и до тази сутрин вече са събрали над 125 австралийски долара (90 000 щатски).  В резултат на терористичната атака на 9 ноември пострадаха трима души, един от които - мъж на 74 г., по-късно почина. Други двама са в болница. Простреляният от полицията нападател също почина в болница. /БТА", "date": "2018.11.13", "title": "Австралийци събраха 125 хил. долара за бездомник, помогнал на полицаи срещу терорист"}
{"url": "https://www.dnevnik.bg/bulgaria/2018/11/13/3344984_ima_dva_tipa_biznes_-_ediniiat_korumpira_a_drugiiat/", "text": "У нас има два типа бизнес – единият търси \"правилните\" хора с достъп до публичен ресурс и корумпира, другият залага на иновации и развива икономиката ни, каза президентът Румен Радев на церемонията, на която бяха отличени финалистите от конкурса \"Мениджър на годината – 2018\". По думите на държавния глава непочтеният бизнес ражда несправедливост и корупция, изкривява икономическите и обществените отношения, задушава качеството и конкурентоспособността, отдалечава страната от модерния свят и води надолу цялото общество. Вторият тип бизнес пък бил този, който движи напред българската икономика и придава реална добавена стойност \"Страната ни ще е различна, ако по-често представителите на нашия политически елит се вслушваха и вглеждаха в знанията, професионалния път и опита на десетимата мениджъри финалисти, номинирани за наградата, които ръководят сложни процеси, проекти и хора в трудна и динамична среда\", заяви още президентът Румен Радев. Президентът посочи, че България може да се превърне в просперираща държава само когато хората имат ясното съзнание, че не може да разделят успехите на държавата от успехите на обществото и бизнеса. Румен Радев отбеляза, че държавата е длъжник на българския бизнес по отношение на правила, предсказуемост и законност, но българският бизнес е длъжник на гражданите по отношение на заплащането на труда.", "date": "2018.11.13", "title": "Има два типа бизнес - единият корумпира, а другият развива икономиката, обяви президентът"}
{"url": "https://www.dnevnik.bg/sport/2018/11/13/3344980_kristian_horner_zashtiti_verstapen_vuv_formula_1/", "text": "Пилотът на \"Ред бул\" Макс Верстапен получи подкрепата на шефа на отбора Кристиан Хорнер след  инцидента с Естебан Окон . Холандецът изпусна нервите си след състезанието в Бразилия и няколко пъти блъсна французина, недоволен, че  той му попречи да стигне до победата . \"Пилотите не са роботи и ние не искаме те да бъдат такива\", каза Хорнер. Според него постъпката на Окон е \"напълно безотговорна\". Французинът изоставаше с една обиколка, когато Верстапен го задминаваше, но реши да се бори за мястото си и това доведе до сблъсък. Люис Хамилтън се възползва и спечели състезанието. След края пилотът на \"Ред бул\" потърси сметка от съперника си, за което  беше наказан с два дни общественополезен труд . \"Разбира се, че не подкрепяме насилието по никакъв начин, но трябва да разберете, че емоциите са много силни\", добави Хорнер. Той посочи, че в други спортове в подобни случаи е работа на съдиите да се намесят и да се справят със спречкването между състезателите.", "date": "2018.11.13", "title": "Кристиан Хорнер защити Верстапен: Във Формула 1 нямаме нужда от роботи"}
{"url": "https://www.dnevnik.bg/kultura/2018/11/13/3344928_izlojba_pokazva_novite_posoki_na_bulgarskata_jivopis/", "text": "Изложбата \"Нашата живопис в нови насоки\", която ще бъде открита днес в 18 часа в Софийската градска художествена галерия, се фокусира върху една от посоките, по които тръгва българската живопис през първата половина на ХХ век. През 30-те и 40-те години художниците обръщат вниманието си към реалността и модерния живот. В произведенията им се откриват влиянията на различни направления, а едно от тях е възникналата във ваймарска Германия нова предметност. Най-свързан с немското движение е Кирил Цонев. По-често обаче новата предметност повлиява по-скоро върху стиловите решения на отделните автори, както и в тематиката - социална ангажираност и интерес към новия начин на живот, свързан с модерния град, състоянията и забавленията, които той предлага. Поради тази причина може да се говори по-скоро за отражения на новата предметност в България, както и за това как движението прониква с една особена своеобразност в една периферна за европейския художествен живот зона. Куратори на изложбата са Неда Живкова и Любен Домозетски. Сред авторите освен добре познати художници като Кирил Цонев, Борис Елисеев, Вера Недкова, Васил Бараков са и по-малко показвани творци като Асен Василиев, Тодорка Бурова, Карл Йорданов и Асен Дочев. В изложбата са представени четири тематични кръга: \"Новият живот на предметите\", \"Модерният град\", \"Пейзажът\", \"Лицата на града\". Експозицията включва над 100 работи, две от които са непоказвани и непубликувани досега. В изложбата участват творби от фонда на СГХГ, НХГ, художествени галерии от страната и от частни колекции. Научен консултант е проф. Красимира Коева. Към изложбата е издаден каталог, а програма от тематични лекции и срещи с кураторите дава възможност за допълнително задълбочаване на отделни теми от експозицията. Акцент в изложбата е поставен върху портрета на Светослав Минков от Кирил Цонев - ключова творба на художника, в която писателят е изобразен на фона на урбанистичен пейзаж, очите му не се виждат зад очилата, а централен фокус е поставен върху ръцете му.", "date": "2018.11.13", "title": "Изложба показва новите посоки на българската живопис от 30-те години на миналия век"}
{"url": "https://www.dnevnik.bg/photos/2018/11/13/3344967_fotogaleriia_na_lov_za_pokemoni_s_15_telefona/", "text": "Чен Сан-Юан привлича погледите на минувачите, докато се движи из предградие на Тайпе, столицата на Тайван. Прикрепил е към предната част на велосипеда си 15 мобилни телефона. 70-годишният Чен е известен с прякора Дядо Покемон' и е местна знаменитост заради това, че посвещава голяма част от времето си на играта Pokemon Go. Тя изисква играчите да \"хванат\" анимирани герои, които се появяват на реални места.", "date": "2018.11.13", "title": "Фотогалерия: На лов за покемони с 15 телефона"}
{"url": "https://www.dnevnik.bg/sviat/2018/11/13/3344998_dvoika_krustila_sina_si_adolf_be_osudena_za_uchastie_v/", "text": "Във Великобритания мъж и жена с неонацистки възгледи, нарекли сина си в чест на Адолф Хитлер, бяха признати за виновни в членуване в забранена крайнодясна организация, предадоха агенциите \"Асошиейтед прес\" и \"Франс прес\". Съд в Бирмингам, Централна Англия, призна вчера 22-годишния Адам Томас и 38-годишната Клаудия Пататас за виновни в членство в организацията \"Национално действие\". По същото обвинение бе признат за виновен и 27-годишният Даниъл Богунович. Трима други обвиняеми се признаха за виновни преди началото на процеса.  По време на процеса на съдебните заседатели бяха показани снимки на Томас, облечен в бяла роба на \"Ку-клукс-клан\", да държи на ръце малкия си син, чието второ име е Адолф. Правителството на Великобритания забрани  \"Национално действие\"  няколко месеца след като през юни 2016 г. депутатката  Джо Кокс  беше убита от крайнодесен екстремист. Според британската полиция заплахата от нападения на крайнодесни групи се засилва. Само до март тази година са били осуетени четири атаки. Присъдите ще бъдат произнесени на 14 декември./ БТА", "date": "2018.11.13", "title": "Двойка, кръстила сина си Адолф, бе осъдена за участие в забранена групировка"}
{"url": "https://www.dnevnik.bg/sviat/2018/11/13/3345000_prirodniiat_gaz_shte_izmesti_vuglishtata_do_2030_g/", "text": "Природният газ ще заеме мястото на въглищата като втори по големина енергиен източник след петрола до 2030 година заради усилията за намаляване на замърсяването на въздуха и повишеното използване на  втечнен природен газ , прогнозира Международната агенция за енергията (МАЕ), цитирана от агенция \"Ройтерс\". В доклада си \"Световни енергийни прогнози 2018\" организацията посочва, че търсенето на енергия ще нарасне с над една четвърт между 2017 и 2040 г. при едно по-ефективно използване на енергията. Ако обаче не бъдат въведени мерки за ефективно използване на енергията, увеличението ще бъде с над 50 процента. Оценките се основават на \"Сценария на новите мерки\", изготвен от МАЕ, който взима предвид закони и мерки за намаляване на  вредните емисии  и за борба с  климатичните промени , както и по-висока енергийна ефективност при използването на горива, при сградите и други. Китай, който е най-големият вносител на петрол и въглища, скоро ще стане най-големият вносител на газ, като нетният внос ще достигне равнищата на внос на ЕС до 2040 година, отбелязва МАЕ. Китай е на трето място по използване на природен газ след САЩ и Русия, а вносът на  синьо гориво  покрива около 40 процента от нуждите на страната. Нововъзникващите пазарни икономики в Азия ще представляват около половината от растежа на световното търсене на газ, а делът им при вноса на втечнен природен газ ще се удвои до 60 процента до 2040 година, отбелязва МАЕ. 40% от растежа на добива на газ до 2025 година ще се падат на САЩ, допълва организацията. Световното търсене на електричество ще нараства с 2.1 на сто годишно, главно заради засиленото използване в развиващите се икономики. Електроенергията ще представлява около една четвърт от енергията, използвана от крайните потребители до 2040 година, се посочва в доклада. Въглищата и възобновяемата енергия ще разменят позициите си в микса от източници за производство на енергия. Делът на въглищата се прогнозира да спадне от около 40 процента сега до една четвърт през 2040 година, а на възобновяемите източници ще нарасне до малко над 40 процента спрямо една четвърт сега. Емисиите въглероден диоксид, свързани с енергията, ще продължат да растат с бавно, но стабилно темпо до 2040 година. Спрямо равнищата от 2017 година те ще нараснат с 10 процента до 36 гигатона през 2040 година, главно заради петрола и газа. МАЕ прогнозира, че електромобилите и по-ефективните горивни технологии ще намалят търсенето на петрол за транспорт до 2040 година, при това повече, отколкото се е очаквало по-рано. Светът обаче все пак може да се сблъска с недостатъчно предлагане, ако няма достатъчно инвестиции в ново производство, предупреди организацията. Според основния сценарий на МАЕ търсенето на петрол се очаква да нараства с около 1 милион барела дневно средно всяка година до 2025 година, преди да се установи на едно по-равномерно равнище на растеж от 250 000 барела дневно до 2040 година, когато ще достигне 106.3 милиона барела дневно. Организацията отбелязва, че е повишила очакванията си за търсенето на петрол до 2040 година спрямо прогнозите си от миналата година с един милион барела дневно главно заради по-бързия близкосрочен растеж и промените в политиката на горивната ефективност в САЩ. Цената на петрола според МАЕ ще достигне 112 долара за барел на фона на търсене, което изпреварва предлагането. Това е прогнозата според сценария, при който правителствата прилагат мерки за опазване на околната среда. Според другия сценарий, ако няма промяна в екологичната политика на правителствата, цената на петрола ще достигне 137 долара за барел, отбелязва ТАСС. Според МАЕ по пътищата до 2040 година ще има около 300 милиона електромобила, както прогнозираше и миналата година. Тези автомобили ще намалят търсенето на петрол с 3.3 милиона барела дневно, а при предишната оценка очакванията бяха за намаляване на търсенето с 2.5 милиона барела дневно. Растежът на търсенето на петрол ще бъде породен от развиващите се икономики начело с Китай и Индия, а търсенето в развитите икономики се очаква да спада с над 400 000 барела дневно средно всяка година до 2040 година, посочва МАЕ. Организацията, която съветва западните правителства по енергийната им политика, запази прогнозата си за броя на автомобилите в света, като очаква почти да се удвоят до 2040 година спрямо сега, нараствайки с 80 процента до 2 милиарда./БТА", "date": "2018.11.13", "title": "Природният газ ще измести въглищата до 2030 г., прогнозират експерти"}
{"url": "https://www.dnevnik.bg/biznes/2018/11/13/3345002_proveriavashti_ustanoviha_narusheniia_i_zapechataha/", "text": "Съществени нарушения на законодателството са открити във всички бензиностанции - обект на съвместни проверки на агенция \"Митници\", МВР, НАП и Българския институт по метрология (БИМ), съобщи Националната агенция за приходите. От съобщението се разбира, че проверките са извършени през миналата седмица, тоест преди  масовия протест  срещу цените на горивата в неделя. Проверените обекти са общо пет и се намират на на територията на Перник, Драгичево, Свиленград и Бургас. И петте бензиностанции са запечатани, а за част от нарушенията са образувани", "date": "2018.11.13", "title": "Проверяващи установиха нарушения и запечатаха пет бензиностанции"}
{"url": "https://www.dnevnik.bg/politika/2018/11/13/3345015_cvetanov_ochakval_pozdravleniia_za_usiliiata_na/", "text": "Зам.-председателят на ГЕРБ и лидер на парламентарната група на партията Цветан Цветанов заяви пред Би Ти Ви, че вместо управляващите да получат поздравления за усилията си цената на \"Гражданската отговорност\" на автомобилите да не поскъпва, те са критикувани и дори се е стигнало до протести. По думите му проектът за промени в Кодекса за застраховането, който предвижда лимит на обезщетението, което получават близките на загинал при катастрофа, се прави, за да не се стигне до фалит на някои застрахователни дружества. Вносител на предложението за слагане на  таван от 20 хил. лв. за компенсацията , и то на най-близките роднини, е на председателя на бюджетната комисия в Народното събрание Менда Стоянова. Малко след като стана известна готвената промяна, лично премиерът Бойко Борисов разпореди на депутатите от ГЕРБ да не бъде гласувана, докато не бъде проведено широко обществено обсъждане. \"Смятате ли, че Менда Стоянова иска да защити застрахователите? Тя мисли само как да защити българските граждани. Правим всичко възможно да ограничим злоупотребите при изплащанията на обезщетения и така няма да има увеличение на цената. Няма такава сума от 1000 лв. за \"Гражданска отговорност\", каквато се тиражира\", каза Цветанов. Той разкритикува президента Румен Радев за  обръщението му към нацията  в навечерието на 10 ноември. Държавният глава обяви, че \"законите се пишат все по-често в интерес на бизнес кръгове и лобита, а не на граждани, а бедността на българите не е грях, за да я облагате с данък\", визирайки гласувания нов данък върху старите автомобили. \"Обръщението на президента не му прави чест. Само да му напомня, нека неговите секретари да го информират също, че законопроектът за данъка върху старите автомобили е тема от 5 години. От 30 август законопроектът е на сайта за обществено обсъждане. Къде беше президентът при обсъжданията? Той или не познава законопроекта, или е популист, или иска да тласне държавата в хаос. Президентът прави внушения, които не му правят чест\", каза още Цветанов. Той коментира и  оправдателната присъда по делото \"Октопод\",  в което подсъдим беше бившият съветник в ДАНС Алексей Петров. Акцията беше извършена, докато Цветанов беше вътрешен министър при управлението на първия кабинет на Бойко Борисов. \"Всички операции по това време са дали своя ефект върху обществото. Основните свидетели по делото са се отказали от показания, един загина при съмнителна катастрофа. Най-важно е да има бързо правораздаване\", каза Цветанов.", "date": "2018.11.13", "title": "Цветанов очаквал поздравления за усилията на управляващите да не поскъпва \"Гражданската отговорност\""}
{"url": "https://www.dnevnik.bg/analizi/2018/11/13/3344727_goliamata_voina_zagubite_i_poukite/", "text": "Заглавието и акцентите са на редакцията. Първата световна война е преломно събитие в историята на България, на Балканите, на Европа и на света. Нейните последствия са видими и до днес и затова с основание човечеството живее със спомена за нея и се опитва да се поучи, за да не повтаря многобройните стари грешки, които не само водят до нея, но и до следващата още по-разрушителна Втора световна война. Ако за големите европейски държави Първата световна война е апогеят на борбата за преразпределение на света и за силово унищожаване на основните конкуренти, за осигуряване на доминиращи позиции за десетилетия напред, то за малките им партньори войната е главно за оцеляване и за решаване на техните \"малки\" проблеми, които все по-трудно се забелязват от дистанцията на изминалите 100 години. За балканските държави и особено за България огромният световен военен конфликт е продължение на предшестващите го Балкански войни от 1912-1913 г. В тях те влизат който да им позволи да се развиват стабилно и възходящо в рамките на общата европейска цивилизация. Всяка от балканските държави има нерешен национален въпрос и техни сънародници се намират под гнета на Османската империя, \"болният човек\" на континента. За съжаление, двете Балкански войни решават само част от проблемите на полуострова, но и създават много нови – националните държави се оказват нови угнетители навсякъде, където включват в териториите си \"инородно\" население. Проявява се една от основните характеристики на модерните национални държави да хомогенизират населението в своите граници. Както обикновено, най-пострадало е населението на победените и на новите държави, в случая българи, турци и албанци. Неотговарящите на етническия принцип граници, наложени през лятото на 1913 г. в Букурещ и Цариград, стават основната предпоставка за участието на всички балкански страни в бъдещата \"Голяма война\". България не прави изключение в това отношение. Ако през 1912-1913 г. тя е направила опит за национално обединение по военен път на страната на Антантата и се е провалила, то вече идва ред на Централните сили. и се опитват да я привлекат на своя страна, предвидимо завършва с успех на Централните империи, към които се е присъединила и Високата порта, търсеща спасение в съюза с тях. Правителството на Васил Радославов и цар Фердинанд се опитват да изтъргуват кръвта на българските войници с оглед на това кой дава повече, а не кой ще победи. Дори бегъл поглед върху картата на света показва предимствата на Антантата. Единственият шанс на Централните сили е бързата победа, преди трите огромни световни империи, ръководени от Лондон, Париж и Санкт Петербург да успеят да мобилизират необятните си възможности. Още през есента на 1915 г. е видно, че този шанс е проигран. Така България се впуска в световната касапница предварително предопределена да загуби. Това не може да бъде предотвратено нито от помощта на повторно освободеното население в Македония и Добруджа, нито от храбрите атаки \"На нож\" на готовите да дадат живота си български войници и офицери. Първоначалните победи са последвани от изтощителна позиционна война и логично водят до разгрома през септември 1918 г. Далеч преди него силите на страната са изчерпани, но в същото положение са и българските съюзници, особено Австро-Унгария. на най-левите български политически партии – земеделци и тесни социалисти. Те лесно възприемат Лениновата идея, че войната може да доведе до революционна промяна, да събори правителството и монархията и задълго да предаде властта в техни ръце. Част от тези цели е изпълнена, не поради прословутото \"Войнишко въстание\", а заради изхабяването на традиционните десни политически партии, управлявали непрекъснато 40 години. Русофилите са катастрофирали по време на Балканските войни, а прогерманските - по време на Световната война. Начело на този процес излиза най-голямата опозиционна партия още от навечерието на войните – Българският земеделски народен съюз, но комунистите също са сравнително реална алтернатива и имат обществено влияние. Неслучайно резултатите от войната са оценени още навремето като \"Втора национална катастрофа\". Те са оформени в Ньойския договор за мир, подписан на 27 ноември 1919 г. – празнуван дотогава като ден на българските военни победи. Може би е градска легенда, че министър-председателят Александър Стамболийски счупва писалката, с която слага подписа си под договора и мастилото нацапва скъпите персийски килими на кметството в парижкото предградие Ньойи-сюр-Сен. Но е сигурно, че на посрещането му на жп гарата в Цариброд, който трябвало да бъде предаден на Сърбия \"по стратегически причини\", обявява: \"Носим смъртник\". Същото казва и шефът на австрийската делегация: \"Умрелият няма право на възражения\". – на съседите са отстъпени Западните покрайнини, излазът на Егея през Беломорска Тракия и отново Южна Добруджа. Наложени са военни ограничения - 20 000 армия, 10 000 полиция и 3000 гранична стража. На България е забранено да притежава тежка артилерия и картечници, подводници и военна авиация, да има наборна армия. Страната е задължена да плати тежки реституции в натура – селскостопански животни, въглища и вагони и непосилни репарации – 2 250 000 000 златни франка. Всяка година вноската е от 134 милиона, а за първите години след войната всички държавни приходи не надминават 140 милиона. В продължение на години по българските земи сноват различни контролни комисии, следящи за изпълнение на задълженията, като издръжката им е сериозна част от държавния бюджет. Бавно и полека , и в началото на Втората световна война политиката на \"мирна ревизия\" дава своя най-значим резултат – възвръщането на Южна Добруджа по мирен път с Крайовската спогодба на 7 септември 1940 г. Какви поуки можем да извлечем от българското участие в Първата световна война от 100- годишната дистанция? Те са не само в изграждането на модерна за времето си европейска държава, в бързото стопанско и културно развитие до войните. По същия мирен път българите постигат и най-големите си успехи в националното обединение – Съединението от 1885 г. и Независимостта от 1908 г. Успехът е прекършен, когато основната идея на градивния национализъм, при която българите се състезават със съседите си по пътя на държавното строителство, е изоставена за сметка на военните авантюри. Този завой води до националните катастрофи. за да повлияе върху нея и да реши със сила проблемите си. Това се потвърждава и от мирното възвръщане на Южна Добруджа по-късно. Когато с оръжие в ръка се противопоставяме на Велики сили, не можем след това да разчитаме на техните чувства на справедливост да надделеят над естествения стремеж за наказание и унизяване. На разбиране можем да разчитаме само при добро стечение на политическите обстоятелства, когато мирно и обмислено следваме националните си интереси, а не угодничим пред силните на деня. но не в смисъла, който влага френският главнокомандващ - че Версайската система е само двадесетгодишно примирие. Диктатът на Антантата в международните отношения, почиващ върху силата, а не върху справедливостта, поражда криза в демократичното управление в цяла Европа, поражда желание за реванш и хвърля света в нов военен пожар през 1939 г.", "date": "2018.11.13", "title": "Голямата война, загубите и поуките"}
{"url": "https://www.dnevnik.bg/razvlechenie/2018/11/13/3345030_deca_zastavat_zad_i_pred_kamerata_v_nov_mini_festival/", "text": "За първи път мини детски кинофестивал ще бъде част от 32-рото издание на \"Киномания\". На 17 ноември той ще представи селекция от игрални и анимирани кратки филмчета, измислени, заснети, изиграни и режисирани от деца на възраст между 7 и 14 години, съобщиха организаторите. Детският кинофестивал ще включва 10 от най-добрите стоп моушън анимационни филмчета и 10 игрални неми етюди, създавани в продължение на две години по време на детски кино работилници. Те са организирани от NIM Animations и в тях децата са актьори, оператори, режисьори, както и автори на сюжета и декорите. В края на програмата ще бъдат раздадени и детски оскари, които ще отличат най-добрия игрален и анимационен филм, актьорската и операторската работа, сценарий, адаптация и декор. Журито, което ще има задачата да избере носителите на наградата, е в състав: Никола Николов – представител на кино центъра UFO в Долна Малина, Преслава Преславова – киножурналист, певицата Нора и Петьо Петков – Шайбата, познат като водещ на \"Комиците\". Билетите за събитието в кино \"Люмиер Лидл\" са на цена 5 лв. и се продават на касите на НДК и онлайн.", "date": "2018.11.13", "title": "Деца застават зад и пред камерата в нов мини фестивал на \"Киномания\""}
{"url": "https://www.dnevnik.bg/biznes/2018/11/13/3345066_za_960_hil_lv_rusiia_shte_pomogne_da_se_zapazi/", "text": "Руската \"Атомстройкспорт\" ще получи 960 хил. лв. без ДДС, за да консултира съхранението на оборудването на АЕЦ \"Белене\". Националната електрическа компания (НЕК) и руската \"Атомстройекспорт\" са подписали  договор за съхранение на доставеното оборудване  за АЕЦ \"Белене\", съобщи пред БНР изпълнителният директор на НЕК Петър Илиев. Цената на която са се разбрали двете дружества за услугата е същата, каквато е прогнозната стойност, посочена от НЕК при обявяването на обществената поръчка, се вижда от документите, публикувани на сайта на НЕК. Поради това, че друг не може да изпълни поръчката, преговаряно е единствено с производителя на оборудването по процедурата \"договаряне без предварителна покана за участие\". \"Цялата дейност по консервацията и преконсервацията ще се изпълнява от наши служители, но ще бъдат под надзора на заводите-производители, представители на \"Атомстройекспорт\", съобщи Илиев. До момента по информация на властите в проекта са инвестирани 3.5 млрд. лв. след като България поръча оборудване, отказа да го плати и беше осъдена в международния арбитраж. То беше доставено на площадката на централата преди година. Вече извършените разходи и наличието на оборудването бяха основните мотиви  за размразяването  на проекта. До края на годината се очаква да бъде  обявена процедура  за търсене на стратегически инвеститор, който да довърши централата. \"Договорът е сключен за пет години с евентуална опция да продължаваме още в зависимост от това, което ни е нужно, но се надяваме, че до тогава вече ще имаме избран стратегически инвеститор и вече ще прехвърлим всички договори на него\", каза Илиев пред БНР.", "date": "2018.11.13", "title": "За 960 хил. лв. Русия ще помогне да се запази оборудването за \"Белене\""}
{"url": "https://www.dnevnik.bg/bulgaria/2018/11/13/3345102_bulgarski_region_e_lider_v_es_po_smurtnost_na/", "text": "В Европейския съюз има 21 региона, в които смъртността при пътни инциденти надхвърля 100 души на 1 млн. В петте най-опасни за шофиране района попадат и два български, като единият от тях е лидер по този показател. В Северозападна България загиват 153 души на 1 млн. Данните са на Евростат и се отнасят за 2016 г. Средната смъртност при катастрофи в ЕС е 50 души на 1 млн. След Северозападна България се нарежда португалската област Алентежо със 142 загинали на 1 млн. Следва белгийският регион Люксембург със 138 загинали и южната част на Гърция, която обхваща големият брой острови в района със 134 загинали на един милион. На пето място се нарежда българският Северен централен район със 132 загинали на 1 млн. Това са и единствените пет области, в които смъртността при пътни инциденти надхвърля 125 души на милион. Най-малко са загиналите в региона на австрийската столица Виена. Там едва 10 души на един милион са починали след катастрофа през 2016 г. Общо в 31 района на ЕС са отчетени под 25 смъртни случая на един милион.", "date": "2018.11.13", "title": "Български регион е лидер в ЕС по смъртност на пътищата, още един е в първите пет"}
{"url": "https://www.dnevnik.bg/ot_vas/novini_ot_vas/2018/11/13/3344930_da_pogovorim_za_makedoniia/", "text": "Oт 1991 година Република Македония е независима държава в централната част на Балканския полуостров. Площта ѝ е 25 713 km². Населението - 2 071 278 души.", "date": "2018.11.13", "title": "Да поговорим за Македония"}
{"url": "https://www.dnevnik.bg/bulgaria/2018/11/13/3345131_rumen_radev_proverkata_sreshtu_izbraniia_ot_men/", "text": "Президентът Румен Радев заяви, че прокурорската проверка на избрания от него конституционен съдия - проф. Атанас Семов, е с политическа цел. Той коментира въпроса пред журналисти след като присъства на полагането на клетва на четиримата нови конституционни съдии. \"Не съм изненадан, че се правят опити да бъде съживена една отдавна приключила прокурорска проверка. Това ми дава основание да смятам, че целта е политическа\", каза държавният глава, цитиран от \"Фокус\". Добави, че проверката е приключила през 2016 г. \"Защо се възбужда няколко дни след като е обявена моята номинация\", попита Радев. На въпрос дали проверката е изцяло политически обоснована президентът заяви: \"Нямам засега друго обяснение.\" Миналия петък се разбра, че прокуратурата е решила да провери защо е отказала разследване срещу посочения от президента конституционен съдия. Държавното обвинение се самосезира след публикация в \"Капитал\" със заглавие \"Двойни стандарти на \"Дондуков 2\". Има много неизвестни около избора на Атанас Семов за конституционен съдия\". Статията е публикувана във формат \"Мнения\", неин автор е Теодор Славев, който работи като експерт в Българския институт за правни инициативи. През март 2013 г. Софийската градска прокуратура е била сезирана от юрист, работил като научен сътрудник по \"Международно право и международни отношения\" в Института за правни науки към БАН, докторант в Юридическия факултет на Софийския университет по специалност \"Право на Европейския съюз\". В сигнала се твърдяло, че Семов е използвал университета за развиване на частна стопанска дейност, безстопанственост, както и сключване на неизгодна и вредоносна за университета сделка във връзка с неакредитирана магистърска програма по \"Право на Европейския съюз\". През 2016 г. прокуратурата отказва да образува разследване срещу Атанас Семов. Повече по въпроса четете  тук .  Попитан дали проверката на прокуратурата срещу конституционния съдия проф. Атанас Семов ще се отрази на легитимността на решенията на Конституционния съд, президентът заяви, че не може да гадае решенията и действията на другите институции. По думите на Радев масовите протести през последните дни - срещу по-високите цени на горивата, евентуалното поскъпване на застраховката \"Гражданска отговорност\", повишаването на данъците за старите коли, показват реалното състояние на борбата с корупцията в страната. Коментарът му дойде във връзка с информацията, че в доклада на Европейската комисия (ЕК) е отчетен напредък в борбата с корупцията и на въпрос дали според него има такъв на фона на масовите протести. \"Самите протести са достатъчно основателни като аргумент. Показват реалното състояние\". \"Предварителният доклад не е постъпвал в президентството, но мога да ви кажа, че като гражданин знам за нашата правосъдна система повече, отколкото един доклад от Брюксел\", каза държавният глава. Президентът съобщи още, че тази сутрин е наложил вето на Закона за корпоративното и подоходно облагане. А във връзка с призива за вето върху медийния закона, предложен от депутата от ДПС Делян Пеевски, президентът обясни: \"Без прозрачност и свобода на медиите не може да имаме и ефективна антикорупционна политика. Това е изключително важно условие.\"", "date": "2018.11.13", "title": "Румен Радев: Проверката срещу избрания от мен конституционен съдия е с политическа цел"}
{"url": "https://www.dnevnik.bg/photos/snimka_na_denia/2018/11/13/3345171_snimka_na_denia_dimut_ot_pojara_v_kaliforniia_se/", "text": "В последните няколко дни в Северна Калифорния бушува най-смъртоносният в историята на американския щат пожар. До момента са загинали най-малко 42 души, а стотици други са в неизвестност. Пожарът, наречен \"Лагерен огън\", се превърна и в най-разрушителния в историята на щата, след като опустоши 7100 жилищни и други сгради. Градчето Парадайз с население 27 хил. души пък буквално беше изтрито от картата. Хиляди пожарникари продължават да се борят срещу огнената стихия. Пожарът далеч не е овладян, но площта му е ограничена с 4500 хектара. Сателит на американската космическа агенция НАСА разпространи снимка на пожара от Космоса, на която се вижда, че димът от него навлиза на над 500 км в Тихия океан.", "date": "2018.11.13", "title": "Снимка на деня: Димът от пожара в Калифорния се усеща на 500 км от огнището"}
{"url": "https://www.dnevnik.bg/sviat/2018/11/13/3345180_standard_end_puurs_namali_kreditniia_reiting_na/", "text": "Международната рейтингова агенция \"Стандард енд Пуърс\" (Standard and Poor's) понижи рейтинга на Аржентина с една степен до В заради икономическата криза и трудностите при прилагането на програмата за драстични икономии, предаде агенция \"Франс прес\". Понижението отразява  влошаването на траекторията на растежа, динамиката на инфлацията и траекторията на дълга след трудностите при прилагането на драстичната програма за икономически корекции, отбелязва рейтинговата агенция. Аржентина затъна в рецесия , която се очаква да продължи и през 2019 година според Международния валутен фонд (МВФ), а правителството се опитва да наложи бюджет на драстични икономии в замяна на помощ от фонда. Очаква се икономическата активност през 2018 година да се свие с 2.6 на сто според МВФ. Валутната криза през август ускори покачването на цените. От януари песото е изгубило 50 процента от стойността си спрямо долара, което стимулира инфлацията. \"Стандард енд Пуърс\" прогнозира свиване на икономиката с 2.5 на сто през тази и с 1 на сто през следваща година. /БТА", "date": "2018.11.13", "title": "\"Стандард енд Пуърс\" намали кредитния рейтинг на Аржентина заради кризата"}
{"url": "https://www.dnevnik.bg/bulgaria/2018/11/13/3345169_chetirimata_novi_konstitucionni_sudii_se_zakleha/", "text": "Четиримата нови конституционни съдии Надежда Джелепова, Павлина Панова, проф. Атанас Семов и Красимир Влахов положиха днес клетва. Така Конституционният съд (КС) вече е в нов състав, в който ще заседава през следващите три години. Първата задача на обновения КС ще е да си избере председател, припомня news.lex.bg. Утре конституционните съдии ще приемат правилата, по които ще стане изборът, а той ще се проведе в четвъртък. Практиката показва, че докато не изтече мандатът на действащия председател и той не напусне съда, бива преизбиран, т.е. очаква се и през следващите три години КС да бъде ръководен от проф. Борис Велчев. Кои са новите конституционни съдии четете  тук . \"Като встъпвам в длъжността съдия в Конституционния съд, заклевам се да спазвам добросъвестно задълженията си, възложени с конституцията и Закона за Конституционния съд. Заклех се\", тези думи изрекоха днес Джелепова - доскорошен зам.-председател на Върховния административен съд (ВАС), Панова - бивш зам.-шеф на Върховния касационен съд (ВКС), Семов и Влахов - до днес съдия във ВКС. На церемонията присъстваха председателят на Народното събрание Цвета Караянчева, президентът Румен Радев и председателите на върховните съдилища Лозан Панов и Георги Чолаков. Клетвата ръководи председателят на КС Борис Велчев. Преди началото ѝ той благодари на четиримата конституционни съдии, чийто мандат изтече вчера - проф. Цанка Цанкова, Румен Ненков, Стефка Стоева и Кети Маркова. \"Изпращаме ги с огромна признателност за тяхната работа и им благодарим за техния професионализъм и за приноса им в развитието на конституционното правосъдие в България\", каза Велчев. От церемонията отсъстваше единствено Филип Димитров, който е в САЩ. Какво коментира пред журналисти след полагането на клетвата президентът Румен Радев четете  тук .", "date": "2018.11.13", "title": "Четиримата нови конституционни съдии се заклеха"}
{"url": "https://www.dnevnik.bg/politika/2018/11/13/3345192_demokratichna_bulgariia_borisov_se_svalia_sam/", "text": "Това, което виждаме, е самосваляне на управлението, каза съпредседателят на обединението \"Демократична България\" (\"Да, България\", ДСБ, \"Зелените\") Христо Иванов на пресконференция. Според него \"самосвалянето\" на правителството на Борисов става заради дългия му отказ да направи реформи, да оздрави всички сектори и така се залагат бомбите, които изкараха хората на улицата. \"Хората са на улицата, защото усещат, че страната е загубила своята посока, своята управляемост\", каза Иванов. Според него въпреки добрата икономическа конюнктура страната няма план за бъдеще и енергията от протестите може да бъде похабена. Ако стигнем до предсрочни избори на, които бъде инсталирано управление тип Орешарски, ще бъде заради Борисов, смята Иванов. Борисов е вграден като мома в мост в корупционния модел на управление, той не може да съществува извън този модел, каза лидерът на \"Да, България\". Според него в момента в управляващите се вижда суетене заради коалиция \"Лукойл\", дупката на Гергов и приятели на застрахователния бизнес. Иванов смята, че управляващите не желаят да направят реформи, а в вместо това продължават с \"ескалацията на тоталитаризмите\". Той даде пример с това, че ДПС  лансира за председател на бюрото  за контрол на специалните разузнавателни средства хора, обвързани с Пеевски. \"Още една структура, която се обезличава и обезкостява, която трябва да гарантира гражданските свободи\", каза Иванов. Той добави, че Комисия за противодействие на корупцията и за отнемане на незаконно придобитото имущество (КПКОНПИ) се превръща в ново тефтерче на Филип Златанов и бухалка за мачкане на неудобните. Той даде пример и с натиска на КПКОНПИ върху председателя на председателят на Върховния касационен съд (ВКС) Лозан Панов и добави, че има много други съдии под натиск, както и безнесмени, издатели и други граждани. Страната има нужда от спешен спасителен план, заяви Иванов. Той е убеден, че предсрочните избори са неизбежни, но без консенсус за реформи те ще доведат или Орешарски, или Борисов за четвърти. \"Кабинетът на Бойко Борисов пропиля ценно време, през което имаше комфорта да оздрави посочените сектори. Вместо това се повтаряше мантрата да не клатим стабилността. Времето изтече и това е новината от протестите през последните дни. Хората нямат доверие не просто на този кабинет, а на политиците като цял\", каза и Владислав Панев, председател на \"Зелените\". Той смята, че кабинетът може и да оцелее, но ще бъде пасивен наблюдател на ставащото в страната и по света. Панев каза, че правителството е предало енергетиката, сектора с горива, хазарта, медийния бранш в ръцете на близките му олигарси и не може да се справи с вече връхлетялата ни буря в застраховането, с мръсния въздух, който ще дишаме цяла зима, с образованието и здравеопазването. Коалицията \"Лукойл\" Според председателят на ДСБ Атанас Атанасов основната причина за високите цени на горивата у нас е коалицията \"Лукойл\", която управлява страната. Той даде няколко примера с изменението на законодателството като вдигането на скоростта на магистралите до 140 км.ч. Магистралите са като юфка, но това вдига разхода на гориво, което отива в касата на \"Лукойл\", както и задължителното каране на включени светлини, смята Атанасов. Когато министърът на финансите казва, че цените на горивата не зависят от правителството, зависи ли правителството от \"Лукойл\", попита риторично Атанасов. \"При посещението на Борисов в Москва тази година, неговият колега Медведев специално благодари на Вагит Аликперов ( Лукойл ) за съдействието му за осъществяване на тази среща. Това на мен ми прозвуча по следния начин – \"Господин Борисов, вашият водещ офицер е тук, можем да започнем разговорите\", каза Атанасов. Той добави, че веднага след това посещение на Борисов в Москва, от \"някое чекмедже в парламента, беше изваден и задействан картелният закон за горивата. Този закон беше гласуван и приет с подкрепата на цялото политическо статукво в НС, с водещата роля на ГЕРБ, ОП и БСП и с него се унищожаваше средният и малък бизнес в търговията с горива\", добави Атанасов Той припомни, че от Демократична България призоваха президента Радев да наложи вето, но той не го направи. По този начин монополът на \"Лукойл\" беше затвърден, заяви Атанасов. Застраховането е пред катастрофа \"Гражданска отговорност\" открай време е приоритет на мутренските застрахователни компании, които използват приходите от нея като прасенце-касичка. Без оглед на това, че трябва да си изпълняват задълженията и да плащат справедливи обезщетения. Този дългогодишен дъмпинг на пазара кара нормалните дружества да избягват задължителната застраховка, която за тях е губеща поради ред причини\", каза Владислав Панев. \"Оттам идват и перманентните проблеми по \"Зелена карта\", където рисковите компании са задължени да плащат многомилионни депозити, защото никой не им вярва. И то понеже са доказали, че не може да им се вярва\", каза още той. Според него  фалитът на \"Олимпик\"  – застрахователното КТБ, може да бъде първият такъв в сектора, защото резервите за плащания при някои компании не са достатъчни и неслучайно управляващите са започнали да действат панически. Първо Менда Стоянова е внесла по \"изключително гнусен\" начин  предложението за таван за неимуществени щети  – между две четения и без адекватно предложение за справедливи и високи обезщетения за пропуснати ползи. След това КФН публикува нескопосан текст за системата \" бонус-малус\" , който компрометира иначе положителната идея, даде пример Панев. Благодарение на връзките между регулатор и застрахователи със съмнителни собственици секторът е изправен пред истинска катастрофа, прогнозира Панев. Според него това ще стане особено видимо, ако догодина се състоят проверки на европейския регулатор. Панев смята, че е съвсем нормално хората да се гневят от всякакви промени, които се внасят в 12 без 5, защото е съвсем логично, че единствената цел на управляващите е да спасяват благодетелите си от мутренските времена.", "date": "2018.11.13", "title": "\"Демократична България\": Борисов се сваля сам"}
{"url": "https://www.dnevnik.bg/sviat/2018/11/13/3345185_navalni_obiavi_che_otnovo_mu_e_zabraneno_da_napuska/", "text": "Руският опозиционер Алексей Навални съобщи в \"Туитър\", че му е забранено да напуска Русия, предадоха \"Асошиейтед прес\" и ТАСС, цитирани от БТА. Навални е трябвало да излети за Франция, за да чуе в четвъртък решението на Европейския съд за правата на човека (ЕСПЧ) в Страсбург по негови жалби, но е бил спрян на летището. \"Пристигнах на летището, за да отпътувам за огласяване на решението на Европейския съд по моето дело. На граничния контрол ми взеха паспорта \"за извършване на специална проверка\", написа Навални. След това служителите на граничния контрол му казали, че съгласно разпореждане на съдебни пристави му е забранено да напуска Русия. \"Има някакво писмо, че ми е забранено да напускам страната, но не се дава обяснение защо\", посочва Навални. ЕСПЧ трябва да се произнесе по въпроса дали многобройните арести на опозиционера са били политически мотивирани. Това може сериозно да разтревожи Кремъл, който се стреми да маргинализира изявите на най-изявения политически опонент на Владимир Путин, отбелязва \"Асошиейтед прес\". Адвокатът на Навални Иван Жданов днес публикува в интернет копие от разпореждането за забрана за напускане на страната, в което няма дата и не се дават никакви подробности. РБК отбелязва, че според базата данни на Федералната служба на съдебните пристави (ФССП) изпълнително производство е било образувано на 9 ноември 2018 г. заради  делото \"Кировлес\" , по което той вече бе осъден. В миналото две съдебни дела пречиха на Навални да пътува, но забраната бе вдигната през пролетта на миналата година, когато трябваше да замине в Испания за спешно лечение. Навални, който стана популярен с разследванията си на корупцията в държавната администрация, оглави сериозни антиправителствени протести, които привлякоха хора от целия политически спектър. Опозиционерът, който заявява, че е \"жертва на незаконни арести\" и на \"произволно лишаване от свобода\", безрезултатно оспори тези мерки срещу него пред руски съдилища, преди да сезира ЕСПЧ, внасяйки пет жалби между 2012 и 2014 г. Заради предишна присъда Навални не беше допуснат да участва в президентските избори през март т.г., което според него е било направено с политически мотиви, напомня \"Франс прес\".", "date": "2018.11.13", "title": "Навални обяви, че отново му е забранено да напуска Русия"}
{"url": "https://www.dnevnik.bg/sport/2018/11/13/3345176_kupa_leivur_i_specialnoto_otnoshenie_kum_federer/", "text": "Отношението на организаторите на турнири към Роджър Федерер и създаденото от швейцарския тенисист  демонстративно състезание купа \"Лейвър\"  разпали дебат сред тенисистите. Французинът Жюлиен Бенето обвини рекордьора по титли от Големия шлем, че в търсене на финансова изгода подкопава стойността на най-старата отборна надпревара в света - купа \"Дейвис\".  \"Турнирът на Федерер е демонстративен. Купа \"Лейвър\" няма спортна легитимност. Няма спортен критерий при селекцията. Не се дават точки за световната ранглиста. Просто пари. Понеже той дава 750 хиляди долара на Ник Кириос да иде и да играе мачове, които нямат значение, момчетата са ок\", заяви Бенето пред френско радио. Купа \"Лейвър\" беше създадена през 2017 г. Турнирът, който има демонстративен характер, противопоставя отборите на Европа и останалия свят (в духа на \"Райдър къп\" в голфа). Надпреварата се провежда в края на септември, като в двете си издания събра най-добрите тенисисти в света. В същото време световното отборно първенство за мъже - купа \"Дейвис\", губи авторитет и интерес с всяка следваща година заради отсъствието на водещите играчи. Турнирът претърпя промяна и от догодина финалите в Световната група ще се провеждат в един град в рамките на една седмица в края на ноември. Това обаче отново може да остави състезанието без най-добрите играчи в света, тъй като започва веднага след финалите на АТП в Лондон. Промяната доведе до разделение сред тенисистите. Световният №5 Александър Зверев е сред най-големите й критици. \"Аз няма да играя в купа \"Дейвис\" през ноември. Ще играя през февруари във Франкфурт, когато са квалификациите. Но купа \"Дейвис\" трябва сериозно да се замисли за доста неща\", каза германецът след  победата си срещу Марин Чилич във финалите на АТП.   \"Едно от тях са датите. Това е нещо много важно. Мисля, че нито един от топ играчите няма да играе с изключение на Рафа (Надал), защото финалите ще са в Испания. Сигурен съм, че голяма част от водещите тенисисти няма да играят\", каза още Зверев. В същото време Бенето разкритикува отношението, което има към Федерер от организаторите на турнири. Според него швейцарецът се ползва с преференции, когато се определя програмата, и получава много по-благоприятни условия в сравнение с останалите. \"През последните две години той изигра 14 мача в Australian Open, защото стана шампион. В 12 или 13 от тях той игра във вечерна сесия. В един и същ ден Федерер играеше с Ян-Ленард Щруф, а Новак Джокович - с Гаел Монфис. Всеки турнирен директор би сложил Джокович - Монфис във вечерна сесия, нали? Но не. Те играха от 14.30 ч. на 40 градуса, а Федерер и Щруф играха вечерта\", заяви Бенето. Френският тенисист даде пример с финала в Мелбърн между Федерер и Чилич. За този мач покривът на централния корт \"Род Лейвър\" беше спуснат, което не се случваше в предишните дни. \"Нормално е той да получава специално отношение заради всичко, което е направил. Но в някои турнири има големи разлики в условията за игра. Той няма никаква представа какво е\", каза Бенето. Чилич изказа разочарование от решението да бъде спуснат покрива, но не счита, че това е било с цел да бъде облагодетелстван Федерер. Попитан за позицията на Бенето, хърватинът заяви: \"Трудно е да се каже. Роджър е много популярен. Всеки турнир иска той винаги да играе във вечерните сесии. Аз просто не бях доволен в края на турнира в Австралия, защото те промениха правилата.\" \"Те следваха едни правила по време на турнира и други за финала, като пуснаха покрива. Не мисля, че са го направили с цел да помагат на мен или на Роджър. Просто според мен трябва да бъдат по-последователни в действията си\", каза още Чилич след мача със Зверев. Джон Иснър изрази несъгласие с коментарите на Бенето и защити Федерер. \"Изобщо не мисля, че случаят е такъв. Топ играчите продават най-много билети и затова те трябва да получават най-много. Това са момчетата, които като цяло движат нашия спорт и заслужават всичко, което са спечелили. Те трябва да получават по-специално отношение\", каза американецът след  загубата си от Федерер в Лондон . Световният №1 Новак Джокович също коментира темата. \"Спорно е. В крайна сметка Роджър заслужава специално отношение. Той е шесткратен шампион в Австралия и може би най-добрият играч в историята на тениса. Ако към него няма специално отношение, към кого? Наистина не виждам сериозен аргумент (в обвиненията на Бенето)\", заяви сърбинът. \"Разбирам гледната точка на Жюлиен. Но трябва също така да разберем, че Федерер е движеща сила за тениса по отношение на интерес и приходи. Освен това Жюлиен и момчетата като него са облагодетелствани от Роджър и това, което той е направил за нашия спорт\", допълни Джокович.", "date": "2018.11.13", "title": "Купа \"Лейвър\" и \"специалното отношение\" към Федерер разпалиха дебат в тениса"}
{"url": "https://www.dnevnik.bg/sviat/2018/11/13/3345199_franciia_shte_prati_eksperti_vuv_feisbuk_za_da_pomagat/", "text": "Франция и \"Фейсбук\" ще работят заедно за упражняване на контрол върху съдържанието на социалните мрежи и интернет, заяви в Париж френският президент Еманюел Макрон, цитиран от агенция \"Франс прес\". Социалната мрежа \"скоро ще посрещне делегация от френски експерти по регулацията в интернет, които ще имат за задача заедно със специалистите от \"Фейсбук\" да формулират ясни и конкретни общи предложения във връзка с борбата срещу езика на омразата и нанасянето на обиди\" в социалните мрежи и интернет, каза Макрон на ежегодния Международен форум за управление на интернет. \"Приветствам тази новаторска и експериментална стъпка, която ще позволи да бъдат формулирани конкретни идеи за най-добрите начини да се гарантира високо качество на съдържанието\", посочи френският държавен глава. Макрон подчерта, че държавите и компаниите трябва да се научат заедно да създават правила с цел спасяване на свободния интернет. Френският президент спомена по време на речта си и за призива на Париж за доверие и сигурност в киберпространството, подписан от повече от 370 държави, неправителствени организации и компании. В този документ Париж призовава за създаването на международен кодекс за добро поведение в интернет. \"В бъдеще неизбежно ще се стигне до регулация на интернет\", прогнозира Макрон на Форума за управление на интернет. / БТА", "date": "2018.11.13", "title": "Франция ще прати експерти във \"Фейсбук\", за да помагат срещу речта на омразата"}
{"url": "https://www.dnevnik.bg/sviat/2018/11/13/3345212_predai_na_shefa_si_-_zapisut_ot_ubiistvoto_na_hashokji/", "text": "Малко след убийството на журналиста Джамал Хашокжи миналия месец член на екипа убийци казал по телефона на висшестоящ да \"предаде на шефа си\" (предполага се, че става въпрос за саудитския престолонаследник принц Мохамед бин Салман), че групата е изпълнила мисията си, пише в. \"Ню Йорк таймс\", като се позовава на трима запознати със записа от убийството на Хашокжи, с който разполага турското разузнаване. Записът, показан миналия месец на  директорът на ЦРУ Джина Хаспъл , се разглежда от висши служители на разузнаването като едно от най-убедителните свидетелства за връзка на престолонаследника с убийството на журналиста. Макар името на принца да не се споменава, представители на американското разузнаване смятат, че под \"шефа\" се има предвид принц Мохамед. Махер Абдулазиз Мутреб, един от 15-те души, изпратени в Истанбул да се срещнат с Хашокжи в саудитското консулство, се обадил по телефона и говорил на арабски. Според турски сътрудници на разузнаването Мутреб, служител по сигурността, който често придружавал принц Мохамед при пътуванията му, е разговарял с помощник на принца. Запознатите със записа казват, че Мутреб е казал на помощника нещо в смисъл на \"работата е свършена\". Подобно телефонно обаждане е като димящ пищов. Това е доста уличаващо свидетелство, казва пред \"Ню Йорк таймс\" бившият сътрудник на ЦРУ Брус О. Ридъл, който сега работи в института \"Брукингс\". Турските представители подчертаха, че записът не означава недвусмислено, че принц Мохамед е замесен. Американското разузнаване и други правителствени представители също предупредиха, че колкото и убедителен да изглежда, записът все още не е неопровержимо доказателство за съпричастността на престолонаследника със смъртта на Хашокжи, отбелязва вестникът. Канадският премиер Джъстин Трюдо стана първият западен лидер, потвърдил турските твърдения, че аудиозапис от убийството на Джамал Хашокжи съществува и Турция го е предоставила на разузнавателните агенции на други страни, посочва британският в. \"Гардиън\". Турският президент Реджеп Тайип Ердоган каза, че е предал записа \"на Саудитска Арабия, на Америка, на германците, французите, британците, на всички тях\", но нямаше независимо потвърждение от никоя страни, че са го чули. На пресконференция в Париж, където бе за форум за мир и честването на стогодишнината от края на Първата световна война, Трюдо каза, че канадското разузнаване е прослушало предоставения от турското разузнаване запис, но самият той не го е чул. За разлика от Трюдо френският външен министър Жан-Ив Льо Дриан каза в интервю пред телевизия \"Франс 2\", че не знае за предоставена от Турция информация, с което влезе в противоречие с твърденията на Ердоган, отбелязва в. \"Монд\". Турските власти до момента не са уточнили при какви обстоятелства са се сдобили със записа, направен вътре в саудитското консулство, при положение че подслушването на чуждестранни мисии нарушава Виенската конвенция, допълва френският всекидневник. /БТА", "date": "2018.11.13", "title": "\"Предай на шефа си\" - записът от убийството на Хашокжи повдига нови въпроси"}
{"url": "https://www.dnevnik.bg/evropa/2018/11/13/3345223_franciia_durji_blizo_polovinata_pazar_v_es_za_iznos_na/", "text": "В навечерието на изкарването на новата реколта френско вино божоле (15 ноември) Евростат разпространи данни кои са най-големите вносители и износители на вино в Европейския съюз. От статистиката се разбира, че през 2017 г. продадената продукция в ЕС, в която попадат и пенливите вина и вермута, е 14.6 млрд. литра. Най-големите производители на алкохолната течност обичайно са Испания, Италия и Франция. След тях се нареждат Португалия, Германия и Унгария. През миналата година от държавите - членки на ЕС, са изнесени бутилки с вино на стойност 21.9 млрд. евро. Почти половината от тази търговия се осъществява между страните от ЕС. Една трета от износа извън Европейския съюз е към САЩ, а сред другите основни търговски партньори личат още Китай, Швейцария, Канада и Япония. С търговия на стойност 9.1 млрд. евро Франция е най-големият износител на вино. Страната държи 41% от пазара в ЕС за износ на вино, като е следвана от Италия (27%) и Испания (13%). През 2017 г. държавите-членки на ЕС внасят вино за общо 12.9 млрд. евро. Само 20% от тях идват от страни извън ЕС, като лидери по този показател са Чили и Австралия. Най-големият вносител на вино в Европейския съюз е Великобритания, която заема 27% от целия внос. Германия се нарежда на втора позиция с 20 на сто.", "date": "2018.11.13", "title": "Франция държи близо половината пазар в ЕС за износ на вино"}
{"url": "https://www.dnevnik.bg/bulgaria/2018/11/13/3345207_prezidentut_naloji_veto_na_po-visokite_danuci_za/", "text": "Президентът Румен Радев наложи вето на Закона за изменение и допълнение на Закона за корпоративното подоходно облагане, приет на 7 ноември като изразява несъгласие с разпоредбите, с които се въвежда нов екокомпонент в данъка за колите, отлага се прилагането на формулата \"замърсителят плаща\" при определянето на таксата смет, повишава се местният данък за сгради в курортните общини и се дава по-голяма свобода за уволнения в агенция \"Митници\". Част от оспорените от държавния глава текстове са изменения в други закони, прокарани с преходни и заключителни разпоредби и са внесени от депутати текстове между първо и второ четене без икономическа обосновка и без обществено обсъждане. Ето и мотивите на държавния глава: Новият автоданък няма да намали замърсяването  Подкрепям включването на екологичен компонент при формирането на данъка върху превозните средства, пише президентът в мотивите си до Народното събрание. Същевременно според него с приетата от депутатите цялостна уредба на този данък няма да се постигнат целените резултати - стимулиране извеждането на по-стари автомобили от употреба и замяната им с по-нови и по-екологични. Според държавния глава с новите текстове не се въвежда принципът \"замърсителят плаща\", тъй като не се отчита нито честотата на използването на колата, нито наличието на устройства за намаляване на вредните емисии, нито вида на използваното гориво. Принципът \"замърсителят плаща\" няма как да се въведе с екологичен компонент в имуществен данък, пише в мотивите на президента. Замърсяването не се дължи на притежаването на пътното превозно средство, а на неговото използване. Постигането на екологичния ефект според него ще бъде затруднено и поради липсата на гаранции в закона, че събраните средства от този данък ще се разходват за екологични цели. Президентът Радев отбелязва, че с въвеждането на екологичния компонент се отменят съществуващи досега данъчни облекчения. Така, според него се прикрива фактът, че увеличението е значително по-голямо, отколкото се представя на обществеността. В мотивите към ветото президентът  повтаря казаното в телевизионното си обръщение  миналата седмица, а именно, че състоянието на превозните средства в една държава е проекция на стандарта на живот и показател за съществуващите социални разслоения. \"Едва ли има собственик, който не иска да ползва по-ново и по-екологично превозно средство, а всъщност мнозинството от гражданите не може да си го позволи заради получаваните доходи\", пише той. Той предлага на депутатите да намерят друго законодателно решение за по-плавно нарастване на данъка. Сроковете са задължителни за гражданите и бизнеса, за държавата - не Президентът Радев оспорва удължаването от 2 на 4 години на сроковете, в която ще започне да се прилага реформата на таксата за битови отпадъци – от януари 2020 г. на януари 2022 г. \"Не за първи път Народното събрание удължава в различни закони срокове, свързани с ангажименти на държавата. Намирам за несправедливо сроковете за гражданите и бизнеса винаги да са задължителни, независимо от тяхната готовност, а сроковете за държавата немотивирано да могат да се отлагат\", пише държавният глава и добавя, че предложението за удължаване е направено от депутати между първото и второто четене и към него не са приложени никакви мотиви. До 2022 г. начисляването на такса смет ще продължи да е на база данъчната оценка на имота и така ще се удължи прилагането на една конституционно нетърпима уредба, за което има 6 решения на Конституционния съд, пише президентът. Депутатите смесват \"доходи\" с \"имущество\"  Според президента с приемането на по-високи данъчни ставки за жилищни имоти в курортни селища, ако жилището не е основно, депутатите смесват разграничените в конституцията две категории данъци - на базата на имуществото на данъчнозадължените субекти или на основание на техните доходи. Това противоречи според него на последователната практика на Конституционния съд за определяне размера на имуществените данъци. Основните аргументи на вносителите са, че така се ликвидира съществуваща сега неравнопоставеност, тъй като собствениците, които отдават под наем имоти в курорти, освен данък върху недвижимите имоти, плащат и туристически данък/патентен данък или респективно подоходен данък върху получените наеми. Президентът не споделя тези аргументи. Според него става въпрос за различни по вид данъци – имуществени и подоходни, при които общата данъчна тежест зависи не само от стойността на имотите, но и от начина, по който те се използват. И този текст е внесен от депутати между първото и второто четене, е посочено в мотивите за ветото. Уволнени митничари ще са лишени от служебна защита Държавният глава възразява и срещу изменения в Закона за митниците, които нямат връзка с корпоративното облагане, въпреки че се прокарват в този закон.  С тях митниците се преобразуват в териториални дирекции чрез закриване, което означава и прекратяване на правоотношенията на служителите. Конституционно неприемливо е и предвиденото прекратяване без предизвестие по преценка на директора на агенция \"Митници\", на правоотношенията с висши държавни служители. Така се ликвидира стабилитетът, който е основен принцип на държавната служба и уволнените се лишават от съдебна защита, се казва в мотивите на президента.  Той изтъква, че \"третирането на преобразуването на митниците като закриване заобикаля защитните разпоредби на Закона за държавния служител и Кодекса на труда, предвиждащи запазване на правоотношенията на служителите при преобразуване. ·", "date": "2018.11.13", "title": "Президентът наложи вето на по-високите данъци за старите коли и имотите в курортите"}
{"url": "https://www.dnevnik.bg/sport/2018/11/13/3345255_mesi_podgoni_rekorda_na_pele_za_nai-mnogo_golove_s/", "text": "Звездата на \"Барселона\" Лионел Меси подгони рекорда на бразилската легенда Пеле за най-много голове за един отбор. 31-годишният аржентинец излезе на второ място във вечната класация, след като се разписа два пъти при  сензационната загуба от \"Бетис\" (3:4) в неделя. Меси вече има 566 попадения в официални мачове на \"Барселона\". Той изпревари най-резултатния футболист в историята на германския футбол - Герд Мюлер, който има 565 гола за \"Байерн\". Пред аржентинеца вече е само Пеле, който се е разписвал 643 пъти за \"Сантош\". Меси е отбелязал 566-те си гола за \"Барселона\" в 650 официални срещи. В 15-те сезона, в които е част от първия отбор на каталунците, той се е разписвал 392 пъти в Ла Лига, 105 пъти в Шампионската лига, 48 пъти в Купата на краля, 13 пъти в Суперкупата на Испания, пет пъти в Световното клубно първенство и три пъти в Суперкупата на Европа. Най-много от головете на Меси са отбелязани с левия крак - 462. 80 са попаденията на аржентинския футболист с десния крак, 22 са вкарани с глава, а два - с други части на тялото. Най-резултатният сезон на Меси беше 2011-2012, когато отбеляза 73 гола във всички турнири. През 2012 г. аржентинският футболист подобри рекорда за най-много попадения в рамките на една календарна година - 91. Предишното върхово постижение беше на Мюлер - 85 през 1972 г. Стадионът, на който Меси се е разписвал най-много пъти, е \"Сантяго Бернабеу\". Tой е вкарал 15 гола в дома на вечния съперник \"Реал\" (Мадрид). 14 са попаденията му при гостуванията на другия водещ отбор от Мадрид - \"Атлетико\", а 13 са на стадиона на \"Депортиво\" (Ла Коруня). Петкратният носител на \"Златната топка\" има най-много голове срещу \"Севиля\" - 32. Другите два любими съперника на аржентинеца са \"Атлетико\" и \"Реал\", срещу които има съответно 28 и 26 попадения.", "date": "2018.11.13", "title": "Меси подгони рекорда на Пеле за най-много голове с един отбор"}
{"url": "https://www.dnevnik.bg/sviat/2018/11/13/3345226_izborite_v_doneck_i_lugansk_preminaha_kato_poseshtenie/", "text": "В неделя в Източна Украйна се състояха изборите на двете самопровъзгласили се сепаратистки републики - Донецката народна република (ДНР) и Луганската народна република (ЛНР). Още преди регистрацията на кандидатите никой не се съмняваше, че победители ще бъдат ръководителят на ДНР Денис Пушилин и лидерът на ЛНР Леонид Пасечник, пише руският вестник \"Комерсант\". Централните избирателни комисии на самопровъзгласилите се републики още от сутринта в неделя съобщаваха за изключително висока избирателна активност и опашки пред избирателните секции. ЦИК на ДНР заяви към 14:00 ч. местно време, че избирателната активност е достигнала 66 процента. Властите на ДНР и ЛНР направиха всичко по силите си, за бъде избирателната активност висока, посочва \"Комерсант\". В избирателните участъци бяха организирани улични пазари, където се продаваха продукти със 70 процента намаление и се разиграваха томболи за билети за театър и ваучери за мобилни телефони. За дошлите на изборите заедно с родителите си деца имаше уроци по рисуване и оригами, флашмобове с танци и рецитиране на стихотворения. Пред жителите на ДНР и ЛНР на практика не стоеше въпросът за кого гласуват. И в двете републики опоненти на досегашните лидери бяха слабоизвестни кандидати, а реалните представители на опозицията в ЛНР не се кандидатираха на изборите, а в ДНР не бяха допуснати до тях. В Донецк кореспондент на \"Комерсант\" не успял да намери нито един човек, който да твърди, че е гласувал за кандидат, различен от Денис Пушилин, подчертава изданието. Повечето от избирателите заявили, че са гласували за Пушилин, защото просто не са познавали другите кандидати, а медицинска сестра от една от болниците в Донецк разказала, че трудовият колектив на болницата бил свикан от директора на лечебното заведение, който попитал: \"Трябва ли да ви се обяснява за кого да гласувате?\". По думите на сестрата всички казали, че няма нужда и че всичко е ясно. Въпреки това сред избирателите имаше и искрени поддръжници на сегашния курс на сепаратистките лидери, посочва \"Комерсант\". \"Да, ние съзнателно отиваме да гласуваме за бъдещето си. Преди лидер беше Захарченко, сега лидер е Пушилин. Щом Русия е заложила на него, значи може най-накрая да ни признаят\", заяви пред \"Комерсант\" семейна двойка на над 50-годишна възраст. Единствената възможност за изразяване на недоволство на тези избори беше да не гласуваш, пише руският вестник. \"Няма да отида да гласувам, защото не искам по телевизията да дават, че всички в Донецк подкрепят Пушилин\", каза пред \"Комерсант\" пенсионерка от Донецк на име Марина. /БТА", "date": "2018.11.13", "title": "Изборите в Донецк и Луганск преминаха като посещение в театъра, пише \"Комерсант\""}
{"url": "https://www.dnevnik.bg/bulgaria/2018/11/13/3345271_niama_protest_koito_da_razreshava_blokiraneto_na/", "text": "Няма протест, който да разрешава блокирането на магистрали и главни пътища. Законите трябва да важат за всички и в този смисъл е задължително спазването на дадените от служителите указания. С този призив Министерството на вътрешните работи (МВР) започва отчета си за свършената от него работа по време на  протестите в цялата страна през уикенда , които продължиха и вчера. В неделя в десетки градове протече многочасов протест срещу високите цени на горивата и поскъпването на задължителната застраховка \"Гражданска отговорност\". Паралелно с това продължиха и протестите и на майки на деца с увреждания с искания за оставка на вицепремиера Валери Симеонов. Заради протестите бяха блокирани ключови пътни артерии в София и в други големи градове. Стигна се дори и до блокада за кратко на някои от магистралите в страната. От полицията уточняват, че на 13 души в Добрич ще се търси отговорност за блокиране на главни пътища в града. В Силистра пък са установени две нерегламентирано затворени кръстовища, като за констатираните нарушения са съставени 8 фиша по Закона за движение по пътищата. Във Варна са санкционирани петима души. Двама души са били задържани в Троян заради затваряне на основни пътища. До вчерашното блокиране на магистрала \"Люлин\" се стигнало, след като млад мъж е успял да се изплъзне от полицейския кордон. Заради подобни действия в района на Ботевград, на входа на с. Врачеш, са съставени пет акта. Заради затварянето на магистрала \"Струма\" в неделя преди ГКПП Кулата обаче няма подведени под отговорност. ", "date": "2018.11.13", "title": "Протестите не разрешават блокирането на магистрали и главни пътища, припомня полицията"}
{"url": "https://www.dnevnik.bg/politika/2018/11/13/3345274_demokratichna_bulgariia_shte_pravi_lista_za/", "text": "Да, България\" ще направи листа за евроизборите с вътрешно гласуване, съобщи съпредседателят на обединението \"Демократична България\" Христов Иванов. Общата листа на \"Демократична България\", която е обединение на ДСБ, \"Да, България\" и \"Зелените\" ще бъде формирана на база на коалиционно споразумение. Крайният вид на листата ще бъде овреме обявен, увери Иванов. Иванов, който е лидер на \"Да, България\", приветства номинацията на ДСБ на сегашния евродепутат Светослав Малинов. Решението за номинацията е взето на национално съвещание на ДСБ, провело се пред уикенда. С решението се възлага националното ръководство на ДСБ да организира щабове за подготовка на партията за явяване на европейски, местни и предсрочни избори. Приветствам тази стъпка, имах възможността да му го кажа, каза Иванов, който е бил на съвещанието на ДСБ. Иванов добави че в център-дясното пространство има обединение по конкретни теми и политика. Има десен гравитационен център и това е \"Демократична България\", каза Иванов. Според информация на \"Дневник\" една от номинациите на \"Да, България\" ще е бившият дипломат Стефан Тафров. Вътрешните избори в \"Да, България\" трябва да се проведат електронно със специалното приложение за мобилни телефони.", "date": "2018.11.13", "title": "\"Да, България\" ще прави листа за евроизборите с вътрешно гласуване (коригирана)"}
{"url": "https://www.dnevnik.bg/politika/2018/11/13/3345252_bsp_obiavi_che_podkrepia_protestite_v_stranata_no_ne/", "text": "БСП подкрепя протестите, защото исканията са справедливи, но не ги организира. Това се разбра от отговори на партийния лидер Корнелия Нинова на въпроси на журналисти. На въпрос дали тези протести ще доведат до оставката на третото правителство на Бойко Борисов, Корнелия Нинова обяви, че БСП настоява за предсрочни парламентарни избори и тези протести ще ускорят тези процеси. Тази сутрин зам.-председателят на ГЕРБ Цветан Цветанов обяви, че БСП и президентът Румен Радев стоят зад протестите. \"Проблемите, които хората поставят на протестите вече няколко дни, имат решение. Има място и начин те да бъдат решени - в Народното събрание и чрез законите\", каза Корнелия Нинова. Тя обяви, че партията й ще внесе предложение за запазване на стария размер на данъците за старите автомобили. Социалистите продължават да настояват по-ниска ставка на данъка върху добавената стойност на хляба и лекарствата и преизчисляване на старите пенсии. \"Управляващите не ни чуха толкова време в парламента и сега трябва да чуят гласа на хората\", каза още Нинова. БСП обаче няма да осигурява кворум в парламента до оставката на Валери Симеонов.", "date": "2018.11.13", "title": "БСП обяви, че подкрепя протестите в страната, но не ги организира"}
{"url": "https://www.dnevnik.bg/biznes/2018/11/13/3345276_poruchkata_na_bdj_za_dostavka_na_novi_vlakove_se_okaza/", "text": "Комисията за защита на конкуренцията (КЗК) прекрати като незаконна обществената поръчка на БДЖ за доставка и поддръжка на 42 нови влака на обща стойност 675 млн. лв., се вижда от сайта на антимонополния регулатор. Жалбата е на \"Сименс мобилити\". КЗК споделя мнението на жалбоподателя, че възложителят не е дефинирал достатъчно ясно и недвусмислено клаузи в проекта на договор за евентуалните му бъдещи промени. Става дума за обстоятелството, че \"БДЖ Пътнически превози\" има само частично осигурено финансиране на сделката до края на 2024 г. Неясно остава и дали след тази дата държавата ще сключи с нея договор за осигуряване на услуги по обществен превоз. Жалбоподателят намира, че въведеното условие, според което в резултат от несключването на нов договор за обществени превозни услуги, вече възникналите парични задължения на възложителя ще престанат да съществуват, противоречи и на основните принципи на правото. КЗК отхвърля останалите възражения на \"Сименс\", между които и тези срещу показателите за оценка на офертите. Те са част от оперативната самостоятелност на възложителите, които сами определят онези показатели, които имат по-голяма тежест за избора на участниците, като посочват отделно и тяхната относителна тежест, е становището на антимонополния регулатор. Решението на КЗК идва дни след  групова оставка в ръководството  на холдинг БДЖ, част от който е \"Пътнически превози\".", "date": "2018.11.13", "title": "Поръчката на БДЖ за доставка на нови влакове се оказа незаконна"}
{"url": "https://www.dnevnik.bg/ot_vas/novini_ot_vas/2018/11/13/3345135_pametnicite_na_zaginalite_ili_kakvo_da_pishe_na_tiah/", "text": "Чрез паметниците всеки народ отдава почит на загиналите по време на войни, размирици, природни бедствия и напомня на следващите поколения, че нищо не е даром. В България сме свикнали от малки в текста върху паметниците да се споменава благодарност към освободителят (обикновено вечна признателност), да се изказват топли братски чувства към него, да се говори за робство (фашистко, турско), да се възвеличава армия освободителка. Този модел на паметникостроене (ако мога така да се изразя) е доминантен в паметниците, построени в периода 1944 - 1989 г. Когато човек свикне с такъв модел на увековечаване на благодарността, братството и величието на чужди армии, започва да му се струва много странно, когато за пръв път се сблъска с подобни паметници, но в други държави, които носят съвсем прости и човешки послания. По повод края на ПСВ реших да споделя снимките на два паметника от едно моравско, да го наречем, село от градски тип или градче от селски тип, което е близо до границата със Словакия - Отроковице (отрок на чешки означава роб). През ПСВ чехите като граждани на Австро-Унгария подлежат на мобилизация и служат в австро-унгарската армия - редници, низши чинове, офицерски чинове та даже и генерали. От гледна точка на начина, по който ни е била преподавана българска история, тези хора се бият за чужди интереси и докато редниците и низшите чинове по неволя гинат за императора, то офицерите са си направо ренегати, продали се на поробителите... На снимката е лицевата страна на паметника, посветен на падналите отроковчани в ПСВ.", "date": "2018.11.13", "title": "Паметниците на загиналите, или какво да пише на тях"}
{"url": "https://www.dnevnik.bg/sviat/2018/11/13/3345267_s_agenti_v_sofiia_i_belgrad_rusiia_rabotela_po/", "text": "Агенти на руското военно разузнаване, известно със старото си съкращение ГРУ, и Службата за външно разузнаване (СВР) опитали да създадат паралелни структури в Македония, ръководени от центрове на двете организации в съседните България и Сърбия. Твърденията са от доклад на Управлението за сигурност и контраразузнаване (УБК) на Македония, изготвен преди смяната на властта в Скопие миналата година. Текстът е цитиран в разследване на международния консорциум Organized Crime and Corruption Reporting Project (OCCRP) и от македонската редакция на  радио \"Свободна Европа\" . Не се уточнява в какъв период са извършвани тези дейности, но според информацията на OCCRP вероятно става въпрос за периода преди 31 май 2017 г. Именно тогава управлението на Македония бе поето от кабинета на социалдемократа Зоран Заев. По същото време миналата година OCCRP публикува разследване,  в което също се говореше за координационна роля  на СВР и ГРУ от Белград и София с участието на споменатата и в доклада на УБК агенция за международна помощ \"Россотрудничество\". Добре подготвени кадри Агенти на ГРУ работели по паралелните структури, наемайки бивши и сегашни служители на вътрешното министерство и въоръжените сили. Разузнавачи са се внедрявали за целта в дипломатически и консулски мисии, информационни агенции, научни и икономически институции, неправителствени организации, продължава цитираният документ. Руското посолство в Скопие има добре подготвени кадри за такива дейности - в отдела за политика и сигурност към руското посолство има трима агенти на СВР и четирима - на ГРУ, координирани от центъра на СВР в Белград и на ГРУ в София. \"Политическият отдел на посолството, в който има членове на руското СВР, е носител на пропагандната активност на държавата, която през изминалите години даваше като резултат организирана поддръжка на македонско-руски сдружения с цел да се гарантира, че македонските граждани ще гравитират към политиката на Русия\", се казва в цитирания от OCCRP доклад. \"Представителите на ГРУ, акредитирани в посолството, в последните години предприемаха разузнавателни дейности в структурите за сигурност, в Министерството на отбраната и армията на Македония.\" УБК обаче е пресичала тези дейности, се казва в доклада. \"Западна пропаганда\" Разузнавателната дейност на Русия в Македония е сред най-често използваните от Москва методи за дестабилизация. Имайки предвид руската стратегия за военна неутралност на Балканите, една от основните цели е съпротива срещу членството в НАТО, обобщава радио \"Свободна Европа\" на базата на тази информация. С дейностите си, според УБК Русия \"пряко се меси\" във вътрешните работи на Македония и в усилията ѝ по пътя към евроатлантическата интеграция. Руските власти отричат всички твърдения като \"западна пропаганда\". Повечето анализатори смятат, че макар Москва да е наясно, че интеграцията на Балканите ще продължи, тя няма да се откаже от опитите за дестабилизация, отбелязва \"Свободна Европа\".", "date": "2018.11.13", "title": "С агенти в София и Белград Русия работела по \"паралелни структури\" в Македония, сочи доклад"}
{"url": "https://www.dnevnik.bg/biznes/2018/11/13/3345287_samo_1_shte_plashtat_maksimalnata_grajdanska/", "text": "Осемдесет процента от собствениците на автомобили ще плащат по-евтина застраховка \"Гражданска отговорност\", ако бъде въведена  системата \"бонус - малус\" , предложена от Комисията за финансов надзор, сочат предварителните й изчисления. Под 1% от шофьорите ще бъдат в най-високите класове по малус, които предвиждат оскъпяване с 400%, съобщи комисията с уточнението, че в този размер ще плащат само хора с виновно поведение на пътя, довело до смърт. Финансовият регулатор уверява, че по текстовете, предизвикали множество спорове сред гражданите, вече е започнала интензивни срещи с браншови асоциации и неправителствени организации. Целта била в режим на диалог да се чуят конструктивни мнения, които да бъдат отразени в окончателния вариант. В съобщението се подчертава, че основната цел на промените е \"опазването живота на българските граждани и намаляване броя на пътно-транспортните произшествия\". Комисията за финансов надзор заедно с Министерство на вътрешните работи и Министерство на транспорта, информационните технологии и съобщенията, които също ще трябва да одобрят наредбата, организира кръгла маса на 3 декември 2018 година (понеделник). Поканени са всички заинтересовани.", "date": "2018.11.13", "title": "Само 1% ще плащат максималната \"Гражданска отговорност\", успокои КФН"}
{"url": "https://www.dnevnik.bg/sport/2018/11/13/3345330_simeon_raikov_ot_lokomotiv_plovdiv_e_nakazan_za_5/", "text": "Футболистът на \"Локомотив\" (Пловдив) Симеон Райков беше наказан за пет мача заради сбиването след края на мача със \"Славия\". Играчът на черно-белите е глобен и с 1200 лева за удар в главата на друг състезател, се посочва в решението на дисциплинарната комисия. Съотборникът му Анте Аралица е със спрени права за две срещи и е глобен с 1000 лева. Неговото провинение е, че е блъснал играч на съперника. Никой футболист от \"Славия\" не е санкциониран след мелето. В края на срещата Димитър Везалов от състава на пловдивския отбор получи червен картон. Последваха разправии на терена и се наложи намеса на полицията. Така в следващия кръг \"Локомотив\" няма да може да разчита на тримата за домакинството си на шампиона \"Лудогорец\". Те няма да играят и при гостуването на \"Верея\" след това. \"Черно море\" и \"Левски\" ще трябва да платят по 1000 лева заради обидни и нецензурни скандирания от техните фенове. Няколко отбора са глобени с по 300 лева заради нерегламентирано използване на димки и факли.", "date": "2018.11.13", "title": "Симеон Райков от \"Локомотив\" (Пловдив) е наказан за 5 мача след сбиването срещу \"Славия\""}
{"url": "https://www.dnevnik.bg/biznes/2018/11/13/3345332_poskupvane_na_gaza_s_do_5_ot_1_ianuari_niamalo_da/", "text": "Няма да има промяна в цените на парното, топлата вода и тока до края на отоплителния сезон, ако природният газ поскъпне с до 5 на сто от Нова година, а цените на петрола се задържат около сегашните си нива. Това прогнозира председателят на Комисията за енергийно и водно регулиране Иван Иванов. Той коментира пред медиите подаденото в края на миналата седмица  искане на държавната \"Булгаргаз\"  цената на природния газ да бъде повишена с 4.98% от 1 януари 2019 г. Компанията мотивира предложението си с по-високите доставни цени на синьото гориво и поскъпването на щатския долар. Окончателното й предложение ще бъде внесено в регулатора на 11 декември, а решението ще бъде взето в последните дни на годината. От 1 октомври газът поскъпна с 13.89%, а в резултат с между 3 и 9% се вдигна цената на парното за различните топлофикации. Според експерти обаче корекция в цената на парното се налага, ако цената на газа нарасне с над 5 на сто.  \"Ако се запази тази тенденция на световните пазари, където цената на суровия петрол постепенно намалява и в момента е малко под 70 долара за барел, мога да заявя, че цената на природния газ ще бъде коригирана, но това няма да доведе нито до повишаване цената на топлинната енергия, нито до повишаване цената на електрическата енергия\", увери Иван Иванов днес ,цитиран от БНР. Иван Иванов се противопостави на идеята на част от протестиралите през почивните дни - Комисията да регулира и цените на горивата:", "date": "2018.11.13", "title": "Поскъпване на газа с до 5% от 1 януари нямало да повлече парното и тока"}
{"url": "https://www.dnevnik.bg/evropa/evropeiski_parlament/2018/11/13/3344908_evroparlamentut_ostro_kritikuva_rumuniia_i_poiska/", "text": "Европейският парламент е дълбоко обезпокоен от реформата в румънските съдебни и наказателни закони, която рискува да навреди на разделението на властите и на борбата срещу корупцията. В резолюция, последвала  дебата в пленарната зала с премиера Виорика Дънчила  на 3 октомври, Парламентът днес призова румънските власти да предоставят гаранции, че ще се избягва заобикалянето на системата за проверки и баланс и че ще се противопоставят на всички мерки, които може да декриминализират корупцията на високо ниво. Текстът, приет с 473 гласа \"за\", 151 \"против\" и 40 \"въздържал се\", се позовава на новото законодателство за статута на съдии и прокурори, за организацията в съдебната система и за Висшия магистратски съвет. Евродепутатите предупредиха, че то може да има последици за независимостта на правосъдната система, нейната ефективност и качеството й, включително и негативни последици за борбата срещу корупцията. Промените в Наказателния кодекс и Наказателнопроцесуалния кодекс, много от които румънският Конституционен съд смята за противоконституционни, са друг източник на безпокойство поради тяхното допълнително въздействие върху способността за борба срещу корупцията, престъпленията свързани с насилие и организираната престъпност. Ролята на румънските разузнавателни служби и предполагаемата им намеса в дейностите на съдебната система накараха евродепутатите да предложат да се засили парламентарният надзор в страната върху тях. Парламентът осъди \"насилствената и непропорционална намеса\" от страна на полицията по време на  масовите протести в Букурещ през август 2018 г.  и призова румънските власти да гарантират прозрачно, независимо и ефективно разследване на действията на полицията а борба с безредиците. Евродепутатите освен това предупредиха, че законодателството за финансиране, организация и функциониране на неправителствени организации може да застраши гражданското общество, и отбелязаха, че то може да нарушава принципа на свобода на сдружаване и правото на неприкосновеност на личния живот. Мерки в целия ЕС Европейският парламент призова Европейската комисия да поднови годишния си антикорупционен миниторинг във всички държави - членки на ЕС, и предложи система за стриктни индикатори, които да измерват нивото на корупцията във всяка страна и да оценяват антикорупционните им политики. Един редовен, системен и обективен процес за оценка на зачитането на демокрацията, основните права и върховенството на закона е също необходим, смята Европарламентът. Утре депутатите ще гласуват отделна резолюция, в която ще повторят призива си за създаването на механизъм, който да оценява всяка година основополагащите ценности на ЕС във всички държави членки.", "date": "2018.11.13", "title": "Европарламентът остро критикува Румъния и поиска антикорупционен мониторинг в целия ЕС"}
{"url": "https://www.dnevnik.bg/sviat/2018/11/13/3345331_gruevski_obiavi_che_e_v_ungariia_i_e_poiskal_ubejishte/", "text": "Бившият македонски премиер Никола Груевски  обяви в профила си  в социалната мрежа \"Фейсбук\", че се намира в Будапеща и е поискал политическо убежище в страната. Електронното издание МКД уточнява, че няма достатъчно информация за това дали самият Груевски е публикувал съобщението, или \"някой от негово име\" го е направил. Вътрешното министерство в Скопие, цитирано от сайта НОВА ТВ, обяви, че проверява дали Груевски действително се намира в Унгария. Вчера изтече крайният срок, в който той трябваше да се яви, за да излежи 2-годишната си присъда за злоупотреба с влияние в македонски затвор,  потвърдена преди месец . Първоначалната дата бе 8 ноември, но заради обжалванията бе дадена отсрочка. След като властите не можаха да се свържат с него, бе издадена и заповед за ареста му. \"В последните няколко дни получих безброй заплахи за живота си. В Будапеща съм и поисках политическо убежище от унгарските власти. Винаги ще остана верен на каузата на Македония. Никога няма да отстъпя\", продължи Груевски. Бившият премиер настоява, че обвиненията срещу него са политическа поръчка на социалдемократите. Още от началото на кризата в Македония Груевски  се ползваше с подкрепата  на унгарските власти.", "date": "2018.11.13", "title": "Груевски обяви, че е в Унгария и е поискал убежище"}
{"url": "https://www.dnevnik.bg/evropa/evropeiski_parlament/2018/11/13/3345329_grajdanite_triabva_da_imat_pravo_da_proizvejdat_i/", "text": "Държавите - членки на Европейския съюз, трябва да осигурят правото на гражданите си да генерират възобновяема енергия за собствено потребление, да я съхраняват и да продават излишъка от продукцията. Освен това за пръв път страните от ЕС ще бъдат задължени да предложат специфични мерки за енергийна ефективност в полза за онези, които са засегнати от енергийна бедност. Това е част от приетите днес решения на Европейския парламент, с които се поставят \"нови амбициозни цели за възобновяемите източници и енергийната ефективност\": - повишаване на енергийната ефективност с 32.5% до 2030 г.; - до 2030 г. 32% от енергията трябва да идва от възобновяеми източници; - преминаване към биогорива от второ поколение, т.е. до 2030 г. поне 14% от горивото трябва да е от възобновяеми източници. Целта до 2030 г. делът на възобновяеми енергийни източници да е поне 32% от крайното брутно потребление в ЕС е обвързваща за всички. За подобряването на енергийна ефективност с 32.5% обаче решението е само ориентировъчно (по него има предварително съгласие със Съвета на ЕС, постигнато през юни). И двете цели ще се преразгледат преди 2023 г. и могат само да бъдат увеличени, но не и намалени. Одобрението си за тези мерки, които са част от пакета от мерки \"Чиста енергия за всички европейци\", дадоха внушително мнозинство от евродепутатите: за енергийната ефективност - 434 гласа \"за\", срещу 104 \"против\" и 37 \"въздържал се\"; за възобновяемите източници - 495 гласа \"за\", срещу 68 \"против\" и 61 \"въздържал се\"; и за управлението на Енергийния съюз - 475 гласа \"за\", срещу 100 \"против\" и 33 \"въздържал се\". С по-ефективна енергия европейците ще имат и по-ниски сметки, се казва още в официалното съобщение. \"В допълнение, Европа ще намали зависимостта си от външни доставчици на нефт и газ, ще подобри качеството на въздухa и ще защити климата.\" Към второ поколение биогорива Биогоривата от първо поколение представляват висок риск за \"непреки промени в земеползването\" (т.е. преобразуване на почва, която не се използва за хранителните култури - като пасища и гори - към такава за хранителни култури, което увеличава емисиите на CO2) и няма да се броят към целите на ЕС за възобновяема енергия от 2030 г. След 2019 г. приносът на биогоривата от първо поколение към тези цели постепенно ще намалее докато не достигне нулева стойност през 2030 г. За сметка на това поне 14% от горивата за превозни цели трябва да идват от възобновяеми източници. Ново управление за постигането на Енергийния съюз Всяка държава членка трябва да представи 10-годишен \"интегриран национален план за енергетиката и климата\" с национали цели, приноси, политики и мерки до 31 декември 2019 г., както и на всеки десет години след това. След като Съветът на ЕС официално приеме споразумението, новите правила ще бъдат публикувани в Официалния вестник на ЕС и ще влязат в сила 20 дни по-късно. Регламентът за управление директно ще влезе в сила в държавите членки, докато новите елементи от другите две директиви ще трябва да бъдат транспонирани в националните законодателства най-късно 18 месеца след влизането им в сила.", "date": "2018.11.13", "title": "Гражданите трябва да имат право да произвеждат и търгуват с енергия, реши Европарламентът"}
{"url": "https://www.dnevnik.bg/sport/2018/11/13/3345348_turnirut_v_sofiia_pusna_v_prodajba_nai-atraktivnite/", "text": "Билетите за  тенис турнира в София  вече са в продажба. Четвъртото издание на надпреварата от категория \"АТП 250\" ще се проведе в зала \"Арена Армеец\" от 3 до 10 февруари 2019 г. Организаторите обявиха, че билетите догодина ще са с най-атрактивните цени досега. За първите четири състезателни дни са на еднаква цена за всички места в залата. На 3 и 4 февруари, когато ще се изиграят квалификациите и някои мачове от първия кръг на основната схема, пропуските струват по 10 лева за възрастен и по 5 лева за деца до 14 години. На 5 и 6 февруари, когато ще се изиграят останалите срещи от първия кръг и първите от втория, билетите са съответно 20 и 30 лева. 5 февруари (вторник) е обявен за \"Детски ден\" на турнира и децата до 14 години ще влизат безплатно. За 6 февруари отново важи намалението от 50%. Организаторите пуснаха пакетни билети за последните четири дни на турнира, когато ще се изиграят останалите мачове от втория кръг, четвъртфиналите, полуфиналите и финала. Пропуските са в три ценови категории - 150, 250 и 350 лева. За децата до 14 години ще има намаление от 25%. Организаторите обясниха, че на по-късен етап ще бъдат пуснати и отделни билети за всеки един от последните четири дни. \"Но закупилите пакетен билет сега се възползва от специална по-добра цена за дните от четвъртък до неделя\", допълват те. , каквито имаше в предишните три издания.  Тази година седмичните пропуски струваха 140, 205 и 335 лева , а през 2017 г., когато беше единственото участие на Григор Димитров,  бяха на цени от 100, 200 и 300 лева . Заявка за участие в турнира в София през 2019 г. са подали  носителят на три титли от Големия шлем Стан Вавринка и шестима играчи от топ 30  на световната ранглиста. Дебют в София ще направят двама от най-добрите млади играчи в света - световният №11 Карен Хачанов и Стефанос Циципас, който през уикенда спечели младежките финали на АТП. Другите четирима от топ 30, които са заявили участие в София, са грузинецът Николоз Басилашвили (№21), испанците Роберто Баутиста Агут (№24) и Фернандо Вердаско (№28) и атрактивният французин Гаел Монфис (№29). На този етап турнирът не влиза в плановете  на най-добрия български тенисист - Григор Димитров. Мениджърът му Георги Стоименов заяви за \"Дневник\", че не е изключено на по-късен етап Димитров и екипът му да променят плановете си. Новият директор на турнира в София Горан Джокович се надява да успее да убеди българина да участва. \"Григор е един от най-добрите тенисисти в света. Той винаги е добре дошъл. На този етап нямаме потвърждение за участие от негова страна. Предстоят ни разговори с него и екипа му и се надявам да го видим в София\", каза чичото на световния №1 Новак Джокович. ", "date": "2018.11.13", "title": "Турнирът в София пусна в продажба \"най-атрактивните билети досега\""}
{"url": "https://www.dnevnik.bg/evropa/evropeiski_parlament/2018/11/13/3344905_timermans_vidia_shans_za_skroshen_krai_na_monitoringa/", "text": "Ако България продължи да работи и полага същите усилия, има възможност да приключи мониторинга преди края на мандата на тази Европейска комисия следващата година. Това заяви зам.-председателят на Европейската комисия Франс Тимерманс при обявяването на докладите за България и Румъния по механизма за сътрудничество и проверка. (Пълното му изказване вижте във видеото, частта за България започва от 03:00 минута). За Румъния той изтъкна, че много е постигнато особено в борбата с корупцията по високите етажи и независимостта на съдебната система, но последната година не само се е забавил темпът на реформите, но има и връщане назад. Тимерманс обясни, че за България докладът отбелязва стабилния напредък към постигане на препоръките, някои от които се смятат за изпълнени, а други са близо до целта. \"Три от шестте показателя за страната се смятат за временно затворени. Ако тази положителна тенденция продължи и България поддържа темпото по устойчив и необратим начин, Еврокомисията е убедена, че мониторингът ще приключи преди края на мандата й\", допълни той, като все пак подчерта, че Брюксел ще продължи да следи отблизо напредъка и че България не трябва да спира работата и след края на механизма. В Румъния - след напредъка връщане назад За Румъния Тимерманс каза, че макар да са били предприети стъпки, събитията поставят под въпрос и обръщат напредъка през последните години. Часове преди изказването му Европейският парламент  изрази сериозно безпокойство  от реформата в румънските съдебни и наказателни закони, която според него рискува да навреди на разделението на властите и на борбата срещу корупцията. \"Виждаме стъпки назад и това ни натъжава\", изтъкна Тимерманс. Сред проблемите той отбеляза изменените закони в областта на правосъдието и натискът върху Националната дирекция за борба с корупцията. За страната има осем допълнителни препоръки, а Брюксел иска тя да спре веднага прилагането на законите в областта на съдебната реформата. \"Тези закони трябва да бъдат преработени, трябва да вземат предвид нашите препоръки. Трябва отново да започне процесът за назначаване на нов прокурор за борба с корупцията. Трябва да ма промени в наказателно-процесуалния кодекс и наказателния кодекс\", отбеляза зам.-председателят на Комисията. Свобода на медиите Той обясни, че докладите за двете страни разглеждат и свободата на медиите, която по принцип е извън обхвата на механизма за сътрудничество и проверка, но влияе върху борбата с корупцията. По думите му медиите не трябва да бъдат подлагани на натиск, което е важно, за да са успешни реформите и това е една от основите на функциониращите демокрации. Еврокомисията ще продължи да разглежда напредъка и в двете държави и ще го оцени преди края на мандата си, уточни Тимерманс, допълвайки: \"Не го правим за да ги накажем, а за да им помогнем\". За да сложи Европейската комисия край на механизма, те трябва да изпълнят тези предложения. Ако не можем да кажем с чиста съвест, че това е постигнато, не можем да спрем механизма, подчерта още той. \"Виждаме напредък при България, той трябва да продължи, но през последните 12 месеца в Румъния не виждаме почти никакъв напредък, а напротив - има връщане в идеите на миналото... Утешава ме, че все още румънското общество оказва силен натиск, независимо от политическия цвят, за продължаване на реформите\", допълни Тимерманс. Той каза още, че следи събитията в двете страни от 30 години. \"Ако направите снимка днес, може да си кажете \"Боже, колко работа остава още\". Но може да погледнете и целия филм от последните три десетилетия, и тогава ще си кажете \"Невероятно е колко много беше постигнато\". По думите му \"във всяка страна от ЕС има работа по върховенството на закона, борбата с корупцията и независимостта на съдебната система. Няма държава от ЕС, която да не среща такива предизвикателства\".", "date": "2018.11.13", "title": "Тимерманс видя шанс за скорошен край на мониторинга в България, Румъния прави стъпки назад"}
{"url": "https://www.dnevnik.bg/sport/2018/11/13/3345325_verstapen_se_e_iadosal_zaradi_naglata_usmivka_na_okon/", "text": "Пилотът на \"Ред бул\" Макс Вертспапен обясни  гневната си реакция срещу Себастиан Окон  след Гран при на Бразилия с арогантно поведение от съперника. Той се оплака, че дори не е получил извинение от французина за инцидента им, който  попречи на холандеца да спечели състезанието . Окон изоставаше с една обиколка, когато Верстапен го задминаваше. Пилотът на \"Форс Индия\" обаче реши да се бори за позицията си и това доведе до сблъсък. Световният шампион Люис Хамилтън се възползва и спечели десетата си победа за сезона.  След състезанието Верстапен отиде при Окон, за да поиска обяснения. Пилотът на \"Ред бул\" изблъска няколко пъти французина, а накрая му се закани с пръст. Заради поведението си холандецът беше наказан с два дни общественополезен труд, Попитан дали съжалява за действията си, Верстапен заяви: \"Лесно е да се говори при свършен факт. Просто исках да го видя и да го попитам: \"Какво стана, как е възможно да се случи нещо подобно?\" Но той веднага отвърна, че е бил по-бърз от мен. И го каза с такава усмивка на лицето...\" \"Опитвах се да бъда възможно най-позитивен заради механиците, въпреки че бях много разочарован от второто място. И в този момент срещаш някого, който дори не се извинява за случилото се. Даже напротив, реагира точно обратно\", добави пилотът на \"Ред бул\" пред холандската телевизия Ziggo Sport. Според него Окон не е търсел отмъщение за инцидент между двамата от 2014 г., когато се състезаваха във Формула 3. \"Не мисля. Освен това той не е никакъв претендент във Формула 1. Аз просто се фокусирам върху пилотите, върху които трябва да се фокусирам. Опитвам се да побеждавам тези, които също разполагат с добър материал\", завърши Верстапен. Шефът на \"Ред бул\"  Кристиан Хорнер защити своя пилот . \"Пилотите не са роботи и ние не искаме те да бъдат такива\", каза британецът. Според него постъпката на Окон е \"напълно безотговорна\". \"Разбира се, че не подкрепяме насилието по никакъв начин, но трябва да разберете, че емоциите са много силни\", добави Хорнер. Той посочи, че в други спортове при подобни случаи е работа на съдиите да се намесят и да се справят със спречкването между състезателите.", "date": "2018.11.13", "title": "Верстапен се е ядосал заради \"наглата усмивка\" на Окон"}
{"url": "https://www.dnevnik.bg/evropa/2018/11/13/3345374_za_pruv_put_v_monitoringa_evrokomisiiata_se_raztrevoji/", "text": "Докладът на Европейската комисия отбелязва значителното влошаване през последните години на медийната среда в България, което рискува да ограничи достъпа на обществото до информация и може да има отрицателно въздействие върху независимостта на правораздавателната система чрез атаки в някои медии срещу конкретни съдии.\" Това се казва в  съобщението  за разпространения днес доклад на Европейската комисия по т.нар. мониторинг за борбата с корупцията и организираната престъпност и реформата на правораздаването в България. За пръв път в такъв документ се изразява тревога за състоянието на медиите в страната и се предупреждава, че това състояние застрашава изпълнението на същите реформи, за които комисията поздравява България. \"В по-общ план способността на медиите и на гражданското общество да търсят отговорност на властващите в плуралистична среда, свободна от натиск, представлява важна основа за осъществяването на реформите, обхванати от Механизма за сътрудничество и проверка (МСП), и като цяло е основа за по-добро управление\", пише в текста на доклада. В него в частта \"Общо положение\" е записано още, че \"международните наблюдатели отбелязаха съществено влошаване на медийната среда в България през последните години, като българският медиен сектор се характеризира с непрозрачна собственост и слабо прилагане на журналистическите стандарти. Това положение се отразява върху качеството на обществения дебат и следователно поражда риск от ограничаване на достъпа на обществеността до информация поради ограничения брой независими източници. на фона на целенасочени атаки срещу съдии в някои медии, свързани с непрозрачни интереси, и трудности при намирането на ефективни средства за правна защита. Висшият съдебен съвет играе ключова роля в защитата на съдебната власт и отстояването на нейната независимост срещу подобни атаки.\" В техническия доклад също се отбелязва какво трябва да прави ВСС: \"предвид трудната медийната среда в България основна отговорност на Съвета е да защитава съдебната власт и принципа на независимост на съдебната власт, включително в контекста на медийни атаки срещу отделни съдии.\" Досега Комисията е критикувала отделни медийни изяви на магистрати, но не и състоянието на медиите и достъпа на обществото и гражданския сектор до информация. В техническата част на доклада от 25 януари 2017 г. например изрично се казва, че главният прокурор Сотир Цацаров много често има изказвания по политически теми, а не толкова по такива, свързани с наказателни производства. Еврокомисията констатира тогава, че предизвикателствата пред държавното обвинение - независимо че е било обект на множество промени - се намират в центъра на два дебата: за неговите правомощия, както и за \"продължаващата липса на убедителни резултати по отношение на осъдителните присъди по дела за корупция по високите етажи на властта или за тежка организирана престъпност\". В последните месеци в България имаше нападки в медиите на съдии за техни действия в изпълнение на задълженията им. Особено драстично беше заклеймяването от Пламен Георгиев - председател на Комисията за противодействие на корупцията и отнемане на незаконно придобитото имущество (КПКОНПИ), на съдия от Софийски градски съд за това, че е отправила т.нар. преюдициално запитване до Съда на ЕС по дело за отнемане на незаконно имущество, свързано с Корпоративна търговска банка (КТБ). Друг скорошен случай бяха нападките срещу съдия от Софийския административен съд, която въз основа на европейското право отсъди в полза на две хомосексуални жени да пребивават в България като съпружеска двойка. Публикации в сайта ΠИK бяха насочени срещу съдия Силвия Хазърбасанова *  от Софийския районен съд (СРС) заради постановено от нея решение срещу ПИК по заведено от Емил Джасим дело. Когато съдийската колегия на Висшия съдебен съвет (ВСС) обсъждаше случая, член на съвета обясни, че в интернет е \"пълно с публикации срещу съдии, от които ще ви настръхнат косите\". Какво пишеше за медиите в последните доклади Специфичен проблем (...) са агресивните и провокационни кампании на някои медии, често насочени срещу отделни лица в съдебната власт. Пристрастните отзиви в медиите в хода на дисциплинарни или наказателни разследвания представляват допълнително предизвикателство за органите на съдебната власт. Българската медийна среда се характеризира често с ниска степен на независимост и неефективно прилагане на журналистическите стандарти, което оказва отрицателно влияние върху обществения дебат относно реформите. Въпреки че тези въпроси са извън обхвата на МСП, те оказват пряко въздействие върху способността за съществяване на реформи и затрудняват повече постигането на напредък от страна на България. Изборът за парламентарната квота бе проведен от Народното събрание на 20 септември, като успешните кандидати бяха избрани с мнозинство, значително надвишаващо изискваното мнозинство от две трети. В медиите и гражданското общество бяха изразени критики, че резултатът е бил предопределен чрез договорки между основните политически партии и че дебатът е бил повърхностен и не е отразил открито разглеждане на съответните качества на кандидатите. (...) На първо място, беше препоръчано да се създаде система за отчитане по дела за тежка организирана престъпност, която да позволи на обществеността и медиите да следят напредъка по тях. Какво каза зам.-председателят на Европейската комисия Франс Тимерманс при обявяването на доклада -  тук . Как Младен Маринов, Екатерина Захариева и Цецка Цачева коментираха доклада -  тук . Всичко за доклада -  тук .", "date": "2018.11.13", "title": "За пръв път в мониторинга Еврокомисията се разтревожи за медийната среда в България"}
{"url": "https://www.dnevnik.bg/sport/2018/11/13/3345363_snimka_na_denia_na_boksoviia_ring_s_maski_i_shalove/", "text": "Участнички на световното първенство по бокс в Ню Делхи са принудени да носят маски, шалове и дори тениски по време на тренировките си, за да се предпазят от мръсния въздух. Замърсяването неколкократно надхвърля допустимите нива, пише \"Ройтерс\". На снимката: колумбийката Даяна Кордеро покрива устата си след тренировка.", "date": "2018.11.13", "title": "Снимка на деня: На боксовия ринг с маски и шалове заради мръсния въздух в Ню Делхи"}
{"url": "https://www.dnevnik.bg/sviat/2018/11/13/3345238_rumuniia_propilia_napreduka_si_shte_ima_oshte_edin/", "text": "Румъния е върнала назад някои от реформите си въпреки напредъка, отбелязан преди близо две години. Оптимистичната оценка от януари 2017 г. вече не е актуална, Букурещ трябва да изпълни нови препоръки. Това пише в тазгодишния доклад по  Механизма за сътрудничество и проверка , който Европейската комисия наложи на София и Букурещ, когато влязоха в ЕС през 2007 г. Въпреки  амбициите на председателя на ЕК Жан-Клод Юнкер  наблюдението да спре до края на мандата му за десет години двете държави не успяха да проведат необходимите реформи и да гарантират функционирането на съдебните си системи. Миналата година ЕК публикува два доклада - единия през януари, а другия през ноември (преди началото на българското европредседателство). Макар януарският да направи 12 препоръки, които можеха да доведат до приключването на механизма, в ноемврийската си оценка Брюксел заяви, че  Румъния е изгубила импулса си за реформи  и рискува отново да отвори въпроси, смятани досега за приключени. Сега оценката е още по-лоша. Новите закони, натискът върху независимостта на съда и върху антикорупционната агенция, упадъкът на борбата с корупцията вече са върнали назад или поставят под въпрос необратимостта на прогреса – а именно тази необратимост бе най-важното условие на Брюксел за премахване на мониторинга. \"В резултат на това дванадесетте препоръки вече не са достатъчни за прекратяване на механизма\", пише в доклада, който дава вече има и допълнителни условия. Освен това ще има още един доклад – преди края на мандата на ЕК догодина. В същото време Румъния рискува да създаде бъркотия в председателството на Съвета на ЕС, което трябва да поеме след 6 седмици. Ресорният министър Виктор Негреску подаде оставка, а президентът Клаус Йоханис говори, че \"в 12 без 5 сме абсолютно неподготвени\" и оставката на правителството е \"политическа необходимост\", защото този кабинет е \"крах на румънската демокрация\". Лидерът на управляващите Ливиу Драгня отвръща, че президентът лъже и че прокуратурата е започнала 17 \"наказателни проверки\" срещу държавния глава.", "date": "2018.11.13", "title": "Румъния пропиля напредъка си, ще има още един евродоклад"}
{"url": "https://www.dnevnik.bg/sviat/2018/11/13/3345334_brjuksel_niama_da_naloji_vizi_na_britancite_sled/", "text": "Европейският съюз няма да наложи визи за британците след Брекзит – това предложи днес Европейската комисия по време на оспорвани преговори за \"развода\", който предстои на 29 март догодина. Те ще имат право да пребивават на континента в рамките на 90 дни. В сценария, в който Великобритания напуска ЕС без сделка, това ще влезе в сила от 30 март 2019 г. Ако има споразумение, това ще влезе в сила в края на преходния период\", гласи съобщението на комисията. \"Това предложение зависи изцяло от това дали Великобритания също ще предостави реципрочно недискриминиращо безвизово пътуване на всички държави - членки на ЕС\". Предложението трябва да бъде одобрено от европарламента и държавите членки. Двете страни още не са постигнали съгласие по притеснителни въпроси и сценарият за Брекзит без сделка, който буквално ще скъса за една нощ отношенията между Обединеното кралство и Европа, изглежда все по-вероятен. Въпреки това на британските граждани няма да се наложи да получават визи, за да пътуват до континента, стига в замяна това да важи и за европейците. Преговорите за Брекзит буксуват заради въпроса за границата между Ирландия, която е член на ЕС, и британския район Северна Ирландия. Междувременно главният преговарящ на ЕС Мишел Барние предупреди, че Европейският съюз няма да сключи с Великобритания споразумение за напускане и/или да й даде  преходен период  след Брекзит, ако няма сделка, предотвратяваща \"твърда\" граница в Ирландия.", "date": "2018.11.13", "title": "Брюксел няма да наложи визи на британците след Брекзит"}
{"url": "https://www.dnevnik.bg/bulgaria/2018/11/13/3345389_sedem_firmi_iskat_da_uchastvat_v_turga_za_izgrajdaneto/", "text": "Седем фирми са потвърдили желанието си да участват в търга за изграждането на два многофункционални патрулни кораба за българските Военноморски сили (ВМС). Това обяви командирът на ВМС Митко Петев, цитиран от БНР. Сред кандидатите има по една фирма от България, Франция, Италия, Холандия и Испания. Две германски компании също имат желание да участват в търга. По думите на Петев на 15 февруари догодина трябва да бъдат предоставени офертите. След това, най-късно до 5 април, Междуведомствената работна група трябва да излезе с предложение коя от офертите е най-изгодна, а до 31 май 2019 г. се очаква да бъде подписан договорът за строителството на корабите. В края на юни тази година  правителството одобри актуализиран проект за нови кораби на военноморските сили,  след като първият се провали в края на 2017 г. Тогава единствената фирма, подала документи и спечелила търга за два кораба, се отказа. Актуализацията на проекта за инвестиционен разход е в максималната прогнозна стойност. Той поскъпна само за 6 месеца със 164 млн. лв. до 984 млн. лв. с ДДС. От Министерството на отбраната уточниха, че причината за поскъпването и за провала на предишния проект е промяна в Закона за ДДС, влязла в сила от януари 2017 г., според която с данъка се облагат и сделките на армията. В цената на многофункционалните кораби ще се включват основно въоръжение, резервни части, обучение на екипажите на двата кораба и поддръжка за период от 3 години. Проектът е част от цялостната модернизация на армията, която ще струва над 4 млрд. лв.", "date": "2018.11.13", "title": "Седем фирми искат да участват в търга за двата нови патрулни кораба"}
{"url": "https://www.dnevnik.bg/sport/2018/11/13/3345323_korica_sus_serena_uiliams_na_gq_porodi_obvineniia_v/", "text": "Носитeлката на 23 индивидуални титли от Големия шлем Серена Уилямс беше избрана за \"Жена на годината\" от мъжкото списание GQ. 37-годишната тенисистка е сред четиримата отличени с традиционния приз \"Мъж на годината\", като всеки от наградените беше изобразен на различна корица. Играта на думи при представянето на Уилямс обаче породи критики в социалните мрежи. На корицата с американката във фразата \"Мъже на годината\" (Mеn of the year) е задраскана думата \"мъже\" (mеn) и е заменена с \"жена\" (woman). Наличието на кавички при изписването обаче породи обвинения в сексизъм и вълна от недоволство в социалните мрежи. Мик Рус, който е служител в GQ, обясни в \"Туитър\", че написаното няма за цел да обиди Уилямс. Дизайнът на въпросната игра на думи е направен от Върджил Абло, който традиционно използва кавичките като част от стила си. Другите трима отличени за 2018 г. са актьорите Майкъл Б. Джордан, Джона Хил и Хенри Голдинг. Четиримата са разделени в различни категории. Уилямс е \"Шампионът\", Джордан - \"Лидерът\", Хил - \"Режисьорът\", а Голдинг - \"Звездата\". GQ е американско списание за мъже, фокусирано върху стил, мода и култура за мъже, както и на различни теми като храна, кино, спор, технологии и др. От 2003 г. списанието отличава и жени в годишната си класация.  През 2018 г. Уилямс по-често насочваше вниманието към себе си  с изказванията за личния си живот , отколкото с представянето си корта. Преди септември 2017 г. тя роди дъщеря си Алексис Олимпия, като по-късно заяви, че е била близо до смъртта и е  изпаднала в следродилна депресия . Уилямс имаше силни моменти след завръщането си на корта, като достигна до финалите на \"Уимбълдън\" и US Open. Заради поведението на американката финалът в Ню Йорк  завърши със скандал . Тя влезе в остър спор със съдията на стола Карлос Рамос при загубата си от Наоми Осака. След две предупреждения, наказателна точка, а след това и служебно загубен гейм Уилямс  нарече Рамос \"крадец\" . \"Дължиш ми извинение. Ти си лъжец. Никога повече няма да ръководиш мои мачове. Извини ми се. Ти си крадец, защото открадна точка от мен\", бяха част от думите на Уилямс. Впоследствие тя беше глобена със 17 хиляди долара.", "date": "2018.11.13", "title": "Корица със Серена Уилямс на GQ породи обвинения в сексизъм"}
{"url": "https://www.dnevnik.bg/politika/2018/11/13/3345431_pravitelstvoto_ne_se_razpozna_v_konstataciite_na_ek_za/", "text": "Аз не ги приемам като констатации към българското правителство. Така вицепремиерът с ресор съдебна реформа Екатерина Захариева коментира част от доклада на Европейската комисия по т.нар. мониторинг за борбата с корупцията и организираната престъпност и реформата на правораздаването в България. В съобщението към доклада  за първи път се отбелязва  \"значителното влошаване през последните години на медийната среда в България, което рискува да ограничи достъпа на обществото до информация и може да има отрицателно въздействие върху независимостта на правораздавателната система чрез атаки в някои медии срещу конкретни съдии\". Захариева подчерта, че тази констатация не е предмет на доклада и тя я разглежда като призив. \"Становището ни е, че наистина съдебната система и полицията, аз така разбирам призива, трябва да бъдат оставени да си вършат работата спокойно\", каза Захариева. Тя добави, че в доклада се отчита позитивната реакция на Висшия съдебен съвет \"да брани\" съдии. \"Българското правителство няма как да оказва влияние, защото това ще бъде цензура, никога не сме си го позволявали, на българските медии. Ще цитирам, нашият премиер е казвал, че това е отговорност на самите медии, включително и за това да се въздържат от автоцензура\", каза Захариева. Механизмът може да бъде затворен до края на мандата на тази комисия Докладът на Европейската комисия (ЕК) показва, че България може да приключи механизма до края на мандата на тази комисия, бе оценката на външният министър Екатерина Захариева. (Мандатът на настоящата комисия изтича на 31 октомври 2019 г. - бел. авт.) Тя благодари на комисията и комисарите, които са работили по този доклад. \"Считам, че той наистина отразява обективно стремежа на всички институции, отговорни за провеждане на реформа в правосъдната система, с цел българските граждани да имат обективно правосъдие\", каза Захариева. Тя прочете части от доклада, като констатацията, че през последните 12 месеца след последния доклад през ноември 2017 г. България е продължила усилията да изпълни препоръките и комисията счита, че някои от тях за изпълнени – това са независимост на съдебната власт, правната рамка и организираната престъпност. Според нея по отношение на корупцията по високите етажи на властта ЕК счита за \"изключително положително всеобхватното антикорупционно законодателство\". \"Също счита, че председателят на КПКОНПИ е назначен по прозрачен начин. По отношение на препоръките, свързани с корупцията на местно ниво има също положително становище. Заключението е, че България по стигнала напредък по всички показатели, които още не са затворени\", Захариева. Тя обясни, че за да бъдат окончателно затваряни тези показатели трябва да има окончателно затваряне на целия механизъм. \"Отчита се много позитивно и рамката на Висшия съдебен съвет и начина, по който се избират членовете му\", похвали се Захариева. Цачева обеща да спазва препоръките на доклада и след приключването му Правителството ще продължи да изпълнява препоръките на механизма за сътрудничество и проверка и след неговото окончателно приключване, обеща министърът на правосъдието Цецка Цачева. Тя обърна внимание, че в доклада се отбелязва, \"че новият състав на ВСС се е установил в управленската си роля в дух на професионализъм и добро сътрудничество. Оценено е и засилването на районните инспекторати и предотвратяване на корупцията в областта на обществените поръчки\". Според нея докладът показвал, че реформите са необратими. Положителната оценка се дължала и на специализираната прокуратура \"Положителната оценка, която е дадена на МВР по показател 6 (борба с организираната престъпност), приемам като обективна и като резултат от усилия, които са полагани през годините, съвместно със Специализираната прокуратура\", коментира и министърът на вътрешните работи Младен Маринов. Според него оценката се базира и на международната дейност на ГДБОП, която е в резултат и на доверието, което е изградено при взаимодействието с партньорските служби по отношение на противодействие на организираната престъпност. Маринов отбеляза, че оценките са позитивни не само в този доклад, но вече и в няколко последователни доклада, което давало визия, че се работи в правилната посока. \"Но независимо от тези положителни оценки, заявявам, че това ни кара да бъдем още по-отговорни и да продължим развитието на тези процеси. Продължаваме работа по отношение на корупцията във взаимодействие с всички институции, които имат за задача да ѝ противодействат\", декларира Младенов.", "date": "2018.11.13", "title": "Правителството не се разпозна в констатациите на ЕК за влошена медийна среда (допълнена)"}
{"url": "https://www.dnevnik.bg/evropa/evropeiski_parlament/2018/11/13/3345385_merkel_podkrepi_suzdavaneto_na_evropeiska_armiia/", "text": "Германският канцлер Ангела Меркел подкрепи по принцип идеята за създаване на европейска армия с уточнението, че това не е нещо, насочено срещу НАТО, а гаранция, че повече няма да има войни между европейци. Това стана в нейно слово в Европейския парламент в началото на дебат за бъдещето на Европа. От трибуната тя говори повече за принципи и ценности, отколкото за конкретни политики, механизми и действия. В края му тя бе изпратена от пълната пленарна зала в Страсбург със ставане на крака и продължили близо 2 минути аплодисменти, но също така и с дюдюкане и освиркване от критици на Меркел. По този начин тя изясни позицията си в подкрепа на интегриране на страните от ЕС и на отбранително ниво. Меркел умишлено употреби фразата \"реална европейска армия\", за да е ясно, че това е отговор на идеята на френския президент Еманюел Макрон от миналата седмица, която раздразни президента на САЩ Доналд Тръмп. \"Трябва да работим за визия един ден да бъде създадена реална европейска армия\", каза канцлерът. По-късно в речта си тя припомни как провалът на общите действия е довел до Първата световна война, приключила преди 100 години. В речта си тя говори още за нуждата от иновации и развиване дигитална икономика на бъдещето в ЕС, но темата за борбата с климатичните промени почти отсъстваше. Меркел за пореден път се обяви против въвеждането на единен за съюза данък върху дейността на територията му на компании, базирани извън него, под което най-вече се имат предвид американските гиганти от Силициевата долина. \"Смятаме, че най-добре би било да се намери международно решение в международен контекст, но ако това не проработи, не можем вечно да изчакваме и ще трябва да действаме на европейско равнище, за което настоява и Германия.\" Меркел включи като трета тема въпроса за миграцията. Във времената на кризата на еврото трябваше да преодолеем много проблеми и се справихме, но за миграцията Европа не е толкова обединена, а освен това трябва да намерим общ език и със съседите ни, най-вече на Африка, заяви тя. \"Всички сме единодушни, че е нужна обща европейска гранична охрана. Да, създадохме шенгенското пространство, но днес ни трябва и регистър кой влиза и излиза от нашата територия. Който иска да запази националната си самостоятелност и не иска да отстъпи правомощия на \"Фронтекс\", ще трябва да разбере - няма как да се справим, без да бъде отстъпена част от националните правомощия. Никоя държава, колкото и да е голяма, не може да се справи сама.\" Меркел допълни, че е нужна и единна схема за предоставяне на убежище, трябва да се изгради общо поле за действие по деликатни въпроси като право на защита, в което отделните държави искат да следват собствени тълкувания. Накрая канцлерът обясни и виждането си докъде би трябвало да се простират правомощията на евроинституциите. \"Европа не трябва да се намесва навсякъде. Не всеки проблем в Европа е проблем на Европа. Солидарността не е еднопосочна улица и трябва да действа само там, където е необходимо. Но Европа е най-добрият начин да действаме заедно, това е бъдещето ни. Национализмът и егоизмът никога повече не трябва да имат шанс в Европа! Шанс трябва да имат толерантността, солидарността и отговорността. Струва си да полагаме усилия за тях.\"", "date": "2018.11.13", "title": "Меркел подкрепи създаването на европейска армия"}
{"url": "https://www.dnevnik.bg/evropa/2018/11/13/3345387_sled_godina_evrokomisiiata_shte_dade_oshte_edna_ocenka/", "text": "През януари 2017 г. Комисията извърши цялостна оценка на напредъка, постигнат от България през последните десет години от създаването на механизма за сътрудничество и проверка (МСП) през 2007 г. Въз основа на дългосрочната перспектива и постигнатия съществен напредък Комисията очерта 17 основни препоръки, чието изпълнение би довело до прекратяването на процеса по МСП, в съответствие с целта, поставена от председателя Юнкер, за приключване на процеса по МСП до края на мандата на настоящата Комисия. Отправените през януари 2017 г. препоръки следователно се считат за достатъчни с оглед на прекратяването на действието на МСП, освен ако не настъпят промени, които да доведат до явен обрат в напредъка. Наред с това бе подчертано, че темпът на процеса ще зависи от това колко бързо България ще успее да изпълни препоръките по необратим начин. В частност, препоръките се съсредоточиха върху изискванията за отговорност и отчетност на българските органи и върху въвеждането на вътрешни гаранции, за да се гарантира необратимостта на резултатите, тоест да се докаже, че изпълнението на текущите проекти ще продължи, дори без МСП. Както Съветът подчерта, прилагането на МСП ще приключи, когато всеки от шестте показателя, приложими за България, бъде изпълнен по задоволителен начин. В доклада от ноември 2017 г. Комисията отбеляза, \"че е постигнат значителен напредък по препоръките, формулирани в доклада от януари 2017 г., по-специално по препоръка 1, във връзка с която от сега нататък новият състав на ВСС ще има задължението да демонстрира резултати, и по препоръки 16 и 17, във връзка с които трябва да се запази положителната тенденция. Значителен напредък бе постигнат също така по препоръка 4, макар че са необходими още усилия. Въпреки че Комисията все още не може да заключи, че някой от показателите е изпълнен в задоволителна степен на настоящия етап, тя остава на мнение, че с непрекъснато политическо лидерство и решимост за постигане на напредък в реформата България би трябвало да може да изпълни оставащите препоръки по МСП в близко бъдеще\". Съветът приветства значителните положителни стъпки, като същевременно отбеляза, че предстои още много работа. В настоящия доклад се представя допълнителният напредък, постигнат от ноември 2017 г. насам в изпълнението на препоръките, съдържащи се в доклада от януари 2017 г. Както и в предишните години, той е резултат от внимателен процес на анализ от страна на Комисията, който се основава на тясното сътрудничество с българските институции, както и на информацията, предоставена от гражданското общество и други заинтересовани страни, включително други държави членки. В доклада от януари 2017 г. бе отбелязано, че макар по показателите на МСП да е бил постигнат напредък, той е бил спъван от неблагоприятни условия, свързани с политическата нестабилност, непредсказуемостта на законодателния процес и медийната среда, която не допринася за осъществяването на реформи. Въпреки че тези въпроси излизат извън конкретния обхват на МСП, посочените фактори все пак са повлияли върху напредъка при осъществяването на реформите. Годината, изминала след ноември 2017 г., беше период на политическа стабилност в България, което допринесе за процеса на реформи. Най-важната обособена стъпка беше приемането на реформата на общата рамка за борба с корупцията през януари 2018 г. Наред с това продължи работата и в други области, включително по изпълнението на вече приетите в миналото реформи. В няколко области реформите все още продължават или текат дискусии относно правилния курс на действие. Въпреки това в някои случаи законодателните промени продължиха да пораждат разногласия. В някои от случаите законодателният процес успя да реагира и да се адаптира, докато в други случаи разногласията продължиха да съпровождат процеса на приемане на законодателството. Въпреки това като цяло законодателната система постигна резултати по реформите по по-предвидим начин и с по-малко полемика, отколкото в миналото. Международните наблюдатели отбелязаха съществено влошаване на медийната среда в България през последните години, като българският медиен сектор се характеризира с непрозрачна собственост и слабо прилагане на журналистическите стандарти. Това положение се отразява върху качеството на обществения дебат и следователно поражда риск от ограничаване на достъпа на обществеността до информация поради ограничения брой независими източници. Медийната среда е от особено значение за независимостта на съдебната власт на фона на целенасочени атаки срещу съдии в някои медии, свързани с непрозрачни интереси, и трудности при намирането на ефективни средства за правна защита. Висшият съдебен съвет играе ключова роля в защитата на съдебната власт и отстояването на нейната независимост срещу подобни атаки. В по-общ план, способността на медиите и на гражданското общество да търсят отговорност на властващите в плуралистична среда, свободна от натиск, представлява важна основа за осъществяването на реформите, обхванати от МСП, и като цяло е основа за по-добро управление. Препоръка 1:      В последния доклад изборът на новия Висш съдебен съвет беше изтъкнат като ключово развитие през 2017 г. Изборът се проведе съгласно нова подобрена конституционна и законодателна уредба, която предвижда преки избори за съдебната квота и избор на парламентарната квота с мнозинство от две трети в Народното събрание. Новият ВСС встъпи в длъжност през октомври миналата година, като той играе ключова роля както в текущото управление на съдебната власт, така и за продължаващата реформа в нея. Като цяло изглежда, че новият ВСС е поел и осъществява управленската си роля в дух на професионализъм и добро сътрудничество, избягвайки силно поляризираната атмосфера, която често пъти беше характерна за работата на предходния съвет. В миналото решенията за назначения на висши длъжности в съдебната система пораждаха загриженост поради липсата на прозрачност и твърдения за неправомерно влияние на политически или икономически интереси. В тази връзка в доклада от януари 2017 г. беше отбелязана необходимостта новият Висш съдебен съвет да установи практика вземането на решения за назначаването на висши съдебни длъжности да бъде прозрачно и да се основава на качествата на кандидатите. През изминалата година в съдебните органи бяха направени редица назначения на ръководни длъжности, които като цяло не породиха големи разногласия. През март процедурата по назначаването на нов председател на Софийски градски съд не доведе до резултат поради разделението на гласовете в съдийската колегия на ВСС. Софийски градски съд беше засегнат от сериозни скандали през 2014 г. и 2015 г. и оттогава насам в него се извършва цялостно преструктуриране под ново управление. След като обаче през лятото на 2017 г. неговият председател подаде оставка по лични причини, Съдът остана без постоянно управление. Ще бъде важно ВСС да гарантира, че това назначение ще се осъществи в рамките на открита и прозрачна процедура, така че новият председател да може да се ползва с доверието както на широката общественост, така и на съдиите, работещи в съда. Понастоящем е в ход и процедура за назначаване на нов председател на Специализирания наказателен съд . В по-общ план според получената информация се подготвят конкурси за назначения в съдилищата, като се започне с Върховния касационен съд и в крайна сметка се стигне до всички нива на съдебната система. Тези конкурси представляват важен елемент на прозрачността и ще бъде от голямо значение Висшият съдебен съвет да гарантира тяхната ефективност с оглед на заемането на свободните длъжности по законосъобразен начин. Друга област, която в миналото породи разногласия, е дисциплинарното производство. В тази област ВСС си поделя отговорността с независимия съдебен Инспекторат, на който през януари 2017 г. бяха предоставени допълнителни правомощия да извършва проверки за почтеност на магистратите – включително чрез проверка на личните имуществени декларации - както и по-централна роля при образуването на дисциплинарни производства. В съответствие с препоръката на Комисията за използване на външен експертен опит неотдавна беше поставено началото на такъв проект със съдействието на Службата за подкрепа на структурните реформи към Комисията и Съвета на Европа, като той следва да приключи през 2019 г. В доклада от януари 2017 г. като основно оставащо предизвикателство бе определена необходимостта от отстраняване на слабостите в българския Наказателен кодекс и в наказателното производство, по-конкретно с цел подобряване на капацитета на системата за наказателно правосъдие в България за ефективно справяне с корупцията по високите етажи на властта и организираната престъпност. През изминалите години България предприе редица конкретни законодателни мерки в отговор на тези опасения, като през 2017 г. те бяха последвани от допълнителни изменения на Наказателно-процесуалния кодекс. Основните промени включваха прехвърлянето на делата за корупция по високите етажи на властта към Специализирания наказателен съд и по-строги правила относно възможността съдилищата да връщат дела на прокуратурата на формални основания. Такова връщане на основание формални или процесуални грешки вече може да се извършва единствено на етапа на разпоредителното заседание в самото начало на съдебното производство. Тези изменения вече са в сила. Специализираната прокуратура също е получила допълнителни ресурси, за да се справи с допълнителното натоварване, и текат процедури за предоставяне на допълнителни ресурси на Специализирания съд. Ефектът от измененията, що се отнася до бързината на съдебните производства, се изразява в по-голям брой върнати дела в началната фаза на производството. Може би това е естествено по време на преходен период и отчасти отразява предпазливия подход на съдиите с оглед на новите правила. Очаква се това да се компенсира във времето чрез постигането на по-бърз напредък след приключването на етапа на разпоредителното заседание. Освен законодателните изменения, внесени в Наказателно-процесуалния кодекс през 2017 г., през изминалата година са проведени и дискусии за начините, по които би могло да се подходи към особено сложната и формалистична процесуална уредба на наказателните производства в България. Това е следствие от редица анализи, извършени през последните години от самите български органи и от външни експерти както в контекста на продължаващото изпълнение на стратегията за съдебната реформа, така и конкретно с цел подобряване на рамката за разследване и наказателно преследване на случаите на корупция. Посочените дискусии са проведени в рамките на работни групи към Министерството на правосъдието с участието на представители на съдебната власт и на научните среди. През 2018 г. са направени заключения по редица въпроси, за които е било решено, че не изискват последващи законодателни мерки. В случаите, за които е взето решение да не се предприемат законодателни мерки, ще бъде важно да се обмислят евентуални незаконодателни мерки за справяне с основните предизвикателства. Някои въпроси, повдигнати в анализите, все още се разглеждат, за да се реши дали да се предприемат евентуални последващи законодателни мерки. Като пример за същността на срещаните предизвикателства може да се посочи въпросът за начина, по който да се определят изискванията за образуване на досъдебно производство и свързаният с това въпрос за извършването на \"предварителни проверки\", като последните не са уредени в Наказателно-процесуалния кодекс и събраната при тях информация не може да се използва като доказателство в съда. Има аргументи, отнасящи се до ефикасността, които са в подкрепа или против извършването на предварителни проверки и които са свързани също така с чувствителни въпроси относно механизмите за съдебен контрол на прокурорските решенията. Друг чувствителен въпрос, по който обсъжданията все още не са довели до заключение, се отнася до действащите процедури за подвеждане под отговорност на лицата, заемащи най-висшите магистратски длъжности, в това число на главен прокурор, в случай на сериозни твърдения за неправомерни или престъпни действия. Накрая, по отношение на Наказателния кодекс правителството подготви целенасочени изменения с цел улесняване на наказателното преследване на корупционните престъпления в публичния сектор и разширяване на прилагането на наказателното право по отношение на корупцията в частния сектор. Тези изменения се оказаха спорни и българският законодател продължава да обсъжда този въпрос. Внимателното обмисляне и консултациите със заинтересованите страни са от значение при вземането на решение за по-нататъшните действия по тези останали въпроси, особено предвид потенциалните последици за цялостната система на наказателното разследване и за баланса между основните институции. Освен това вторият показател е съсредоточен върху възможните законодателни решения, но основните предизвикателства са тясно свързани с въпроси, повдигнати в контекста на по-широкообхватната стратегия за съдебна реформа и на разследванията за корупция, които са предмет на третия и четвъртия показател по-долу. Препоръка 5:      Работата по съдебната реформа продължава по различните направления, определени в стратегията за съдебна реформа от 2014 г. В този контекст правителството е продължило консултациите си със заинтересованите страни в рамките на консултативния Съвет за съдебната реформа и е установило практика за публикуване на редовни актуализации за постигнатия напредък и за допълнителните приоритети в процеса на реформи. Като се има предвид, че настоящата стратегия за реформа се прилага за периода до 2020 г., тези механизми биха могли да се използват като отправна точка за по-широк обществен дебат за бъдещето на българската съдебна система и за приоритетите за евентуални инициативи за реформи след 2020 г. Би било полезно в този дебат да се включи и Висшият съдебен съвет, който разполага с широки самостоятелни правомощия по отношение на управлението на съдебната система в България. Ключов въпрос в това отношение се отнася до управлението на натовареността в съдилищата и свързаната с това евентуална бъдеща реформа на съдебната карта. В момента прокуратурата предприема мерки за изпълнението на пилотен проект за укрепване на малък брой районни прокуратури като първа стъпка към по-широка реформа. Що се отнася до съдилищата, Висшият съдебен съвет е възприел предпазлив подход към този въпрос в очакване на резултата от текущ проект и в момента изглежда все по-невъзможно в близко бъдеще да се осъществи реформа на съдебната карта. Вместо това са били предприети мерки за преразпределяне на подсъдността по граждански дела чрез законодателна промяна, за да може натоварването на най-заетите съдилища, които обикновено се намират в София, да бъде преразпределено на други съдилища. Този подход се ползва с подкрепата на правителството и вече доведе до конкретни изменения, които наскоро бяха приети от Народното събрание. Наред с тези законодателни инициативи Висшият съдебен съвет е започнал наскоро и няколко процедури за прехвърляне на съдебни постове към основните съдилища в София. Тези усилия на законодателно и ръководно равнище ще бъдат от значение за облекчаването на натиска върху посочените съдилища в краткосрочен план. В по-дългосрочен план ще бъде необходимо да се осъществят реформи от по-структурен характер, които да гарантират ефективността и ефикасността на съдебната система. Друг ключов аспект на работата съгласно стратегията за съдебна реформа цели да се подобри рамката за последващите съдебни действия, предприемани по делата за корупция и организирана престъпност. През 2016 г. екип от опитни прокурори от няколко държави членки, подпомогнат от Службата на Комисията за подкрепа на структурните реформи, изготви доклад относно българската прокуратура и отправи редица препоръки към българските органи. Препоръките в доклада от декември 2016 г. послужиха за основа на пътна карта, изготвена от българските органи през 2017 г., и много от тях вече са били последвани от конкретни действия, като например укрепването на специализираната прокуратура за борба с организираната престъпност, която вече отговаря и за делата за корупция по високите етажи на властта. Някои препоръки не са получили подкрепа от страна на властите. По-специално препоръките за по-активно участие на ръководството на прокуратурата в работата на прокурорите по конкретни дела бяха счетени за проблемни от българските органи, тъй като такова официално признаване на ролята на йерархията за отделни дела би изглеждало като връщане към система, която в миналото се е смятала за проблемна. Редица препоръки действително са довели до конкретни действия на българските органи, включително разглеждане на възможните законодателни изменения, по някои от които все още се работи, и различни организационни мерки, главно в рамките на прокуратурата. Ще отнеме време въздействието от тези мерки да бъде усетено, като за да се гарантира техният дълготраен успех, ще бъде необходимо да има траен и постоянен акцент върху частта, отнасяща се до управлението в рамките на прокуратурата. Независимият анализ на прокуратурата, направен през 2016 г., беше особено всеобхватен проект, но той беше придружен от сходни усилия, подети от самите български органи в отговор на препоръките, отправени в предишни доклади по МСП. По-специално България е направила отделен анализ на делата пред Европейския съд по правата на човека, по които са били установени недостатъци при ефективното разследване на престъпления в страната, като целта на анализа е била да се установят повтарящи се затруднения, които могат да бъдат преодолени чрез законодателни или други мерки. През 2017 г. тази дейност беше последвана от съдържаща редица насоки за действие пътна карта, която допринесе за обсъжданията на посочените по-горе законодателни промени, както и от различни мерки, свързани по-скоро с управлението и организацията. Препоръка 9:        През януари 2018 г. България прие всеобхватна реформа на законодателството за борба с корупцията. Новият закон въвежда всеобхватна реформа на законодателната уредба за предотвратяването на конфликти на интереси, незаконно обогатяване и корупция. С него се създава нова единна агенция за противодействие на корупцията, която отговаря за проверките за конфликт на интереси и проверките на притежаваното имущество на високопоставените длъжностни лица, за разследване на твърденията за злоупотреба сред тази категория служители, за общото насърчаване на предотвратяването на корупцията, както и за провеждането на процедурите за изземване и конфискация на незаконно придобито имущество. Новата агенция се основава на сливането на няколко вече съществуващи институции и вече функционира напълно. Тя включва и една дирекция, която преди беше част от Държавна агенция \"Национална сигурност\", и е компетентна да помага на прокуратурата при разследвания по подозрение за корупция по високите етажи на властта. Макар да няма независимите правомощия за наказателно разследване, с които разполагат правоприлагащите органи и прокуратурата, агенцията има широка компетентност да прилага мерки за надзор и разузнавателни мерки в рамките на своята компетентност. Наред с това към новата агенция са прехвърлени служителите, ресурсите и правомощията на бившата Комисия за отнемане на незаконно придобито имущество и сега това е основната агенция, отговаряща за изземването и конфискацията на незаконно имущество в България. Новият закон гарантира висока степен на приемственост, що се отнася до персонала и законодателната уредба. През март бившият ръководител на Комисията за отнемане на незаконно придобито имущество беше избран от Народното събрание за ръководител на новата агенция в състезателна процедура с двама кандидати. Впоследствие по предложение на новоизбрания председател бяха утвърдени чрез сходна процедура заместник-председателят и останалите трима членове на комисията. Въпреки че процедурата бе извършена по прозрачен начин, предвидената в закона процедура доведе до противоречия във връзка с нейното приемане, тъй като предвижда изборът на ръководството да става с обикновено мнозинство в Народното събрание. Следователно за новото ръководство ще бъде важно да си изгради репутация на независимост и безпристрастност при управлението на дейностите на агенцията. Основно предизвикателство за новата агенция ще бъде да организира ефективно упражняването на големите си по обхват правомощия, простиращи се от превенция до дейности, свързани с разследване и конфискация на имущество. Ще бъде важно да се гарантира, че се обръща необходимото внимание на всички направления на работата в рамките на общ стратегически подход, като същевременно се запазва ясно разграничение между задачите, когато това е необходимо. Отделно предизвикателство в този контекст ще бъде необходимостта от ефективна и прозрачна комуникация с обществеността относно различните роли на агенцията с цел да се изгради обществено доверие в нейната независимост и да се избегне объркване на ролите. В допълнение към поставения с новата агенция фокус върху лицата, заемащи висши публични длъжности, правителството актуализира и изясни правната уредба за вътрешните инспекторати в държавната администрация, като тази уредба вече се прилага, при което бяха включени и нови разширени правомощия във връзка с проверката на декларациите за конфликт на интереси и за имущественото състояние на служителите от публичната администрация. През идните месеци се очаква да бъдат отпуснати допълни бройки персонал към инспекторатите. Новите разпоредби предвиждат също по-силна координираща роля на главния инспекторат към министър-председателя и по-ясни правила за работата и квалификацията на инспекторите. И накрая, ключов проблем, подчертан в поредицата доклади по МСП, е липсата на последователни резултати в България, що се отнася до присъди по дела за корупция по високите етажи на властта. През 2016 г. прокуратурата извърши преглед на извадка от приключените дела за корупция с цел да идентифицира проблемите, които затрудняват успешното наказателно преследване в подобни случаи. Това бе последвано от известен брой мерки, някои от които включват обмислянето на възможни законодателни изменения, с цел да се подобри капацитетът на системата на наказателното правосъдие в България, за да се противодейства ефективно на корупцията по високите етажи на властта. Усилията за подобряване на рамката за разследване и наказателно преследване на корупцията трябва да продължат и в бъдеще, за да може България да успее да покаже конкретни резултати в продължителен период и така да се натрупат солидни постижения в това отношение. В този контекст прозрачността относно постигнатия напредък по делата е важен елемент на отчетността пред широката общественост. Българските органи проучват конкретни технически варианти за предоставянето на по-прозрачна информация за обществеността, като се опират на вече постигнатия напредък, потвърден в доклада от ноември 2017 г. Препоръка 13:      Като част от по-мащабна реформа на системата за обществени поръчки през последните години в България бе въведена нова система на предварителни проверки на процедурите за възлагане на обществени поръчки, така че проверките да станат по-ефективни и да се укрепят последващите действия. Тъй като това е ключова рискова област, в доклада от януари 2017 г. беше препоръчано извършване на външен преглед на функционирането на новата система с цел да се провери нейната ефективност и да се идентифицират евентуални недостатъци. Българските органи вече дадоха ход на този преглед. Той се извършва в сътрудничество със Световната банка и ще бъде приключен в началото на 2019 г. Това следва да бъде важна стъпка към възпрепятстването на корупцията при процедурите за възлагане на обществени поръчки. През 2017 г. Националният съвет по антикорупционни политики започна преглед на секторните планове за противодействие на корупцията, обхващащ основните високорискови сектори в цялата държавна администрация. След този преглед съветът прие хоризонтални насоки за по-нататъшното развитие на плановете. С тази дейност се цели разпространяването на добри практики, основаващи се отчасти на опита в рамките на Министерството на вътрешните работи, което от 2015 г. насам е разработило цялостна програма за целенасочени мерки за борба с корупцията. Новите насоки дават по-ясна рамка за превантивната работа в различните сектори на управление с ясна йерархия на отговорностите и стандарти за определяне на мерки, последващи действия и докладване. Понастоящем те се прилагат в цялата държавна администрация. Националният съвет по антикорупционни политики продължава дейността си по отношение на определянето на цялостната насока на тези усилия, като същевременно установява полезни връзки с правителството, гражданското общество и органите на съдебната власт. Той служи също така като основен форум за цялостния мониторинг и оценка на прилагането на националната стратегия за борба с корупцията. Препоръка 16:    В предишните доклади бе признат постигнатият напредък по отношение на организираната престъпност в България, но бе обърнато внимание на някои нерешени въпроси, които трябва да се следят. Първият въпрос беше създаването на система, която да осигури прозрачност при докладването на напредъка на борбата срещу организираната престъпност. Известен напредък по този въпрос беше признат още в доклада от ноември 2017 г., като понастоящем се извършва допълнителна работа, която обхваща и делата за корупция по високите етажи на властта. Другият въпрос беше свързан с преразглеждането на законодателството, уреждащо конфискацията на имущество, с цел да се гарантира цялостната ефективност на системата за изземване и конфискация на незаконно придобито имущество. Тези изменения бяха направени и включени в новата правна уредба, приета в началото на 2018 г. През дванадесетте месеца след ноември 2017 г. България е продължила усилията си за изпълнение на препоръките, определени в доклада от януари 2017 г. Предвид оценката, изложена в настоящия доклад, Комисията смята, че няколко препоръки вече са изпълнени, а редица други са много близко до изпълнението. На тази основа Комисията достигна до заключението, че наблюдението по показатели 1, 2 и 6 може да се смята за временно прекратено. Предвид това, че в някои случаи все още се извършват промени, се изисква продължаване на мониторинга, за да може тази оценка да се потвърди. Комисията е уверена, че България ще бъде в състояние да изпълни всички останали препоръки. С решителни последващи действия по останалите препоръки България ще направи важна стъпка към разрешаването на много от предизвикателствата, пред които е изправена. Тя трябва да продължи да отбелязва конкретни резултати, така че да бъде консолидиран постигнатият напредък. Тази положителна тенденция трябва да се запази, докато МСП се прилага, и ще трябва да бъде следена постоянно от българските органи, след като действието на МСП бъде прекратено. Прозрачното докладване от българските органи и общественият и гражданският контрол ще играят важна роля при поемането на извършването на мониторинга на национално равнище и за осигуряването на необходимите гаранции за трайното придържане към напредък и реформи. Комисията ще продължи да наблюдава и следи отблизо напредъка и възнамерява да направи отново оценка на постигнатия напредък преди края на настоящия си мандат. Комисията очаква, че с това процесът на МСП за България ще бъде приключен. В съответствие с тази цел Комисията приканва България да следва настоящата положителна тенденция в посока на изпълнение на всички оставащи препоръки.", "date": "2018.11.13", "title": "След година Еврокомисията ще даде още една оценка за България (пълният текст на доклада)"}
{"url": "https://www.dnevnik.bg/bulgaria/2018/11/13/3345481_teodor_slavev_bulgarski_institut_za_pravni_iniciativi/", "text": "\"Дневник\" се обърна за коментар към представители на неправителствени организации в България, които наблюдават състоянието на съдебната власт и МВР в страната. Следва коментар на Теодор Славев, експерт в Българския институт за правни инициативи. Когато очакванията са да прочетеш независим и обективен доклад от един от политическите органи на ЕК и се натъкнеш на фразата \"политическа стабилност\" в документа като нещо положително, основателно е да се зачудиш дали ЕК не говори с опорните точки на ГЕРБ. Самият мандат на Юнкер започна с политическа поръчка Механизмът да бъде прекратен до края на мандата му. Очевидно партньорът на Юнкер от ЕНП, Борисов и неговите евродепутати са успели да изтъргуват тази подкрепа. Особено чувствителни пък стават евробюрократите, когато предстоят избори. Именно в такава предизборна година за ЕНП излиза този доклад за България. Докладът от експертно-политически инструмент за насърчаване на реформите се превръща в партизански механизъм за оказване на влияние. Още повече, че българските граждани са с трайна негативна оценка и ниско доверие към правораздаването и подобен подход на политизиране на оценките, по-скоро би дал на обществото знак, че Брюксел прилага двойни стандарти. Целта на ЕК е да насърчи т.н. \"мейнстрийм\" партии за цялостно творчество вместо да посочи обективните проблеми в страните членки. Общият контекст е ясен - имаме държави, където управляват или стават популярни националпопулисти, които критикуват европейския естаблишмънт, част от който е Борисов и ГЕРБ. Дано Брюксел не подценява способността на европейските граждани да разпознаят добре двойния аршин и дано това да не доведе до повече евроскпетицизъм.", "date": "2018.11.13", "title": "Теодор Славев, Български институт за правни инициативи: Комисията говори с опорните точки на ГЕРБ"}
{"url": "https://www.dnevnik.bg/tehnologii/2018/11/13/3345483_amazon_otvaria_2_novi_centrali_za_5_mlrd_dolara_i/", "text": "Гигантът в онлайн търговията \"Амазон\" (Amazon) ще разположи новите си централи в Ню Йорк и Арлингтън, щата Вирджиния, в непосредствена близост до столицата Вашингтон, предаде ДПА. В двете нови централи ще работят общо около 50 хил. души, съобщи компанията. В Ню Йорк и Арлингтън за \"Амазон\" вече работят няколко хиляди души. Офисът на компанията в Сиатъл остава. \"Инвестициите на Амазон във всяка от двете нови централи ще стимулират създаването на десетки хиляди допълнителни работни места в околните общини\", се посочва в комюнике на компанията, като се добавя, че наемането на персонал ще започне през следващата година. Имаше опасения как изборът на градовете за новите централи на \"Амазон\" ще се отрази на ограничения пазар на жилища и транспортните системи. \"Ню Йорк ще се сдобие с десетки хиляди нови, добре платени работни места, а \"Амазон\" ще разполага с най-талантливата работна сила в света на едно от най-специалните места на планетата\", написа в \"Туитър\" кметът на Ню йорк Бил де Блазио. В комюникето \"Амазон\" съобщи, че ще получи данъчен кредит по силата на специална програма за данъчни облекчения на щата Ню Йорк на стойност от 1.2 млрд. долара. Арлингтън и Вирджиния предлагат стимули на стойност 573 млн. долара. Компанията обяви, че в Нешвил, щата Тенеси, ще има нов център на Амазон, в който ще работят 5000 души. Първоначално 200 градове и общини предложиха да приемат новите централи. Амазон сведе броя им до 20 през януари тази година. /БТА", "date": "2018.11.13", "title": "\"Амазон\" отваря в два града нова централа за $5 млрд."}
{"url": "https://www.dnevnik.bg/sport/2018/11/13/3345485_jena_e_noviiat_shef_na_visshata_liga/", "text": "Главният ръководител на Animal Planet Сузана Динадж е новият изпълнителен директор на английската Висша лига. Тя ще наследи Ричард Скъдамор, който в края на 2018 г. ще се оттегли след близо 20 години на поста. В този период елитната дивизия на Англия се превърна в най-популярното и печелившо футболно първенство в света. През февруари Висшата лига  продаде телевизионните си права за три сезона за 4.46 милиарда паунда. \"Щастливи сме, че избрахме толкова способен лидер на този важен пост. Имахме много силни кандидати, но Сузане беше изключителен избор, като се има предвид опитът й в управлението на големи предприятия чрез трансформация и дигитализация\", заяви президентът на \"Челси\" Брус Бък. Той беше председател на изборната комисия, в която бяха още четирима души. \"Сузане е водеща фигура в телевизионната индустрия и доказан бизнес ръководител. Тя пасва идеално на поста и ние сме уверени, че може да изведе Висшата лига до нови висоти\", каза още Бък. Преди да стане главен ръководител на Animal Planet Динадж беше президент на британския клон на Discovery Networks. Тя е заемал различни ключови длъжности в Discovery, където работи от 2009 г. Преди това Динадж е била на ръководни постове в Channel Five в продължение на десет години. Кариерата й започва в MTV Networks. \"Висшата лига значи толкова много за толкова много хора. Тя представлява върха на професионалния спорт. Възможността да водя такава динамична и вдъхновяваща организация е голяма привилегия\", каза Динадж след избирането й. \"Очаквам с нетърпение да работя с клубовете и екипа (на Висшата лига) и с тяхната подкрепа да разширим успеха на лигата за дълги години напред\", каза още тя. В същото време Бък предложи 20-те клуба от Висшата лига да отделят по 250 хиляди паунда (общо 5 млн. паунда), които да отидат като бонус за Скъдамор. ", "date": "2018.11.13", "title": "Жена е новият шеф на Висшата лига"}
{"url": "https://www.dnevnik.bg/sviat/2018/11/13/3345486_london_i_brjuksel_dogovoriha_sdelkata_za_brekzit_mei/", "text": "Представители на Великобритания и Европейския съюз са договорили проект за споразумението, с което Обединеното кралство ще напусне ЕС., съобщиха Би Би Си и \"Гардиън\", като се позоваха на източници от кабинета. Очаква се утре да има специално заседание на британското правителство. Преди него обаче премиерът Тереза Мей ще разговаря с всеки министър поотделно, още тази вечер, съобщава британският обществен оператор. Новината идва след разногласия (както между Лондон и Брюксел, така и в самия кабинет на Мей) за сделката. Ако бъде потвърдена, тя ще се смята за пробив на фона на несигурността как точно ще се случи Брекзит - до него (29 март догодина) остават едва няколко месеца. Редица британски и международни организации предупредиха, че допускат и възможността за \"Брекзит без сделка\" при сегашните разногласия. Най-трудният въпрос в преговорите е бил за границата между Ирландия и Северна Ирландия, обясняват и други британски издания, но не дават подробности какво решение е взето, за да се избегнат физически проверки на общата граница. Утре, когато британските министри се срещат на \"Даунинг стрийт\" (16 ч. българско време), в Брюксел се срещат посланиците на 27-те други страни от ЕС. Скептици в кабинета и сред експерти, които следят преговорите, обаче предупредиха, че това не е първият път, когато позициите на Лондон и Брюксел се доближават и се съобщава за пробив. Скептици има и сред торите на Мей, а депутатът Джейкъб Рийс-Мог предупреди, че на базата на оскъдната информация, с която разполага, Дъблин ще има по-голям контрол над Северна Ирландия, отколкото Белфаст. Отрицателна реакция имаше и от бившия външен министър Борис Джонсън, който каза, че Великобритания \"ще остане в митнически съюз под регулаторен контрол на Брюксел\" и ще има \"полуколониален статут\". Ако действително преговарящите обявят, че приемат проектодокумент за Брекзит, той ще трябва да бъде гласуван и в британския парламент.", "date": "2018.11.13", "title": "Лондон и Брюксел договориха сделката за Брекзит, Мей приема всеки министър поотделно"}
{"url": "https://www.dnevnik.bg/sport/2018/11/13/3345350_futbolnata_asociaciia_na_angliia_se_gotvi_da_namali/", "text": "Футболната асоциация на Англия (ФА) се готви да намали броя на чужденците във Висшата лига, съобщава \"Ройтерс\", като цитира информация на \"Таймс\". Според нея целта е  първенството да се справи с Брекзит  и да увеличи броя на играчите от местните школи. Идеята е броят на чужденците да бъде намален от 17 на 12. В момента 13 от клубовете имат по повече от 12 чуждестранни футболисти в първия си отбор. Предложението ще бъде представено пред клубовете тази седмица. Засега липсва коментар от ФА. В замяна асоциацията би се съгласила да издава работни визи за всички чуждестранни футболисти, които стигнат до договори с клубове от Висшата лига. Ако не се стигне до разбирателство, може да се очертае сценарий, при който всички футболисти от страни от Европейския съюз да трябва да изпълняват същите критерии, на които в момента трябва да отговарят футболистите от страните извън ЕС, за да получат работна виза. Преговорите между Великобритания и Брекзит продължават. Наскоро министър-председателят Тереза Мей заяви, че  Великобритания се стреми да постигне сделка за Брекзит с Европейския съюз възможно най-скоро, но не на всяка цена .", "date": "2018.11.13", "title": "Футболната асоциация на Англия се готви да намали броя на чужденците във Висшата лига"}
{"url": "https://www.dnevnik.bg/sport/2018/11/13/3345496_levski_triabva_da_plati_200_hil_evro_na_portugalskiia/", "text": "ФИФА е разпоредила \"Левски\" да плати 200 хил. евро на португалския \"Витория\" (Сетубал), съобщи \"Гонг\". Сумата е за трансфера на Нуно Рейш. Португалският защитник  дойде на \"Георги Аспарухов\" в началото на септември . Според информацията сините са поискали да платят разсрочено, но не са спазили сроковете. Затова от \"Витория\" са се обърнали към ФИФА. В началото Рейш беше използван като дефанзивен полузащитник, но след това влезе в центъра на защитата на отбора. Контузията на Холмар Ейолфсон вероятно ще утвърди португалеца като партньор на Давид Яблонски. Рейш вкара първия си гол за \"Левски\" при разгромната победа със 7:0 срещу \"Верея\".", "date": "2018.11.13", "title": "\"Левски\" трябва да плати 200 хил. евро на португалския \"Витория\""}
{"url": "https://www.dnevnik.bg/bulgaria/2018/11/13/3345498_ban_ikonomicheskata_migraciia_e_osnovna_prichina_za/", "text": "Основен фактор за обезлюдяване на отделни райони и намаляване числеността на населението в България е икономическата миграция. Върху този извод постави акцент екип от департамент \"Демография\" от Института за изследване на населението и човека на БАН, съобши БТА. На пресконференция днес учени от шест ранботни групи представиха предложенията си по проект \"Мерки за преодоляване на демографската криза в Република България\", възложен от Министерски съвет. Те обобщиха резултатите от проучванията си и предложиха конкретни мерки за промяна на негативните тенденции в демографското развитие на страната. Сред ключовите процеси, които засягат възпроизводството на населението и формирането на съвременната демографска картина учените посочиха още раждаемост, смъртност, вътрешна и външна миграция и уязвими етнически и религиозни групи. Екипът представи възможните сценарии за развитие на населението в средносрочна перспектива, основани на авторски научни анализи и прогнози и прогнозирани тенденции за демографско развитие в страната. Работна група \"  предложи конкретни промени в законодателството и провежданите политики в областта на развитието на работната сила, с които да се повиши икономическата активност и заетост, както и за подобряване качеството на работните места и за насърчаване на участието в образование и обучение. Според екипа, работил по проблемите на раждаемостта, семейните политики трябва да са насочени към подобряване качеството на живот и достъпа на семействата с деца до основни услуги като здравеопазване, образование, социална сфера и услуги за подкрепа при конфликти и трудности в семейството. Пакетът от предложения на екипа включва мерки за разширяване на услугите за деца от 0 до 7 години, особено след първата година, като целта е родителите да се върнат на пазара на труда и да разчитат на качествена детска грижа. Работна група   постави акцент върху мерките в областта на стареенето на населението. Тя предложи два типа мерки: за адаптиране на системите – социална, икономическа, осигурителна, здравна, образователна и други към новите реалности на едно все по-остаряло общество и мерки за редуциране на детската и преждевременната смъртност, където има най-сериозен потенциал за намаление на смъртността. Групата   фокусира вниманието си върху един основен фактор за множество наблюдавани неблагополучни тенденции в демографското, здравното и социалното развитие на обществото – нарастването на социалните неравенства. Мерките, които се предлагат от екипа, са насочени към намаляване на социалните неравенства в ранното детско развитие, предучилищното и училищното образование, достъпа до качествено здравеопазване, достъпа до легитимния пазар на труда, намаляването на бедността и осигуряването на задължителни условия за социално включване и недискриминация. Работната група по  \" представи социално-демографските и икономически характеристики на българските мигранти, както и реалностите и предизвикателствата пред демографските политики и практики в момента и потенциалът на българските общности зад граница за преодоляване на демографската криза. Специфична работна група към проекта обобщи   Целта на изследването им е да установят основните видове мерки, формулирани и реализирани от управляващите за преодоляване на демографски проблеми през периода 1879 – 1989 г., да се разкрие тяхното предназначение и да се оцени ефектът от прилагането им. Общият извод е, че през изследвания период в България за решаването на съществуващите демографски проблеми се осъществяват мерки, за които е характерна подчертана  .", "date": "2018.11.13", "title": "БАН: Икономическата миграция е основна причина за демографската криза в България"}
{"url": "https://www.dnevnik.bg/photos/2018/11/13/3344993_fotogaleriia_svetovnite_snimki_na_denia_-_13_noemvri/", "text": "Покрити със сняг дървета край река Енисей в района на Красноярск, Русия.", "date": "2018.11.13", "title": "Фотогалерия: Световните снимки на деня - 13 ноември 2018 г."}
{"url": "https://www.dnevnik.bg/sport/2018/11/13/3345503_karlsen_i_karuana_uduljiha_seriiata_ot_remita_v_macha/", "text": "Пълното равенство в мача за световната корона в шаха между Магнус Карлсен и Фабиано Каруана се запазва и след четвъртата партия помежду им. В Лондон двамата стигнаха до втория почивен ден след поредно реми. Този път то дойде след спокойна партия в 34 хода, в която нямаше много вълнуващи моменти. Карлсен започна с английско начало, което някои специалисти определят дори за скучно. В 37-те си официални партии с Каруана до момента норвежецът само веднъж беше използвал този дебют. С усмивка световният шампион, търсещ четвъртата си поредна титла, обясни пред журналистите, че \"все пак сме в Англия\".  Интерес предизвика темата за видео, появило се по-рано през деня в YouTube, показващо моменти от подготовката на Каруана и секундантите му. В кадрите влязъл и компютърен екран, на който се виждали тренировъчни анализи. Американецът заяви, че няма да коментира. Карлсен побърза да продължи с шегите: \"Е, ще трябва да го погледна и да се наглася. След това ще видим\". Видеото вече е било свалено. След ден почивка мачът за световната корона продължава на 15 ноември, когато Каруана ще има белите фигури.", "date": "2018.11.13", "title": "Карлсен и Каруана удължиха серията от ремита в мача за световната корона в шаха"}
{"url": "https://www.dnevnik.bg/sport/2018/11/13/3345519_real_madrid_se_obvurza_sus_solari_s_dulgosrochen/", "text": "Реал\" (Мадрид) се обвърза дългосрочно с новия си треньор Сантяго Солари. Аржентинецът е подписал договор с клуба до лятото на 2021 г., обявиха белите. Медиите в Испания очакваха Солари да бъде задържан с контракт до края на настоящия сезон. Той  застана начело на \"Реал\" като временен треньор след раздялата с Хулен Лопетеги . Бившият испански селекционер беше освободен заради слабите резултати на отбора. Отличното представяне на \"Реал\" при Солари доведе до решението той да остане на поста. Аржентинецът  влезе в историята, като стана треньорът с най-добрия старт  начело на белите след изиграване на четири мача. Под негово ръководство белите спечелиха и четирите си срещи при голова разлика 15:2. Последният успех дойде  с 4:2 срещу \"Селта\" . С трите точки във Виго отборът събра общо 20 и е на четири от водача  \"Барселона\", който изненадващо загуби с 3:4 от \"Бетис\" у дома .", "date": "2018.11.13", "title": "\"Реал\" (Мадрид) се обвърза със Солари с дългосрочен договор"}
