{"url": "https://www.dnevnik.bg/sviat/2018/08/15/3296798_turciia_da_ne_testva_reshitelnostta_na_trump_posuvetva/", "text": "\"Пастор Андрю Брънсън е невинен човек, задържан в Турция и справедливостта изисква той да бъде освободен. Турция ще стори по-добре да не тества решителността на президента на Съединените щати да види несправедливо затворени в чужди земи американци да се завръщат у дома в САЩ.\" Това написа в профила си в \"Туитър\" американският вицепрезидент Майк Пенс по повод продължаващият спор между Анкара и Вашингтон за американския пастор от Измир, който от две години е задържан по подозрения в шпионаж и подкрепа за тероризма, защото бил подкрепил опита за преврат през 2016г. Според САЩ той е абсолютно невинен и администрацията на Белия дом отказва да води каквито и да е преговори за съдбата му. Според президентския говорител Ибрахим Калън канцлерът открито е застанала на страната на Турция срещу САЩ и наложените от тях политически и икономически санкции. В действителност цитираните ѝ думи са: \"Германия иска икономически просперираща Турция, защото това е и в наш интерес. Никой няма интерес от икономическа дестабилизация на Турция, но, разбира се, трябва да се стори всичко, за да има, например, независима и работеща централна банка\". Това не се връзва с непрекъснатите обвинения, идващи от управляващи, опозиция и банкери в Турция, че не се случва нищо друго, освен преднамерена атака срещу икономиката на страната. Днес външният министър Мевлют Чавушоглу приветства подкрепата, която Турция получавала от чужбина. \"В действителност, тези инциденти отвориха очите на света. Те отново видяха как сегашната американска администрация открито използав икономическата си сила срещу държави. Затова всеки сега се опитва да намери начин да прекрати използването на долари за търговия.\" Реакцията на Белия дом на обявеното тази сутрин драстично повишаване на митата за внос на някои потребителски американски стоки в Турция бе осъдителна. Това е крачка в погрешната посока, заяви говорителката Сара Сандърс. \"Митата, които ние наложихме на Турция, са заради защита на националните ни интереси. Техните са просто от отмъщение.\" Сандърс уточни също, че освобождаването на Брънсън няма да доведе до автоматична отмяна на санкциите, но би могло да предизвика облекчаването им.", "date": "2018.08.15", "title": "Турция да не тества решителността на Тръмп, посъветва вицепрезидентът Пенс"}
{"url": "https://www.dnevnik.bg/sviat/2018/08/15/3296729_putin_otiva_na_svatba_v_avstriia_v_petuk/", "text": "Руският президент ще бъде гост на сватбата на австрийския външен министър Карин Кнайсл в събота - същият ден, за който са предвидени преговорите му с германския канцлер Ангела Меркел в замъка Месберг край Берлин. Новината за присъствието на Владимир Путин на сватбената церемония във винарна в южната провинция Щирия бе потвърдено от говорителя на Кремъл. Според прессекретаря Дмитрий Песков президентът ще спре в Австрия по пътя към Берлин, за да присъства на сватбата. \"Ще наминем и ще поздравим,\" казва Песков, цитиран от \"Интерфакс\". Преди това за гостуването му написа австрийският в.\"Кронен цайтунг\", забелязал неочаквано раздвижване в дейността на \"Кобра\" - местната полицейска част за борба с тероризма. От командването на частта вече били провели няколко подробни разговора с Кнайсл и годеника ѝ Волфганг Майлингер и подготвяли разполагане на сднайперисти в околността. Путин ще пристигне на летището в Грац, след което ще бъде ескортиран до сватбата. Визитата му е втората в страната за по-малко от три месеца - на 5 юни той бе във Виена по повод 50-та годишнина от първите доставки на газ от СССР за Австрия. Това бе и първото задгранично посещение на Путин след встъпването му в нов мандат като президент на 7 май. Финансист, неизвестен до декември Финансистът Волфганг Майлингер дълго бе непознат в австрийското общество - до момента, в който Кнайсл стана външен министър през декември, номинирана от крайнодясната Партия на свободата. Оттогава той я придружава на повечето светски събития, пише австрийскят в. \"Куриер\". През 2001 г. бизнесмен, тогава консултант, който работи за инвестиционния фонд \"Ариконсулт\", поема дейността за Германия на известния в тези среди предприемач Йенс Ерхард. Преобразува компанията му в бизнес с над 1000 служители в най-добрите си времена. В интервю за вестника той разказва, че невинаги е бил толкова успешен - например опитал да разработи инвестиционен проект в областта на възобновяемата енергия в партньорство с Техническия университет на Виена, но не успял да привлече нужните 30 млн. евро, които били необходими.\"", "date": "2018.08.15", "title": "Путин отива на сватба в Австрия в петък"}
{"url": "https://www.dnevnik.bg/bulgaria/2018/08/15/3296703_avariia_zaradi_remontite_ostavi_za_chasove_bez_voda/", "text": "Заради сложната работа по укрепване на кран на \"Софийска вода\" пускането на спряната от 10.30 часа питейна вода в част от центъра на София се отлага вече два пъти. Това съобщиха от пресцентъра на дружеството пред \"Дневник\" с уточнението, че по последна информация на работещия по аварията екип се очаква водата да бъде пусната в 18.30 часа. Отлагането на пускането се наложило заради неочаквано по-сложната авария на крана. При извършване на  строително-монтажни работи на площад \"Славейков\"  около 10.30 часа днес е избил кран, който е бил спрян. Аварията е станала между улиците \"Раковски\" и \"Граф Игнатиев\", а без вода е зоната между бул. \"Тодор Александров\", ул. \"Дякон Игнатий\", ул. \"Граф Игнатиев\" и бул. \"Евлоги и Христо Георгиеви\". \"Софийска вода\" се извинява за причиненото неудобство в тази централна градска част.", "date": "2018.08.15", "title": "Авария заради ремонтите остави за часове без вода част от центъра на София"}
{"url": "https://www.dnevnik.bg/bulgaria/2018/08/15/3296750_za_purvoklasnicite_s_po-golemi_bratia_i_sestri_v/", "text": "Децата, чиито братя и сестри до 12 години са ученици в дадено училище, ще могат да постъпват в първи клас в същото училище независимо от техния адрес. Това предвижда проект за промени в наредбата за организация на дейностите в училищното образование, качени за съгласуване на правителствения сайт за консултации. Изменението се налага, след като за учениците в първи клас за учебната 2018/2019 година беше въведен критерий за \"уседналост\" - те получават най-много точки и реално шанс да бъдат приети в училището, което е най-близко до дома им. Изискването важи за първа година. Така се оказа, че родители, чиито по-големи деца са в училища извън квартала им и са били приети там по старите правила, не могат да запишат малките си деца в първи клас в същото училище. Друга планирана промяна е училището да не може да организира ученически екскурзии, излети, \"училища сред природата\" и други за повече от три дни през учебно време. Предвижда се също възможност общините съвместно с директорите на училищата да разработят програма за създаване на условия за полудневната организация на учебния ден преди обед. Предложените програми ще бъдат утвърждавани от МОН. Подробно се регламентират възможностите и условията, по които ще могат да кандидатстват след четвърти или седми клас децата, учили дотогава в чужбина. Определен е и начинът на балообразуването при кандидатстване.", "date": "2018.08.15", "title": "За първокласниците с по-големи братя и сестри в дадено училище може да не важи уседналостта"}
{"url": "https://www.dnevnik.bg/sport/2018/08/15/3296751_bulgariia_se_prosti_s_nadejdite_da_preskochi_grupite/", "text": "България се прости с надеждите си да преодолее груповата фаза на европейското първенство по минифутбол в Киев. Националите завършиха 1:1 с шампиона от 2016 г. Казахстан и се нуждаят от чудо в последния кръг, за да стигнат до четвъртфиналите. Двата отбора изиграха равностоен мач, в който нямаше много чисти голови положения. Българските футболисти имаха предимство в голяма част от срещата, но разчитаха основно на далечни удари, които или бяха неточни, или не затрудняваха особено вратаря на Казахстан. Европейските шампиони от 2016 г. разчитаха повече на контраатаки и бяха малко по-опасният отбор, но също рядко застрашаваха българската врата. Пет минути преди края казахстанците все пак откриха резултата след грешка на вратаря Емил Данчев. Данчев, който влезе в игра на почивката, опита да намери свой съотборник на десния фланг, но прати топката в краката на Дадар Сидикбек. Той напредна, излъга българския вратар и от малък ъгъл реализира в опразнената врата. Минута преди края на редовното време българският отбор изравни. След центриране от корнер топката се отклони в бедрото на Дастан Дарабаейев и влетя в далечния ъгъл. В малкото оставащо време националите не успяха да стигнат до второ попадение, което щеше да ги остави в битката за място в четвъртфиналите. България събра четири точки след три мача. Националите започнаха шампионата с победа срещу Ирландия (3:2), след което загубиха от лидера в групата Босна и Херцеговина (0:1). Босненците са с пълен актив от девет точки след три победи от три мача. Казахстан заема втората позиция със седем точки. Албания има три, а Ирландия приключи участието си с четири загуби от четири двубоя. В утрешния последен кръг България среща Албания от 16.00 часа, а два часа по-късно започва мачът между Босна и Казахстан. За четвъртфиналите се класират първите два отбора от четирите групи. За да продължат напред, българските футболисти трябва да постигнат убедителна победа срещу Албания, а Босна да спечели категоричен успех срещу Казахстан.", "date": "2018.08.15", "title": "България се прости с надеждите да прескочи групите на европейското по минифутбол"}
{"url": "https://www.dnevnik.bg/bulgaria/2018/08/15/3296756_jitelite_na_haskovo_poluchiha_obeshtanie_problema_s/", "text": "Заместник-министърът на регионалното развитие и благоустройството Малина Крумова обеща на жителите на Хасково до края на ноември да започнат да получават вода от нови източници, които да дублират осем кладенеца от три вододайни зони, съобщиха от пресцентъра на Министерството на регионалното развитие и благоустройството. През април миналата година  беше съобщено, че в част от основните водоизточници на града водата е с по-високо съдържание на уран от нормите. На среща с представители на инициативния комитет \"Да спасим Хасково\" заместник-министър Крумова съобщи, че в процес на изграждане са два водопровода, а ВиК - Хасково, изпълнява мерки за намаляване на загубите на вода в разпределителната мрежа на града. Тя обясни, че през следващата година ще бъдат извършени теренни, хидроложки и хидрогеоложки проучвания и ще продължат лабораторните изследвания на възможни повърхностни водоизточници, за да се определят мерките за трайно решаване на проблема с качеството на питейната вода в Хасково. През тази година МРРБ ще обяви обществена поръчка за разработване на регионално прединвестиционно проучване, при което да се направи цялостна оценка на състоянието на съществуващите ВиК системи на територията на област Хасково и на базата на извършените измервания и проучвания ще бъдат определени стратегическите варианти и конкретните технически мерки за постигане на съответствие с европейските директиви. Очаква се за водоснабдителните и канализационните мрежи и съоръжения идейните проекти да бъдат готови през 2021 година. В периода май – юли 2018 г. са взети 17 проби от водоизточник на помпените станции \"Изток\", \"Север\" и \"Узунджово\". При голяма част от пробите, особено за помпените станции \"Север\" и \"Изток\", количеството уран е в нормите и отговаря на допустимите стойности в Наредбата за качеството на водата за питейно-битови цели. Въпреки това остава в сила наложената забрана за използване на водата за пиене и приготвяне на храна. За населението в града са осигурени водоноски.", "date": "2018.08.15", "title": "Жителите на Хасково получиха обещание проблемът с водата да се реши до края на ноември"}
{"url": "https://www.dnevnik.bg/sviat/2018/08/15/3296692_republika_srubska_preosmislia_roliata_na_bosnenskite/", "text": "Депутатите в босненската Република Сръбска отмениха доклад, с който парламентът на административната им единица признава ролята на босненските сърби в геноцида в Сребреница, където през юли 1995 г. са избити хиляди мъже и момчета бошняци, предадоха местни медии и \"Болкан инсайт\". Месец и половина  преди общите избори в Босна и Херцеговина , които от месеци пораждат напрежение, парламентът натовари кабинета в Баня Лука със задачата да изготви нов доклад. Текстът на досегашния, съставен от правителството на Република Сръбска и специална комисия за Сребреница, е отпреди 14 г. В него изрично се приема отговорността на босненски сръбски сили за случилото се през юли 1995 г., а екзекуциите се определят като нарушение на хуманитарното право. Според президента на Република Сръбска Милорад Додик обаче текстът съдържа \"фалшиви данни\" и е изготвен под международен натиск. За него целта на престъплението в Сребреница е да бъдат \"демонизирани сърбите\", обясни той пред събранието. За него изготвянето на нов документ е начин за \"обективен подход\" към събитията, тъй като текстът на комисията не включва престъпленията срещу сърбите. Думите му, както и действията на парламента, провокираха бошняците, както и някои федерални институции. За \"Дойче веле\" бившият заместник-председател на комисията за Сребреница Смаил Чекич каза, че очевидно унищожителната политика на Додик е насочена срещу \"държавата Босна, а целта е присъединяване на Република Сръбска към Сърбия.\" Това, продължава той, \"не е възможно, ако Република Сръбска признава, че е извършен геноцид\". Решението не получи подкрепа и от депутатите бошняци и хървати в парламента на Република Сръбска. \"Финална фаза на геноцид\" Федералният депутат Садик Ахметович се обърна към Върховния представител на международната общност с молба да не се меси и определи случващото се като \"финална фаза на геноцид - пълно отричане\". Въпросът за терминологията, използвана за клането с над 8000 жертви, е зареден с напрежение. По искане на Сърбия и Република Сръбска Русия блокира през 2015 г. гласуване в ООН, което би осъдило случилото се като геноцид. Ден по-късно, на 9 юли (в навечерието на 20-годишнината от събитията), такива резолюции обаче приемат европарламентът и Конгресът на САЩ. Определението се потвърждава и от присъдите, издадени от Международния трибунал за бивша Югославия. Сега докладът ще се изготви от нова, международна комисия, в срок от година. Възможно е всичко това да отприщи ново напрежение, но и да става дума за мобилизация преди изборите, написаха и международни медии като \"Ройтерс\". Пред телевизия N1 Алмир Терзич от Анадолската агенция предложи друга гледна точка. Додик вече има прекалено голямо присъствие в медиите, а сегашният му ход е просто нов предизборен сценарий заради предстоящия вот. \"Преди местните избори от 2016 г.  беше противоконституционният референдум  за ден на Република Сръбска. Всеки път преди избори има нещо ново\", каза той, изтъквайки и слабостта на опозицията в Баня Лука, също допринесла за ситуацията.", "date": "2018.08.15", "title": "Република Сръбска преосмисля ролята на босненските сърби в Сребреница"}
{"url": "https://www.dnevnik.bg/sviat/2018/08/15/3296626_v_grada_na_djihadistite_ot_barselona_vsichki_marokanci/", "text": "Недоверие, мълчание и недоумение царят в Рипол. След като преди година шестима младежи от каталунския град извършиха джихадистки атаки в Барселона и Камбрилс, убивайки 16 души, жителите му се опитват да се завърнат към нормалния си начин на живот. Разположеният в полите на Пиренеите Рипол има 10 600 жители. Тук всички се познават и гледат да избягват въпросите. Единствено плакатът на фасадата на гимназията, където са учили джихадистите, гласи \"Осъждаме насилието\". \"Опитваме се отново да живеем нормално, но е трудно\", признава 58-годишната Жуани Пужол. \"Казваме, че не таим злоба, но подобни неща въздействат на хората и провокират у тях расизъм и недоверие\", казва тя. До миналата година градът бе известен най-вече със своя бенедиктински манастир. Всичко се промени, когато стана ясно, че в него е действала клетката, извършила атентатите от 17 и 18 август, отговорност за които пое \"Ислямска държава\". Озовалата се под влиянието на радикализиран имам група младежи от марокански произход вече почти била приключила с подготовката на терористично нападение, когато на 16 август експлозия унищожила изоставената къща, в която произвеждали предназначените за нападението експлозиви.  Взривът убил имама и един от младежите , а другите членове на клетката били принудени да импровизират. Седналият зад волана на пикап  Юнес Абуякуб се вряза  в пешеходците на прочутия булевард \"Рамблас\" в Барселона. Останалите петима от клетката извършиха аналогична атака няколко часа по-късно в курортния град Камбрилс, на 120 км южно от каталунската столица. Осмината джихадисти загинаха: двама бяха убити при експлозията в къщата, а другите шестима - от полицията. Още трима предполагаеми членове на клетката са в затвора и очакват процес. \"Познавах ги. Те не бяха агресивни\", твърди бившата брокерка Уафа Марси, помогнала на семействата им да си намерят жилища. \"За обществото е по-лесно да ги нарича терористи, ислямисти, джихадисти. За нас те си имат имена: Юнес, Муса, Хуса... Нормално е хората да искат да заметат всичкия боклук.\" Провалила се интеграция Засенчени от детайлно отразените в медиите опити за отделяне на Каталуня през есента, спомените за терористичните нападения се завърнаха година по-късно. Бяха разкрити и някои неоповестени досега заради следствената тайна факти. В началото на месеца жителите на Рипол видяха в медиите снимки и видеозаписи на младежите, на които се вижда как те подготвят бомбите, как се усмихват, докато си слагат колан с експлозиви, как се шегуват за ужасните вреди, които ще нанесат. Това накара хората в Рипол да си зададат болезнения въпрос: как тези израснали в града момчета на възраст между 17 и 28 години, които са имали приятели немюсюлмани, спортували са в местни клубове, работили са и са говорили свободно на каталунски, са могли да се променят до такава степен? Разследването се съсредоточи върху  ключовата роля на покойния имам  Абделбаки ас Сати, лежал в затвора за трафик на наркотици, преди да пристигне в Рипол и да постави младежите, някои от които братя, под свое влияние. Те се радикализирали незабелязано \"дори и за най-близките им хора\", твърди говорителят на каталунската полиция Алберт Олива. Младежите второ поколение имигранти не се усещаха нито испанци, нито мароканци, подчертава Уафа Марси. Именно тази \"криза на идентичността е слабото място, от което се е възползвал (имамът) вербовчик\". \"Мароканец от Рипол е равно на заподозрян\" Мохамед пуши пред сборния пункт на мюсюлманите в Рипол бар \"Есперанса\" и отправя проклятията си към имама, радикализирал момчетата. \"Той им проми мозъците, а ние пострадахме от това\", недоволства 48-годишният художник. \"Има хора, които преди ме поздравяваха, а сега ме гледат накриво. Всички ме познават и знаят, че нямам нищо общо със случая, но съм мароканец от Рипол, а това е равно на заподозрян.\" Въпреки че жителите на града се опитват да запазят отношенията си с 500-те живеещи в него мюсюлмани, неприязънта вече излиза на повърхността. \"Не могат да продължат да живеят тук след това, което се случи \", казва пожелал анонимност търговец. \"Да заклеймим мюсюлманите означава да подхраним джихадисткия тероризъм\", възразява кметът Жорди Мунел, като общинските власти излязоха с план срещу ксенофобските настроения.", "date": "2018.08.15", "title": "В \"града на джихадистите от Барселона\" всички мароканци са заподозрени"}
{"url": "https://www.dnevnik.bg/sport/2018/08/15/3296758_karlos_sainc_shte_smeni_alonso_v_maklarun/", "text": "Пилотът на \"Рено\" Карлос Сайнц-младши ще замени Фернандо Алонсо в \"Макларън\". 23-годишният испанец ще подпише договор за две години, а сделката ще бъде обявена до края на седмицата, съобщи ESPN. Във вторник Алонсо обяви, че напуска Формула 1  след края на настоящия сезон. Двукратният световен шампион ще се оттегли след 17 сезона в най-популярната автомобилна надпревара. Испанецът, който на 29 юли навърши 37 години, има 32 победи и 97 подиума в 303 състезания във Формула 1. Той е един от едва четиримата пилоти с повече от 300 старта. Другите трима са Михаел Шумахер (308), Дженсън Бътън (309) и Рубенс Барикело (326). Сайнц вече натрупа 72 състезания, като най-доброто му класиране е четвъртото място в Гран при на Сингапур през 2017 г. Той дебютира във Формула 1 през 2015 г. като пилот на \"Торо росо\". Испанецът записа 56 състезания с дъщерния отбор на \"Ред бул\", като в 25 от тях влезе в зоната на точките. В края на миналия сезон синът на двукратния световен шампион във WRC Карлос Сайнц премина в \"Рено\".", "date": "2018.08.15", "title": "Карлос Сайнц ще смени Алонсо в \"Макларън\""}
{"url": "https://www.dnevnik.bg/sviat/2018/08/15/3296762_afganistanci_i_siriici_zapulvat_nejelanite_stajantski/", "text": "Търсещи убежище от Афганистан и Сирия кандидатстват за стажове в германски компании, показват данни на федералната статистика, цитирани от агенция \"Ройтерс\". Недостигът на обучен персонал и липсата на млади хора, които искат да бъдат обучавани в процеса на работа в рамките на около 3 години, са сериозен проблем за мениджърите в Германия. Свободните такива позиции достигнаха рекордно високо ниво за последните 20 години – над една трета от компаниите не успяват да запълнят стажантските си места. Но напливът от мигранти облекчава проблема. Броят на нови стажанти, които нямат германско гражданство, се е увеличил с 10 500 през 2017 г. Броят на младите афганистанци и сирийци сред тях се е утроил. \"Броят на бежанци, започнали обучение, се повиши значително. Това е добра новина и показва колко може да е успешна интеграцията чрез образование\", коментира председателят на асоциацията на работодателите BDA Стефен Кампетер. От 2016 г. търсещите убежище могат да стажуват в продължение на три години и да работят още две, дори ако молбата им за статут е била отхвърлена. Така нареченото правило \"3+2\" цели да ускори интеграцията и да намали риска компаниите да загубят обучен работник, след като вече са инвестирали в него.", "date": "2018.08.15", "title": "Афганистанци и сирийци запълват нежеланите стажантски места в германски фирми"}
{"url": "https://www.dnevnik.bg/analizi/2018/08/15/3296748_borisov_vodi_dvoina_igra_bulgarite_ne_izlizat_na/", "text": "Непрозрачният медиен пейзаж е една от причините защо - за разлика от Румъния, Полша или Унгария - българите рядко излизат на улиците, за да се противопставят на повредената им правораздавателна система, непрекъснатата корупция и повсеместното влияние на чуждестранни сили във външната политика.\" Това казва Никола Тензе в коментара си за онлайн изданието EUobserver под заглавие  \"Колко дълго България ще гледа едновременно на Изток и на Запад?\" Авторът обяснява на читателите на брюкселското издание, че \"неотдавна парламенът дебатира проектозакон, написан от спорния медиен магнат и политик Делян Пеевски, за повече прозрачност в собствеността на медии, но проектът не предвижда да се обявяват заеми, рекламни приходи и косвено финансиране от фондовете на ЕС, независимо от факта, че именно тези типове финансиране са основните източници на корупция и влияние в медийния сектор\". Тензе, който е председател на парижкия Център за изучаване и изследване на политически решения (Cerap), казва в началото, че първият мандат на България като председател на Съвета на ЕС не е бил \"нито катастрофата, която някои анализатори предвиждаха, нито PR ударът, на който се надяваше София\". Като отбелязва, че България не може да бъде винена за скромния напредък в ЕС за интегрирането на Западните Балкани, той все пак казва, че  . \"Както писах в началото на българското европредседателство,  , сполитащи други проблемни членове като Полша и Унгария. Но въпреки това България все още е под специален надзор от Брюксел 11 години след влизането ѝ в ЕС и за това си има основателни причини\". Авторът е участвал в международни мисии, включително в България, възпитаник е на елитни университети като École normale supérieure, Sciences-Po Paris и École nationale d’administration (ENA) и е бивш съветник на министъра на финансите на Франция. Тензе е бил и следовател в Одиторския съд и ръководител на отдел в Комисията за стратегическо планиране към кабинета на премиера на Франция. Коментирайки кандидатурата на България за еврозоната, той казва - подобно на мнозина други - че страната формално отговаря на повечето критерии, но и произнася тежка присъда:  . Българската икономика продължава да е пълна с проблеми, продължава Тензе като цитира Световната банка: \"Производителността трябва да расте с поне 4% годишно в следващите 25 години, за да догони България средното за ЕС ниво на доходи и така да се увеличи споделеният просперитет\". Следва изброяване на известни факти като \"най-бедната в ЕС като БВП на глава от населението, но и най-корумпираната\", \"правораздаването е далеч от независимост и е неефективно в преследването на корумпирани официални лица\", \"корупцията е дълбоко вкоренена в българското общество - всеки пети пълнолетен българин казва, че е бил участник в корупционно плащане\". , казва още авторът. Въпреки изброените проблеми, все пак е късмет - и за България, и за останалите в ЕС - че тя е член на съюза, защото иначе нямаше да постигне напредъка от последните 10 години щеше да представлява по-голяма заплаха за сигурността на блока, смята Тензе. Тук той предупреждава, че   - \"търсят интегриране в Европа, докато ухажват Москва и Пекин; твърдят, че работят за постигане целите на ЕС, но поставят на първо място собствените си интереси\". , казва Тензе, който е бил председател на евроатлантическия Aspen Institute France и е хоноруван преподавател в Парижката школа за международни отношения (PSIA, Sciences-Po), в ENA и в Института за изследвания на националната отбрана. \"София обеща да либерализира енергийната си индустрия и да постигне целите на ЕС за чиста енергия, но в същото време продължава да субсидира същите електроцентрали на въглища, които ѝ пречат да реализира показателите на ЕС. Тя се опитва да реализира доста спорни енергийни проекти с Русия и Китай и  , точно когато други страни членки се освобождават от зависимостта си от Москва.\" Според него свидетелство за това, че управляващите правят завой към Москва и Пекин са опитите да бъдат ревизирани споразуменията със западни компании като AES ш ContourGlobal, \"произвеждащи 20% от електроенергията на България на цени, които са само частица от това, което би струвала АЕЦ \"Белене\". \"Чуждестранни инвеститори говорят за  . Последнитя пример е чешката CEZ. България няма прозрачен енергиен регулатор като тези в други страни от ЕС и това хвърля сянка върху способността му да поддържа свободен и честен енергиен пазар\". Тензе напомня, че България не е единствената държава, в която алчносттна на политиците позволява чужди държави да се месят в стратегически сектори като енергетиката. \"  Бойко Борисов се представя в българската политика като кандидатът, най-малко омърсен от растящото руско влияние и внимателно избягва ходове, които биха отчуждили останалите 27 членове на ЕС. В същото време,   - той лично се извини на Путин и пое отговорност за провала на проекта \"Южен поток\" и помага на Москва да планира алтернативи, а и скъса с европейските съюзници, отказвайки да изтегли дипломати от Москва след отравянето на бившия шпионин Сергей Скрипал. Колко дълго ЕС ще позволи на България за балансира по това тъничко въже?\"", "date": "2018.08.15", "title": "Борисов води двойна игра, българите не излизат на протести и защото медиите им са в това състояние"}
{"url": "https://www.dnevnik.bg/sviat/2018/08/15/3296591_brekzit_shte_susipe_jivota_na_britancite_v_evropa/", "text": "В пиесата на Алън Бенет \"Класът на историците\" (The History Boys )* има една реплика, с която учителката г-жа Линтот, чиято роля в оригиналната постановка се играе от Франсис дьо ла Тур, завършва гневния си монолог за значението на историята със заключението: \"Какво е историята? Историята е жена, която върви отзад с кофа\". През последните две години именно това правим ние в \"Британци в Европа\" за правата на гражданите. Ние основахме организацията, за да помогнем за защитата на всички  граждани на Обединеното кралство , които живеят и работят в друга страна от Европейския съюз. Близо 60% от нас са в работоспособна възраст или по-млади и Брекзит заплашва нашия начин за препитание и живота, който сме изградили със семействата си в други държави. И все пак над 60% от нас не гласуваха на референдума. Да разнасяш насам-натам кофата с правата на гражданите е непривлекателна работа, която никога не влиза в водещите новини, защото засяга живота на реални хора за разлика от невъздържаните караници за граници и търговия. Печатът и политиците, привърженици на Брекзит, не проявяват интерес, защото не сме в дневния им ред. Те обаче не признават това открито, защото ни сочат като причината правата на гражданите на ЕС в Обединеното кралство още да не са гарантирани. Показателно е това, че заявките ни заедно с нашата сестринска група \"Трите милиона\" за срещи с  Тереза Мей ,  министъра за Брекзит  и министъра на вътрешните работи досега остават без отговор, макар че  Мишел Барние  се срещна с нас на два пъти. Като цяло ние се опитвахме да останем неутрални, търпеливи и да запазим чувството си за перспектива. Но сега, изправени пред вероятността или да бъдем продадени в  лоша сделка , или изобщо да няма сделка, не може повече да стоим встрани. Нека се върнем до изходната точка на всичко това. Обещано ни беше, че животът ни ще продължи съвсем нормално след Брекзит - първо от кампанията \"Глас за напускане\", после от Мей и Барние. Това е извънредно важно, защото ако ще изключвате от гласуване хората, чийто живот зависи от изхода на този вот, тогава имате допълнителен специален ангажимент да се борите за тях възможно най-усърдно. Дори и да има споразумение, не можем да кажем, че сме приоритет в преговорите, особено след като Мей не се бори за продължаването на нашето право на  свободно движение , което мнозина от нас разчитат да бъде предоставено на семействата ни. Приоритет в нейната преговорна позиция от началото бе ограничаването на правата на гражданите на ЕС в Обединеното кралство вместо подкрепата за нашите. Така че нашите права ще бъдат защитени само в страната, където живеем сега, и то не във всяка. Това излага на риск средствата за препитание. Ако имате малко предприятие като британката Хелън - собственик на кетърингова фирма във Франция, която получава половината от приходите си в други страни - няма да може да приемате поръчки от други държави от ЕС с кратък срок за изпълнение. Или може би няма да можете изобщо да приемате поръчки, защото почти със сигурност ще трябва да поддържате документация на хартия, но както всички знаем, документацията на хартия изисква време, а клиентите не обичат да чакат. При  сценарий без сделка  британците на континента ще бъдат хвърлени в смут, тъй като ще загубят настоящия си правен статут. Можем само да се надяваме, че една бързо сключена сделка ще запази нашия статут или ще ни даде нещо, което не е просто прехвърляне към състоянието граждани на трета страна - което съвсем не прилича на това, с което разполагаме сега. Ако смятате, че ние всички ще загубим права, престанете да се оплаквате и помислете върху следното: Нашата лична изолация е и политически лакмусов тест за това какви бъдещи сделки е готово Обединеното кралство да отстоява от името на своите граждани. И ако това е така, нещата не изглеждат добре за британците в самата Великобритания, особено за тези, които са се надявали, че Брекзит ще означава повече контрол и по-добро качество на живот. В качеството си на деца на европейския проект, които са живели сред облагите му от първа ръка и знаят какво биха загубили бъдещите поколения във Великобритания, казваме - стига! Нямаме избор, освен да се съгласим, че единственото решение, което ще защити нашия живот и средства за препитание (и на гражданите на ЕС в Обединеното кралство), както и на всички британци в Обединеното кралство, е да останем в ЕС. Ето защо ние подкрепяме народен вот и настояваме пред правителството въз основа на ангажиментите в манифестите му от 2015 и 2017 г. да ни върне нашия вот и глас. Ако ще карате хората наново да кандидатстват, за да живеят живота си, изграден с техния усилен труд (при доста по-тежки условия от сегашните), тогава им дължите правото на вот. Не по симпатия или заради специално отношение, а за да могат в крайна сметка да имат контрол. /БТА - - - - - - - - - - - б. изд.: Джейн Голдинг оглавява \"Британци в Европа\" - най-голямата федерация на сдруженията на британци, които живеят и работят в ЕС. *б. пр.: Премиерата на \"Класът на историците\" на Алън Бенет (роден 1934 г.) е в Кралския национален театър в Лондон през май 2004 г.; на Бродуей дебютира две години по-късно в театър \"Броудхърст\" и има 185 спектакъла до октомври 2006 г.; пиесата получава много награди, вкл. \"Лорънс Оливие\" за най-добра пиеса (2005) и \"Тони\" за най-добра пиеса (2006), сочи справка в \"Уикипедия\".", "date": "2018.08.15", "title": "Брекзит ще съсипе живота на британците в Европа"}
{"url": "https://www.dnevnik.bg/sviat/2018/08/15/3296766_italiia_obiavi_izvunredno_polojenie_v_genua_sled/", "text": "Италианският премиер Джузепен Конти обяви извънредно положение в Генуа след срутването на моста, който уби 39 души и препречи главния път към южна Франция. На пресконференция той обясни, че предприема мярката по молба на местните власти. Конте критикува оператора на магистралата, която минаваше по моста \"Моранди\" - \"Аутостраде пер л'Италия\", и заяви, че властите няма да чакат края на полицейското разследване, за да предприемат действия срещу него. По-рано днес вицепремиерите на Италия Луиджи ди Майо и Матео Салвини (на снимката от лявата и дясната страна на Конте) единодушно обявиха намерението си да отнемат концесията на Аутостраде пер л'Италия\". В същото време министърът на икономиката и финансите Джовани Триа отчете \"необходимостта от сериозен план за държавни инвестиции в инфраструктурата, което е приоритет на правителството и за тази цел няма да има бюджетни ограничения\". Министърът на транспорта и инфраструктурата Данило Тонинели каза днес, че \"Аутостраде пер л'Италия\" ще трябва да даде своя принос към разходите за реконструкцията на моста, съобщи агенция \"Ройтерс\". Тонинели не отхвърли възможността концесията на магистрала А10 да бъде прехвърлена на държавната компания за управление на пътищата \"Анас\" (Anas), допълва \"Република\". \"Аутостраде пер л'Италия\" съобщи днес в комюнике, че е провеждала редовни детайлни проверки на структурата преди трагедията и те са показали удовлетворяващи резултати. Операторът твърди, че програмата за поддържане на моста се определя от резултатите от редовните проверки и е била одобрена от министерството на инфраструктурата и транспорта.", "date": "2018.08.15", "title": "Италия обяви извънредно положение в Генуа след срутването на моста"}
{"url": "https://www.dnevnik.bg/sviat/2018/08/15/3296767_katar_obeshta_15_mlrd_za_finansite_i_bankite_na/", "text": "Катар обеща 15 млрд. долара инвестиции в Турция, които ще бъдат насочени към турските финансови пазари и банки, съобщи \"Ройтерс\", цитирайки правителствен източник от Анкара. Инвестиционният пакет бе обявен след срещата на президента Реджеп Тайип Ердоган с гостуващия емир на Катар Тамим бин Хамад ал Тани, проведена посред безпрецедентно от години напрежение между Турция и САЩ. Засега няма официално потвърждение или подробности каква форма ще имат тези инвестиции, кога започва да действа планът и колко ще е продължителен. Националната валута на Турция изгуби от началото на годината почти 40% от обменната си стойност спрямо американския долар. Част от причините за това е растящото еднолично влияние на Ердоган над икономиката и монетарните решения, както и честите му призиви централната банка да не повишава лихвите, независимо от високата инфлация. След новината на \"Ройтерс\" лирата за кратко поскъпна от 6.4 на 5.87 към долара, след което премина отново към ниво 6.0200. Днес лирата си върна близо 6% от стойността, след като ден по-рано централната банка отпусна ликвидност на пазарите, което фактически подкрепи националната валута. Ибрахим Калън, говорител на Ердоган, похвали двустранните отношения с Катар в \"Туитър\". Двете страни традиционно имат добри отношения, особено откакто умерените ислямисти на Ердоган са на власт в Турция. Те се съхраниха и след дипломатическия и търговски конфликт на Доха със Саудитска Арабия и други арабски държави, които обвиняват Катар във финансиране на тероризъм. Оценка за турската лира дойде и от Института за международни финанси (IIF) - основано в средата на 80те години сдружение на почти 450 инвестиционни и търговски банки, застрахователни компании, суверенни и хедж фондове, управляващи дружества, централни банки и банки за развитие от 70 държави. Според IIF   и би трябвало да се засили в следващите 1-2 години със забавянето на националната икономика и засилването на износа. Това би подобрило и перспективите за баланса по плащанията на Турция. Според Робин Брукс, главен икономист на IIF, цитиран от \"Ройтерс\",  \". Брукс каза още, че \"работим по анализ, показващ, че валутната сметка [на Турция] е по пътя на значително подобрение не само защото икономиката се забавя, но и защото валутата е толкова евтина, че износът ще получи значителен тласък що се отнася до обемите\". Главният икономист предупреждава още, че има потенциал за разрастване на сегашната криза под формата на бягство на капитали от някои от големите възникващи пазари като Аржентина, Южна Африка, Индонезия, Египет и Ливан. \"Ройтерс\" припомня, че в началото на 2018 г. от IIF са станали по-предпазливи към възникващите пазари. Това е съвпаднало с началото на отслабването на аржентинското песо и договарянето от Буенос Айрес на кредитна линия от Международния валутен фонд.", "date": "2018.08.15", "title": "Катар обеща $15 млрд. за финансите и банките на Турция, обяви Анкара"}
{"url": "https://www.dnevnik.bg/evropa/2018/08/15/3296570_suvetskata_armiia_edva_ne_vliazla_v_bitka_s_filmovi/", "text": "Облъчените с пропаганда съветски войници, нахлули през 1968 г. в Чехословакия, са очаквали да се изправят срещу американските и западногерманските \"империалисти\". Тъй като такива не е имало, те едва не влезли в битка с филмови статисти. \"Спомням си шума, дошъл от колона от танкове на 21 август 1968 година. След това съветските (войски) пристигнаха в центъра на Давле, където се натъкнаха, за тяхна огромна изненада, на хора, които взеха за германци\", разказва пенсионирана дама. Подобно на много други жители на Давле, живописно селище в долината на река Вълтава, намиращо се непосредствено до Прага, Кветослава Дуфкова, по онова време на 14 години, е участвала като статист в снимането на американския военен филм \"Мостът при Ремаген\" на Джон Гилермин. \"Тези момчета в танковете се слисаха, когато изведнъж видяха пред себе си \"германска армия\". Започнаха преговори, които продължиха няколко часа\", каза тя и добави, че си спомня идеално случилото се точно преди 50 години, което лесно е можело да се превърне в кошмар. Всъщност на нашествениците им е трябвало известно време да разберат, че си имат работа със снимачен екип, а не с \"империалистически\" главорези. Живот в ритъма на филмовите снимки От март 1968 г. Далве е живеело в ритъма на филмовите снимки. Жителите му са срещали по улицата холивудски звезди като Джордж Сегал и Робърт Вон, облечени в американски и нацистки униформи, и са се разхождали покрай танковете и други военни коли, разположени сред репликите на сгради, имитиращи тези в града в германската провинция Райнланд-Пфалц. \"Близо до нашия дом имаше купчина манекени на мъртви войници, които снимачният екип поставяше тук-там по време на снимките\", спомня си друг жител на селището. Той се казва Антонин Дворак и сега е на 78 години. Филмът разказва за събитията около превземането през март 1945 г. от американската армия на последния останал здрав мост над Рейн, който Вермахтът се е готвел да взриви, но не е искал да бърза, за да не попречи на изтеглянето на десетки хиляди нацистки войници, блокирани на западния бряг на реката. Благодарение на размразяването на политическите отношения, което отваря Чехословакия към Запада, компанията \"Юнайтед артистс\" е успяла да се възползва от фрапантната прилика на металния мост в Далве с този в Ремаген, както и от уменията на хората, отговарящи за аксесоарите, каскадьорите и други местни специалисти. \"При заснемането на драматична сцена от бомбардировката на моста един кон премина през загражденията и падна във водата. Всички бяхме убедени, че ще умре, но го спасиха. Беше вълнуващ момент\", спомня си Дуфкова. Сред около 800-те статисти е имало ученици от Давле в униформи на Хитлерюгенд, се казва в написана на ръка местна хроника, пазена грижливо в кметството. \"Декорите бяха разположени с такова прецизност, че случаен минувач би се прекръстил\", виждайки тази ужасяващи сцени, пише на пожълтелите страници. Изплашени войници Това достойно за възхищение усърдие за малко обаче да предизвика драма в деня на нашествието на съветската армия и на войските на четири други страни от Варшавския договор. Само през първите 24 часа от нахлуването в Чехословакия загиват петдесетина човека и са брутално смазани либералните реформи от \"Пражката пролет\". \"Пристигането на съветските (сили) в Давле бе ужасяващо. Над нас прелиташе хеликоптер. Войниците бяха уплашени, можеше да стане трагедия\", разказва Дворак. \"Някой им бил казал, че Давле е превзет от американската армия и че трябва да го освободят. Те не разбираха защо нашите хора им размахваха юмруци. Бяха много нервни, дълго време се усещаше силно напрежение\", разказва той. Снимките на \"Мостът при Ремаген\" незабавно били спрени и целият екип на филма бързо се върнал на запад с таксита, изоставяйки временно всички танкове и други материали, използвани като аксесоари. През есента им било разрешено да се върнат за кратко в Чехословакия, за да снимат още няколко сцени, които били необходими, и филмът бил довършен в Западна Германия и Италия, след което излиза на голям екран в САЩ през 1969 г. Междувременно платото на Давле не опустява: екипът на Джон Гилермин бързо бил заменен от усърдни оператори, дошли от Москва. Целта била да се покажат възможно най-бързо на съветската публика кадри на американските и нацистките танкове на 20 км от Прага, за да се оправдае съветското нашествие./БТА", "date": "2018.08.15", "title": "Съветската армия едва не влязла в битка с филмови статисти по време на Пражката пролет"}
{"url": "https://www.dnevnik.bg/sport/2018/08/15/3296317_kirios_ocelia_na_starta_v_sinsinati_sled_spasen/", "text": "Миналогодишният финалист Ник Кириос оцеля в първия кръг на турнира от сериите \"Мастърс\" в Синсинати след драматична победа срещу американски квалификант Денис Кудла с 6:7 (2), 7:5, 7:6 (9). Австралийският тенисист спаси мачбол в тайбрека на третия сет, след като рискува да изпълни ас при втори сервис с 220 км/ч. Той постави личен рекорд с 39 директни точки от начален удар в трисетов двубой и измъкна победата, въпреки че спечели по-малко точки в мача от своя съперник - 106 срещу 113. Срещата започна куриозно, след като малко преди загрявката Кириос откри, че си е забравил обувките за тенис в съблекалнята. Това забави началото на мача с няколко минути. В първия сет нито един от двамата не стигна до възможност за пробив. Кудла сервираше дори по-добре от Кириос, като загуби едва пет точки в шестте си подавания. Американецът завърши мача с 20 аса, но направи доста по-малко двойни грешки - четири срещу десет. Кудла, който заема 77-ото място в световната ранглиста, се възползва от грешките на Кириос в тайбрека и го спечели по категоричен начин със 7:2. Във втората част австралиецът заигра по-добре. Той пласира 14 аса и даде само една точка за пробив на Кудла, като успя да я отрази. В същото време миналогодишният финалист стигна до три шанса в подаванията на съперника и проби в последния възможен момент, за да изравни сетовете. В третата част двамата продължиха да сервират на много високо ниво и мачът трябваше да се реши с тайбрек. Кириос пропусна четири мачбола. При 8:7 Кудла на свой ред получи възможност да спечели двубоя. Световният №18 обаче показа смелост и я отрази, залагайки на максимален риск при втори сервис. След това той пропусна пети мачбол, но при 10:9 стигна до шести и този път се възползва, за да приключи двубоя след два часа игра. Във втория кръг Кириос ще срещне хърватския талант Борна Чорич, който надигра убедително руския квалификант Данийл Медведев - 6:2, 6:3. В същото време стана известен първият съперник на шампиона от 2017 г. Григор Димитров. Българският тенисист ще играе с представителя на Германия Миша Зверев, който победи босненеца Дамир Джумхур с 6:3, 6:4, Стефанос Циципас, който предизвика фурор с достигането си до финала на мастърса в Торонто, отпадна на старта в Синсинати след загуба от Давид Гофен с 5:7, 3:6.", "date": "2018.08.15", "title": "Кириос оцеля на старта в Синсинати след спасен мачбол с ас от втори сервис с 220 км/ч"}
{"url": "https://www.dnevnik.bg/bulgaria/2018/08/15/3152953_curkvata_pochita_dnes_sveta_bogorodica/", "text": "Днес е Голяма Богородица - денят, в който християнската църква почита Света Богородица като покровителка на майчинството, жените и семейното огнище. По традиция българският патриарх Неофит ще оглави празничната Света литургия в Троянския манастир \"Успение Богородично\", който в този ден отбелязва храмовия си празник. Празничната Света литургия е от 9 часа, а в 11 ч. ще започне литийно шествие с чудотворната икона на Пресвета Богородица Троеручица от храма до параклиса, изграден на мястото, където е извършила първото чудо. Очаква се в него да се включат духовници и миряни от цялата страна.", "date": "2018.08.15", "title": "Църквата почита днес Света Богородица"}
{"url": "https://www.dnevnik.bg/sviat/2018/08/15/3296248_zashto_severnokoreicite_ne_znaiat_kakvo_znachi_dumata/", "text": "Когато работел със севернокорейци в индустриалния комплекс Кесон, преди той да бъде затворен през 2016 г., едно от най-трудните неща за южнокорейския бизнесмен Ким Йон-тхе било общуването на привидно еднаквия им език. \"На моменти се обърквах, защото те използваха термини, които не бях чувал нито на работа, нито в ежедневието в Южна Корея\", казва бизнесменът. Спомня си за неразбиращите погледи на севернокорейските работници, когато използвал думата \"контейнер\", произнасяща се в Южна Корея сходно с английската дума. В Южна Корея все повече се използват международни термини, а в КНДР има политическа чувствителност по отношение на някои думи. Така разликите в езика се увеличават и затрудняват общата работа по съвместните културни и икономически начинания в условията на подобряващите се отношения между съседните държави. За да се избегне объркването и да се наблегне на чувството за единство, южнокорейското правителство работи заедно със Северна Корея по подновяване на академичен проект за създаването на речник на корейския език. В КНДР и Южна Корея се говори на един и същи език, който се изписва с помощта на азбуката хангъл. След десетилетия на разделение обаче само около 70% от думите се разбират и от двете страни на границата, казват експерти. Различни пътища на развитие Двете Кореи официално продължават да сочат обединението като цел. Всяка от тях обаче се развиваше по съвсем различен начин и мечтата за обща държава поизбледня. Правителството на  Северна Корея  поне официално запази строгия си контрол върху икономиката. Затова много севернокорейци не са запознати с термини от икономиката и бизнеса, които са широко разпространени в по-капиталистическата система на Юга. \"Бездомници, годишен наем, месечен наем. Севернокорейците не боравят с подобни термини, тъй като всичко е собственост на държавата, която предоставя жилищата\", казва Ким Уансо, южнокорейски лексикограф и член на комитета по компилирането на общия речник. Избягалата в  Южна Корея  през 2002 г. Ким Йон-хи разказва, че е трябвало да усвои някои неупотребявани в КНДР термини от финансите, като например думите за акции и дялове. \"Що се отнася до основните термини, бих казал, че седем от 10 думи могат да бъдат разбрани от хората и в двете страни\", твърди лексикографът Ким. \"Когато се употребява жаргон и технически термини обаче, към настоящия момент вече съществува огромна разлика между двете версии на корейския.\" Заради културната и политическата изолация на КНДР севернокорейците използват и по-малък брой английски думи. Това пролича, когато хокеистите от Северна и Южна Корея играха като един отбор на Олимпийските игри. \"Единствените две общи думи бяха \"кънки\" и \"шайба\", казва говорителят на Корейската асоциация по хокей на лед Ким Юн-мин. \"Трябваше да съгласуваме действията си преди началото на всяка тренировка и принтирахме списък с различните използвани от нас термини, който залепихме на шкафовете на състезателите\". Съставянето на речник След срещата през април между севернокорейския лидер  Ким Чен-ун  и южнокорейския президент  Мун Дже-ин  двете страни стартираха няколко проекта за сътрудничество с цел заобикаляне на санкциите. Един от тях е започналият през 2006 г. и спрян през 2015 г. заради политическото напрежение проект за речника. Освен него бяха обсъдени също археологическите разкопки на дворец в Северна Корея, представленията на севернокорейска художествена трупа, борбата срещу насекомите вредители в КНДР и няколко спортни събития. Като символ на единството Северна Корея взе решение да е в една и съща часова зона с Юга. Министерството на националното обединение на Южна Корея заяви, че съхраняването и уеднаквяването на езика е необходимо условие за подготовка за евентуално обединение. Политиката обаче е навсякъде, включително и в досегашните обсъждания на общия речник с КНДР, по време на които става ясно, че някои термини трябва да бъдат използвани внимателно. Авторите на речника например не трябваше да ползват една от формите за \"него\", традиционно употребявана за севернокорейските лидери, а САЩ не можеха да бъдат споменавани в примери, споделя лексикографът Ким. Представителите на двете страни спорили и за определението на думата \"дон-му\", която в Южна Корея значи приятел от детство, но в КНДР е придобила смисъл на другари, които заедно са преминали през комунистическата революция. \"Трябваше да стигнем до неутрална дефиниция и в крайна сметка написахме, че това е \"някой, който се бори с други хора в името на някаква цел\", казва Ким. Останалите дебати не били толкова сериозни. В Южна Корея използват глагола \"сал-чи-да\" , за да кажат \"хей, напълнял си\". \"И при нас този глагол може да се използва като обида в определен контекст, но в Северна Корея това е изключително обидна дума със съвсем друго значение\", казва Ким. \"Те я използват само за животните в селското стопанство\". /БТА", "date": "2018.08.15", "title": "Защо севернокорейците не знаят какво значи думата \"наем\""}
{"url": "https://www.dnevnik.bg/sviat/2018/08/15/3296175_dogovori_suvetnici_i_naemnici_rusiia_otnovo_stupva_v/", "text": "Инвестиции, оръжейни продажби, командировани \"съветници\" или наемници - след години на безразличие Русия започва мащабно завръщане на африканския континент, където става партньор и конкурент на европейците, а също и на Китай. Светлина върху действията на Москва в Африка хвърли на 30 юли убийството на трима руски журналисти в Централноафриканската република - те разследваха на място дейността на наемниците от всяващата страх руска частна военна компания \"Вагнер\", проявила се вече и в Сирия. От началото на годината Русия изпрати в ЦАР петима офицери и 170 цивилни инструктори (наемници от \"Вагнер\" според някои експерти), достави оръжия на тамошната армия, след като си издейства изключение от ембаргото на ООН, и охранява сега президента Фостен-Арканж Туадера, чийто съветник по сигурността е руснак. Доставки на оръжия в Камерун за войната му срещу джихадистите от \"Боко харам\", военно партньорство с ДР Конго, Буркина Фасо, Уганда и Ангола, сътрудничество в сферата на мирния атом със Судан, в минната индустрия - със Зимбабве и в алуминия - с Гвинея: от три години насам Русия неспирно засилва позициите си в Африка и през последните месеци тенденцията изглежда се задълбочава. Същевременно Русия разширява партньорските си връзки, които вече не се свеждат до традиционните Алжир, Мароко, Египет и Южна Африка - федерацията търси съюзници в Субсахарска Африка, където доскоро почти не присъстваше. \"Африка все още е на последно място сред външнополитическите приоритети на Русия, но постепенно придобива все по-голямо значение\", изтъква историкът Дмитрий Бондаренко от Руската академия на науките. Договорите вземат връх над идеологията Съветският съюз поддържа десетилетия наред много активно присъствие на континента в рамките на идеологическата си война със Запада, подкрепя африканските освободителни движения, а след деколонизацията изпраща на място десетки хиляди съветници. Покрай разпадането на СССР, икономическите трудности и вътрешнополитическите борби в Русия през 90-те Москва изоставя позициите си в Африка. По липса на средства се затварят все повече посолства и консулства, програмите за подпомагане се спират, отношенията се свиват като шагренова кожа. Едва през миналото десетилетие Кремъл започва да възстановява мрежите си; лека-полека се връща на континента, търсейки и нови партньори, доколкото идеологията е изместена от сделки и продажби на оръжия. През 2006 г. например президентът Владимир Путин прави посещения в Алжир, Южна Африка и Мароко. Три години по-късно приемникът му за един мандат Дмитрий Медведев с делегация, включваща 400 руски бизнесмени, подписва ред договори по време на обиколка из Египет, Ангола, Намибия и Нигерия. И вече през март т. г. първият дипломат на Русия Сергей Лавров обикаля пет африкански държави, а през май многобройни представители на континента участват в Санктпетербургския икономически форум, традиционно място за срещи на руските делови среди. Русия се ръководи най-вече от икономически интереси, а стремежът на африканските държави е да се сдобият \"с още един партньор, сиреч нов канал за инвестиции и развитие, и с подкрепата на една могъща страна на международната сцена\", обяснява руският аналитик Евгений Корендясов, бивш посланик в няколко африкански страни. \"Сериозна алтернатива\" Русия не е колонизирала в миналото Африка, съответно се надява въпреки известното взаимно подценяване да се представи като алтернатива на европейските държави и Китай за африканските страни, мнозина от чиито лидери са следвали в съветски университети. И най-добър пример за това е ЦАР, защото никога не е била близка до Съветския съюз по време на Студената война, но днес търси помощта на Русия, за да подсили войските си, трудно издържащи напора на въоръжените групировки. \"След 2014 г. и анексията на Крим Русия се противопоставя на Запада и открито демонстрира желание отново да стане световна сила. И съответно няма как да пренебрегва един от регионите на планетата\", посочва Бондаренко. Според него Москва цели да постигне в Африка не толкова икономически резултати, колкото \"политически напредък\". \"По-рано страните, с които Западът не искаше да сътрудничи, като Судан или Зимбабве, можеха да се обърнат само към Китай. Но Русия вече представлява сериозна алтернатива\", отбелязва той. По думите му \"преди нещата стояха другояче и това може осезаемо да промени геополитическия ред на (африканския) континент\"./БТА", "date": "2018.08.15", "title": "Договори, \"съветници\" и наемници: Русия отново стъпва в Африка"}
{"url": "https://www.dnevnik.bg/evropa/2018/08/15/3292974_shte_ostane_li_v_minaloto_smianata_na_chasovoto_vreme/", "text": "Всички 28 държави членки на Европейски съюз местят часовниците с един час напред през пролетта и с час назад през есента, като по този начин печелят допълнителна светлина през по-топлите месеци и повече светло време сутрин, когато застудее. През последните години обаче се появиха редица научни изследвания за лятното часово време. Според критиците местенето на стрелките увеличава потреблението на ток и нарушава ежедневния ритъм на хората, което води до проблеми със здравето в дългосрочен план. Поддръжниците му обаче смятат, че благодарение на лятното часово време улиците са по-безопасни. Проучване от 2014 г. показа, че повечето страни от ЕС са доволни от смяната, която се прави два пъти годишно, пише The Verge. Защо се заговори за промяна Въпросът стана особено актуален, след като няколко държави от ЕС ( Литва ,  Финландия  и  Естония ) поискаха съюзът да отмени практиката. В началото на февруари Европейският парламент  настоя да се направи задълбочена оценка  на смяната между зимно и лятно часово време и ревизия на режима, ако е необходимо. Евродепутатите отбелязаха, че множество проучвания не са успели да достигнат до заключителен резултат, но от друга страна, има индикации за негативни последици за човешкото здраве. След призивите на Европарламента Европейската комисия започна допитване (можете да гласувате до 16-и август  тук ) дали европейците искат смяната на времето да се запази. След края на консултацията Брюксел ще направи оценка необходимо ли е действащите разпоредби да бъдат променени. В анкетата се пита дали европейците биха предпочели запазване на действащите правила за смяна между лятно и зимно часово време за всички държави членки на ЕС или премахване на смяната на часовото време за всички страни. Друг въпрос е \"ако смяната на часовото време отпадне, какъв вариант бихте предпочели\" с възможни отговори - постоянно лятно часово време, постоянно зимно часово време и без мнение. Режимът в момента се регулира от  Директивата на Европейския парламент и Съвета за разпоредби за лятното часово време . Тя предвижда хармонизирана дата и час за началото и края на лятното часово време в целия ЕС, като целта е да се подпомогне ефективното функциониране на вътрешния пазар. Когато слънцето няма значение Какъв обаче е смисълът от лятното часово време в страни, където слънцето не изгрява или не залязва през по-голямата част от годината. Това е въпрос, който Финландия, най-северната държава членка на ЕС, си задава от известно време. Сега някои финландци се надяват, че консултацията на Европейската комисия ще сложи край на местенето на стрелките два пъти годишно, пише Си Ен Би Си. Според официален доклад на финландските депутати смяната на времето е възможно дори да разболява хората. Ярмо Хиетала, студент от Кокола, който учи в Университета на Лапландия в град Рованиеми в северната част на страната, мрази лятното часово време. И то до такава степен, че отказва дори да мести стрелките на часовниците в дома си. \"Всичките ми часовници са нагласени на нормалното зимно часово време. И когато хората казват \"10 часа\", аз просто добавям един час и използвам математиката и ума си\", казва той. През по-голямата част от юни и юли слънцето не залязва в Рованиеми, а през зимата едва изгрява. За финландците като Хиетала преместването на стрелките е просто безсмислено неудобство. И все пак страната спазва практиката (заедно с още около 70 държави по цял свят, включително по-голямата част от Европа и Северна Америка) от 1981 г. Миналата година обаче 70 хил. финландци подписаха петиция с искане правителството да я премахне. Затова комисия в парламента консултира експерти по въпроса, а това доведе до препоръка управляващите да изпълнят исканията в петицията. Смяната на времето, заключи комисията, предизвиква краткосрочни нарушения на съня, вреди на работния процес и може да доведе до сериозни здравословни проблеми, защото на хората им е трудно да се адаптират. \"Основната цел трябва да бъде да се отмени смяната на времето на единна основа в ЕС\", заяви още комисията през октомври. Правилата на ЕС изискват всички държави членки да спазват еднакви дати за смяна - от последната неделя на март до последната неделя на октомври – за да се гарантира плавното осъществяване на пътуванията и търговията в блока. Финландците не са единствените, които настояват за край на смяната на времето. Идеята среща подкрепа също в Литва, Полша и Швеция. Съвременните критици цитират проучвания, според които ползите за енергоспестяването в днешно време са или пренабрежими, или изобщо няма такива. И действително навиците за потребление на енергия са се променили от енергийните кризи през 70-те години до сега. Когато Индиана въведе лятното часово време през 2016 г., изследователи от Калифорнийския университет откриха, че решението всъщност е увеличило потреблението на електроенергия с 1%, което е струвало на щата 9 милиона долара. През 2014 г. Русия премина на постоянно зимно часово време. В Европейския парламент обаче не липсва и съпротива срещу евентуални промени. По думите на ирландския евродепутат Шон Кели негови колеги от държави в Централна Европа имат резерви за отмяната на лятното часово време или просто не виждат смисъл в това. Според поддръжниците му то подобрява обществената сигурност, а изследователи от САЩ са установили, че кражбите са намалели със 7% след преместването на стрелките през пролетта. За много финландци, като студента Хиетала, обаче неудобството, причинено от въртенето на часовниците е реален проблем. \"Ако хората искат да стават с един час по-рано, разбира се, могат да го направят, но цяла Европа да трябва да го прави, е малко странно. Машините могат да бъдат програмирани, но вътрешният часовник на човека е друго нещо\", казва той. На ход е Брюксел На въпрос на \"Дневник\" какво точно предстои след края на консултацията, Европейската комисия отговори, че анкетата е част от оценка на директивата на ЕС за лятното часово време, като целта й е да оцени дали правилата трябва да бъдат променени или не. Еврокомисията подчертава, че това не е вот или референдум, а просто консултация, която да събере мнения на заинтересованите страни. Решението дали да се направи предложение за лятното часово време или не ще бъде взето, взимайки предвид и други проучвания и мнения. Изборът на часова зона е национално решение. В ЕС има три часови зони, времето в момента сега е различно в Лисабон, Берлин и Хелзинки. Единственото изискване, което е включено в закон на ЕС е за всички държави членки да прилагат лятното часово време, допълва Комисията. В отговора си тя обяснява, че повечето държави членки имат дълга традиция в разпоредбите по въпроса, като някои датират от Първата и Втората световна война или от петролната криза през 70-те години, но различните национални разпоредби са били объркващи – лятното часово време можело да се прилага от едната страна на границата, но не и от другата. Затова от 1980 г. ЕС постепенно приел законодателство, според което всички държави членки се съгласяват да координират смяната на времето. От 1996 г. всички европейци местят часовниците си с час напред в последната неделя на март и с час назад в последната неделя на октомври. От Еврокомисията отбелязват, че едно нещо е ясно, а именно – в Европа  трябва да има единно правило  или всички да въртят часовниците си два пъти годишно, или никой не го прави. В противен случай биха възникнали практически проблеми. Затова консултацията предлага двете алтернативи – или системата да остане непроменена, или да бъде премахната за целия ЕС. От Европейската комисия подчертават, че е твърде рано да се спекулира какъв ще бъде резултатът, но има две важни неща, които трябва да се вземат предвид. Първо, Еврокомисията не действа сама. Всяка промяна в сегашните разпоредби ще се нуждае от одобрението на държавите членки на ЕС и на Европейския парламент. И второ, ако смяната на времето бъде премахната, европейските страни ще могат да изберат дали да запазят за постоянно лятното или зимното часово време.", "date": "2018.08.15", "title": "Трябва ли ЕС да остави в миналото смяната на времето два пъти годишно"}
{"url": "https://www.dnevnik.bg/sport/2018/08/15/3296346_superkupata_na_evropa_dava_start_na_nova_era_v_real/", "text": "Хегемонът в Европа \"Реал\" (Мадрид) се изправя тази вечер срещу градския си съперник \"Атлетико\" (Мадрид) в първия си официален мач след напускането на голямата си звезда Кристиано Роналдо и треньора си Зинедин Зидан. Двата гранда от испанската столица ще си оспорват Суперкупата на УЕФА. След девет сезона, в които спечели 15 трофея и отбеляза изключителните 450 гола в 438 мача, Роналдо премина в италианския шампион \"Ювентус\". Зидан си взе почивка от футбола, след като само за две години и пет месеца изведе \"Реал\" до девет отличия, включително историческите три поредни купи в Шампионската лига. Двубоят тази вечер, който противопоставя победителя в Шампионската лига и носителя на Лига Европа, започва в 22.00 часа. Aрена на сблъсъка е стадион \"Лилекула\" в столицата на Естония Талин. Мачът ще бъде предаван пряко по bTV Action. \"Реал\" се спря на Хулен Лопетеги за заместник на Зидан. Баскът водеше националния отбор на Испания, преди да бъде уволнен един ден преди началото на световното първенство в Русия заради договорката си с мадридчани. Неговите най-големи успехи като треньор са спечелването на европейските титли при 19 и 21-годишните с Испания. В същото време \"кралският клуб\" реши да не взима директен заместник на Роналдо. Със задачата да поеме да запълни празнината от напускането на португалеца и да поеме лидерската роля в нападение ще бъде натоварен Гарет Бейл. \"Много сме щастливи, че той е с нас. Гарет е много мотивиран, зареден с надежда и работи изключително добре от началото на подготовката. Доволни сме от неговото отношение и желанието му. Той е ултра професионалист, който треньора с желанието на млад играч. Убедени сме, че ще има страхотен сезон\", каза Лопетеги на пресконференцията преди мача с \"Атлетико\". \"Реал\" привлече четирима нови играчи това лято. Най-голямото име, което пристигна на \"Сантяго Бернабеу\", беше вратарят на \"Челси\" Тибо Куртоа. Белите взеха още един играч на тази позиция - 19-годишния украинец Андрий Лунин. Другите нови са защитникът Алваро Ордиосола и бразилският нападател Винисиус Жуниор. Oчаква се обаче в отбора да пристигнат още играчи преди затварянето на трансферния прозорец. \"Атлетико\" също беше активен на пазара, като привлече шестима нови. \"Дюшекчиите\" счупиха траннсферния си рекорд, след като платиха 60 милиона евро на \"Монако\" за Тома Лемар. В тима пристигнаха още Никола Калинич, Родри, Желсон Мартинс, Сантиаго Ариас и вратарят Антонио Адан. В същото време клубът запази основните си играчи и най-вече Антоан Гризман, към когото имаше сериозен интерес от \"Барселона\". \"Привличането на добри играчи ти гарантира, че притежаваш добри индивидуалности, но не и по-добър отбор, докато всички не започнем да работим в една посока. Очевидно е, че бюджетите ни (с \"Реал\") не са на едно ниво. Но по отношение на мотивацията не изоставаме от нито един отбор\", каза старши треньорът Диего Симеоне преди двубоя. \"В този мач ще направим всичко по силите си, за да се развият нещата в посоката, в която искаме. Най-важното нещо ще бъде емоцията, надеждата. Двубоят може би ще бъде решен на емоционално ниво\", каза още аржентинецът. \"Реал\" преследва петата си Суперкупа на УЕФА, с която ще се изравни на първото място във вечната класация с \"Барселона\" и \"Милан\". Ако победят тази вечер, белите ще поставят рекорд със спечелването на трето поредно отличие в надпреварата. \"Атлетико\" има два трофея от два мача за Суперкупата на УЕФА, като и двата дойдоха след триумф в Лига Европа - през 2010 г. срещу \"Интер\" (2:0) и през 2012 г. срещу \"Челси\" (4:1).", "date": "2018.08.15", "title": "Суперкупата на Европа дава старт на нова ера в \"Реал\" без Роналдо и Зидан"}
{"url": "https://www.dnevnik.bg/analizi/2018/08/15/3296181_za_sauditska_arabiia_razrivut_s_kanada_e_opit_da/", "text": "Подходът на Саудитска Арабия към отношенията ѝ с останалия свят може да се стори объркващ на всеки, който следи внезапния разрив в отношенията с Канада. През последните години бяха обявени поредица от обществени и икономически реформи, имащи за цел да модернизират кралството и да го отворят за повече чужди инвестиции. Но според анализатори безкомпромисният отговор на Рияд на критиките на Канада за човешките права изглежда е ясна червена линия в отношенията със западните сили. Поредният епизод в тази дипломатическа буря се разигра вчера, когато в сила влезе забраната за полети на Саудитските авиолинии до Торонто. Преди седмица Саудитска Арабия  реши да изгони канадския посланик от Рияд , върна своя от Отава и обяви, че по отношение на Канада се спират новите инвестиции и търговските сделки. Причина за  дипломатическия разрив  станаха думите на канадския министър на външните работи Кристия Фрийланд, която заяви, че е \"силно обезпокоена\" от нови арести на активистки в Саудитска Арабия. Рияд окачестви това изявление като \"крещяща намеса във вътрешните работи на кралството\". В редакционна статия миналата седмица вестник \"Рияд\" определи изказването на канадската страна като \"колониализъм в името на човечеството\". В статия във вестник \"Оказ\" коментаторката Аридж Джахани се обърна с послание към саудитците: \"За нас няма проблем и Канада не е загуба за нас\". Същевременно тя похвали реформите на престолонаследника принц Мохамед. \"Това не е реакция, това е суверенитет\", добави Джахани. Според Пери Камак, който работи във Фонда \"Карнеги\", драстичните мерки срещу Канада се \"коренят във вътрешната политика\". \"С това се изпраща следното послание на консерваторите: на външния натиск и либералните идеи от Запада. Изпраща се и друго послание, този път към реформаторите: \"Не поставяйте под съмнение това, което правим\", заяви Камак пред ДПА. В икономическо отношение Саудитска Арабия ще загуби повече, отколкото Канада, каза той. Саудитските коментатори приветстваха решението на Рияд, като един от тях дори настоя, че то \"ще навреди на канадската икономика и вследствие на него стотици канадци ще загубят работните си места\". Реалните ефекти от дипломатическия спор обаче ще включват преместване на саудитски пациенти, лекуващи се в Канада, и на над 15 хил. саудитски студенти, следващи там. Както се твърди, Рияд освен това спира да купува ечемик и зърно от Канада. Според Камак обаче раздорът може да е пречка за Саудитска Арабия по пътя към отварянето на страната за чуждестранни инвеститори. Под покровителството на 32-годишния престолонаследник принц Мохамед бяха предприети редица социални и икономически реформи. Това стана в рамките на амбициозния му план, озаглавен \"Визия 2030\" и имащ за цел да допринесе да бъде разнообразена зависещата от петрола икономика на кралството. Но изминалата година беше бурна и на бизнеса по света бяха изпратени разнопосочни послания. От една страна властите позволиха на жените да шофират, облекчиха правилата за основаване на фирми от жени и обещаха да въведат система за туристически визи. От друга престолонаследникът предизвика сътресения с радикални мерки, включително замразяването на отношенията с Катар през юни 2017 г. и задържането в продължение на около три месеца на стотици бизнесмени и представители на кралското семейство в рамките на преследване на корупцията. В контекста на тези събития инвеститорите заяви Камак. \"Хората бъркат тази визия за една по-модерна Саудитска Арабия с визията за либерална, по-демократична страна. Това е модернизация, но нелиберална, авторитарна модернизация\", добави той. Бурните реакции на Саудитска Арабия на западни критики не са нищо ново, но взетите този път решения са по-радикални, отколкото при предишни спорове като тези с Швеция и Германия от последните години. Според американския мозъчен тръст от сферата на сигурността \"Стратфор\" саудитските власти действително използват разрива с Канада, за да изпратят послание, \"че няма да търпят критики отвън\". Той изрази съгласие и с оценката, че следваната в последно време стратегия \"може да има разрушителни последици за някои видове бизнес\". В публикуван неотдавна анализ на \"Стратфор\" се посочва също, че твърдият отговор на Рияд отчасти се дължи на приема, на който се радват във Вашингтон агресивните решения на Саудитска Арабия във външната политика, както и вътрешната ѝ политика. Това \"окуражава\" действията на Рияд \"донякъде и защото той знае, че ръководството във Вашингтон е по-малко вероятно да се обяви против\", смята \"Стратфор\". Камак смята за интересно и как Рияд \"тръгва срещу западни лидери, които са смятани за неособено приятелски настроени към (американския президент) Доналд Тръмп\". Около срещата на върха на Г-7, чийто домакин през юни беше Канада, канадският премиер Джъстин Трюдо и Тръмп водиха доста публична словесна война. \"Не мисля, че това е случайно\", заяви Камак. /БТА", "date": "2018.08.15", "title": "За Саудитска Арабия разривът с Канада е опит да запази равновесие"}
{"url": "https://www.dnevnik.bg/sport/2018/08/15/3296356_grigor_dimitrov_zapochva_zashtitata_na_titlata_v/", "text": "Григор Димитров започва днес защитата на титлата в турнира от сериите \"Мастърс\" в Синсинати. Българският тенисист се изправя срещу представител на Германия Миша Зверев. Двубоят е трети на централния корт и ще започне около 22.00 часа. Димитров почиваше в първия кръг като поставен под номер 5. Зверев стартира с комфортна победа срещу босненеца Дамир Думхур - 6:3, 6:4. 27-годишният българин и 30-годишният германец ще се срещнат за четвърти път, като шампионът от финалите на АТП е спечелил всичките им мачове до момента. И трите двубоя помежду им се играха през 2017 г. Димитров се наложи с 6:4, 6:4 на четвъртфиналите в Стокхолм, с 6:3, 3:6, 6:3 във втория кръг на мастърса в Монреал и с 6:7 (2), 6:2, 6:4 на старта в Ротердам. Победителят от четвъртата им среща ще се изправи в осминафиналите срещу носителя на 13 титли от Големия шлем Новак Джокович или французина Адриан Манарино. В тази най-горна четвърт на схемата беше и световният №1 Рафаел Надал. Испанецът обаче се оттегли,  след като спечели мастърса в Торонто . На негово място като \"щастлив губещ\" от квалификациите влезе Малек Джазири, който ще играе с Милош Раонич, за да излъчи съперника на Денис Шаповалов в третия кръг. В горната половина на схемата попаднаха още Александър Зверев и Марин Чилич. Те са потенциални съперници на Димитров в полуфиналите. Миналогодишният шампион в Синсинати има да защитава 990 точки. Преди година по пътя към титлата той победи последователно Фелисиано Лопес, Хуан Мартин дел Потро, Юичи Сугита, Джон Иснър и Ник Кириос. Сега задачата му изглежда доста по-трудна. Освен това българинът прави колеблив сезон, като в последните четири месеца формата му падна значително. Той има 14 загуби в 35 мача през 2018 г., като не е печелил повече от два мача поред от април, когато достигна до полуфиналите в Монте Карло. \"Засега годината е тежка. Много играчи се представят успешно. Аз трябва да остана фокусиран, да гледам собствената си игра, да съм концентриран върху своята половина на корта\", каза Димитров в навечерието на турнира. Според него няма фаворит в надпреварата. \"Иска ми се да се поставя сред тях, но има толкова много тенисисти, които играят силно в последните месеци. Всеки е опасен. Има много елитни играчи, които не са напред в ранглистата и можеш да ги срещнеш още във втори-трети кръг.\" Димитров каза още, че не мисли за точките, които има да защитава. \"Ако играеш добре, ще ги спечелиш и ще се изкачиш в ранглистата. Ако не, ще паднеш надолу. Просто е. Мисля, че това е нещо, върху което не трябва да се фокусираш.\" ", "date": "2018.08.15", "title": "Григор Димитров започва защитата на титлата в Синсинати"}
{"url": "https://www.dnevnik.bg/zdrave/zdravosloven_jivot/2018/08/15/3295973_vliiae_li_belyoto_na_plodovitostta_pri_mujete/", "text": "Носенето на прилепнало бельо намалява броя на произведените от мъжете сперматозоиди. Това показват данните от изследване на училището по обществено здраве на Харвардския университет, цитирани от \"Гардиън\". Докладът e базиран на 30-годишно проучване, в което са участвали 656 мъже. Установено е, че по-свободното бельо поддържа тестисите хладни и по този начин се произвежда до 25% повече сперма. Досега се знаеше, че най-добрите условия за производство на сперматозоиди се наблюдават при свободно висящи тестиси, които са от 3 до 4 градуса по-хладни от нормалната телесна температура, която е 37 градуса по Целзий. Носещите по-свободни боксерки от изследваните мъже са имали 25% повече сперматозоиди на милилитър от предпочитащите прилепнало бельо. Нагряването на скротума уврежда клетките, които произвеждат спермата, и количеството ѝ значително намалява. От изследваните мъже повече от половината са посочили, че имат репродуктивни проблеми, като общото между тях е, че почти всички обичат да носят по-плътно бельо и залагат най-често на боксерки. Но не само бельото е проблем. Къпането с много гореща вода, както и честото използване на джакузи също водят до проблеми с производството на сперматозоиди. Резултатите от проучването показват, че носещите по-свободно бельо мъже произвеждат по средно 64.7 млн. сперматозоиди на милилитър, докато предпочитащите прилепнало такова - 51.9 млн. От училището по обществено здраве на Харвардския университет успокояват, че това е далеч над клиничния минимум на произведени сперматозоиди на милилитър, който е около 15 млн. \"Плътните боксерки могат да намалят качеството на спермата, но е малко вероятно да направят мъжа безплоден\", обясни Лидия Мингеж-Аларкон, която е част от екипа, занимавал се с изследването. В доклада се подчертава, че данните не могат да се приемат като абсолютна истина. Причината - участвалите в изследването мъже не са водили статистика ден за ден какво бельо са използвали през годините, а са посочвали предпочитаните от тях видове боксерки.", "date": "2018.08.15", "title": "Влияе ли бельото на плодовитостта при мъжете"}
{"url": "https://www.dnevnik.bg/sviat/2018/08/15/3296367_turciia_udvoi_mitata_za_koli_alkohol_i_tjutjun_ot_sasht/", "text": "Турция удвои митата за някои вносни стоки от САЩ, включително пътнически автообили, алкохол и тютюн. Според турския вицепрезидент това е отговор на \"умишлена американска атака срещу турската икономика\". Указът, подписан от президента Реджеп Тайип Ердоган, е публикуван днес в турския Държавен вестник. В него се посочва, че леките коли вече ще се внасят след 120% мито, алкохолните напитки ще се облагат със 140%, а вносителите на тютюн, който не е нарязан, трябва да плащат 60% мито. Удвоените са митата и за стоки като козметика, ориз и въглища. Във вторник Ердоган заяви, че страната ще бойкотира американска електроника, но не стана ясно дали само препоръчва на населението това, или държавата ще забрани вноса на такива продукти. Това е поредният етап от повишаването на напрежението между двете страни, които иначе са партньори в НАТО. В петък президентът Доналд Тръмп обяви, че е наредил удвояване на митата за турски алуминий и стомана. Днес вицепрезидентът Фуат Октай написа в \"Туитър\", че \"вносните мита се повишават върху някои продукти по принципа на реципрочност и в отговор на умишлените атаки на американската администрация срещу нашата икономика\". Заради спора на Анкара с Вашингтон поевтиня и турската лира, като от началото на годината тя изгуби близо 40% от стойността си. Във вторник турската валута възстанови над 8% от обменната си стойност спрямо долара, след като в понеделник на търговията в Азия курсът ѝ падна до 7.24 за долар. Денят приключи на ниво 6.41 лири за долар, но в сряда отново започна да поевтинява до 6.54 лили за долар.", "date": "2018.08.15", "title": "Турция удвои митата за коли, алкохол и тютюн от САЩ"}
{"url": "https://www.dnevnik.bg/bulgaria/2018/08/15/3296236_dostuput_do_turgovskiia_registur_shte_bude_izcialo/", "text": "Потребителите на Търговския регистър и регистъра на юридическите лица с нестопанска цел вече могат да извършват справки за актуалното състояние на фирмите. Проблемът с достъпа до него обаче ще бъде изцяло решен не по-рано от следващата седмица. \"Продължава работата по възобновяване на достъпа до останалите функционалности на регистъра. Характерът на технологичните процеси предполага регистърът да функционира пълноценно и с пълния си набор от вписани данни не по-рано от следващата седмица\", уточниха с писмо до медиите от Агенцията по вписванията. От него се разбира още, че нарушаването на работата на регистъра \"не е свързано със злонамерена външна намеса, нито е свързано с инцидент в киберпространството\". Също така рискове за злоупотреби с наличните данни не съществували. Регистърът е офлайн от петък , което доведе до притеснения сред гражданите и собствениците на фирми заради възможни злоупотреби при отсъствието на регистър. Веднага след срива  правосъдният министър Цецка Цачева  сезира прокуратурата, ДАНС и МВР. Това е поредният проблем с регистъра от началото на годината. През пролетта, основно заради недомислена законодателна промяна, вписването на промени в дружествата започна да се бави с над 30 дни. Директор на Агенцията по вписванията е  свързаната с Делян Пеевски Зорница Даскалова . Преди това тя беше член на КЗК. До този момент нито Даскалова, нито Цецка Цачева са коментирали публично ситуацията. Мнението на лидера на \"Да, България\" Христо Иванов, че сривът на Търговския регистър застрашава националната сигурност, вижте  тук .", "date": "2018.08.15", "title": "Достъпът до Търговския регистър ще бъде изцяло възобновен не по-рано от следващата седмица"}
{"url": "https://www.dnevnik.bg/sport/2018/08/15/3295568_armand_duplantis_-_deteto_chudo_na_ovcharskiia_skok/", "text": "На 18 години и 275 дни Арманд Дуплантис даде заявка да бъде следващата голяма звезда в леката атлетика. В неделя състезателят от Швеция впечатли спортния свят с представянето си в Берлин, което му донесе европейска титла в овчарския скок при мъжете. В една от най-оспорваните надпревари в дисциплината в последните години Дуплантис се пребори с много силна конкуренция, като направи две поправки на собствения си световен рекорд за юноши до 20 години. С резултат 6.05 метра тийнейджърът показа голямо израстване и подобри с цели 12 сантиметра върховото си постижение. В Берлин той остави зад себе си друг обещаващ млад състезател - 21-годишният Тимур Моргунов, който скочи точно шест метра. Трети с 5.95 метра остана емблемата на овчарския скок за последното десетилетие - Рено Лавийени, който държи световния рекорд в зала с 6.16 метра. Въпреки малкия си опит на голямата сцена Дуплантис съумя да проведе състезанието по впечатляващ начин. Той направи само една грешка - на 5.80 метра, като преодоля от първите опити 5.50, 5.65, 5.75, 5.85, 5.90, 6.00 и 6.05 метра. Постижението на Дуплантис е впечатляващо, защото в историята едва шестима състезатели са успявали да прескочат 6.05 метра. От тях само трима са имали успешен скок на по-голяма височина - Лавийени (6.16 м), легендата на овчарския скок Сергей Бубка (6.15 м) и австралиецът Стив Хукър (6.06 м). На открито единствено Бубка има по-добри опити от постижението на 18-годишния швед. \"Не мисля, че думите могат да опишат как се чувствам в момента. Мечтата ми стана реалност и аз съм на върха на света. Въобще не мислех за височината, просто трябваше да скоча с пет сантиметра повече от предния опит\", каза след състезанието Дуплантис. Роден да побеждава Дуплантис е роден и израства в Лафайет, щата Луизиана. Той е син на бившия американски състезател в овчарския скок Грег Дуплантис. Майка му Хелена Хедлунд, която е от Швеция, е бивша волейболистка и състезателка по седмобой. Подобно на родителите си, Дуплантис също се насочва към спорта от най-ранна възраст. Той започва да се занимава с овчарски скок, когато е само на четири. До 15-годишна възраст тренира на тепих в задния двор на дома си. Заложбите на Дуплантис се забелязват отрано. Той превъзхожда връстниците си, като досега е подобрил 13 световни рекорди в различните възрастови групи. На седем години получа прякора си \"Мондо\" (от мондиал), след като поставя един от рекордите си. Той държи върховите постижения в овчарския скок от 7 до 12 години, както и при 17- и 18-годишните. \"Ако погледнете извадка с най-добрите състезатели в овчарския скок, чиито постижения е задминал, това е трудно за осъзнаване. Той разбра, че може да се състезава с най-добрите в света, дори те да са две-три години по-големи от него. Изглежда, че ще бъде един от най-добрите за доста дълго време\", казва баща му Грег. Различният произход на родителите му дава възможност да избере за коя страна да се състезава. Той решава да представлява родината на майка си, след като с него се свързва юношеският треньор на отбора по лека атлетика на Швеция Йонас Ансхелм. Първото международно състезание за Дуплантис е през 2010 г. - световното за юноши до 18 г. в Кали, Колумбия. Въпреки че е само на 15 години, роденият в САЩ състезател печели надпреварата с рекорд на шампионата - 5.30 метра. Година по-късно той участва на световното за младежи до 20 години, където печели бронзов медала. Успехите му продължават през 2017 г. с титла от европейското до 20 години, където отново записва рекорд в надпреварата - 5.65 метра. От началото на годината Дуплантис показа постоянство в представянето си и резултатите му вървят по възходяща линия. През март той остана осми на световното в зала в Бирмингам с резултат 5.70 м, а преди месец спечели световното за младежи до 20 години с рекорд на шампионатите - 5.82 метра. Когато ученикът задмине своя учител Идол на Дуплантис е световният рекордьор Лавийени, който беше победен в директен сблъсък на европейското в Берлин. 31-годишният французин е сред учителите на шведския тийнейджър. Младият скачач често посещава тренировъчния лагер на Лавийени, който се радваше на всеки успешен опит на 18-годишния Дуплантис и го окуражаваше през цялото време на олимпийския стадион. \"Първият път, когато го срещнах, той дори не можеше да скочи четири метра. Сега скочи 6.05 и ме победи. Гордея се с него, защото ми е като брат. Никога не съм бил толкова щастлив за някого, който ме е победил в състезание\", каза Лавийени след състезанието. Успехът и силният резултат на европейското поставиха Дуплантис сред големите имена в овчарския скок. 18-годишният тийнеджър показа, че има огромен потенциал и даде заявка да се задържи дълго на върха и да задмине най-великите в този спорт.", "date": "2018.08.15", "title": "Арманд Дуплантис - детето-чудо на овчарския скок"}
{"url": "https://www.dnevnik.bg/sport/2018/08/15/3296357_federer_potegli_s_burza_pobeda_na_mastursa_v_sinsinati/", "text": "Бившият №1 в света  Роджър Федерер  започна с победа участието си на турнира от сериите \"Мастърс\" в Синсинати. 37-годишният швейцарец се нуждаеше само от час и 13 минути, за да се справи с германеца Петер Гойовчик – 6:4, 6:4. Носителят на 20 титли от Големия шлем се изправи за пръв път срещу 29-годишния представител на Германия. В първия сет швейцарецът реализира ключов пробив в петия гейм, за да поведе с 3:2, като до края не изпусна водачеството. Той записа шест аса и две двойни грешки, но спечели 81% от разиграванията на първия си сервис. Втората част започна убедително за Маестрото, който отново проби Гойовчик и бързо поведе с 2:0, което се оказа и достатъчно за крайния изход от срещата. \"Тук кортът е много бърз и винаги трябва да се направят някои корекции в игрова обстановка. Като цяло съм доволен от своето представяне, важното е, че преминах през този първи мач\", каза Федерер след първия си мач в Синсинати от 2015 г. насам. В третия кръг Федерер ще се изправи срещу Леонардо Майер. Аржентинецът, който играе в Синсинати с \"уайлд кард\" победи трудно Люка Пуй 7:6 (7), 6:4. Преди това французинът отстрани Анди Мъри още в първия кръг на турнира. Междувременно Доминик Тийм се отказа от участие в надпреварата заради болест. Австриецът не успя да се възстанови навреме и беше заменен от щастливия губещ Гийермо Гарсия-Лопес. Тийм беше единственият поставен в четвъртината на Федерер, което му гарантира по-лесни мачове на хартия. В надпреварата при дамите  Серена Уилямс  отпадна още във втория кръг. Носителката на 23 титли от Големия шлем загуби в три сета от Петра Квитова – 3:6, 6:2, 3:6 след точно два часа игра. Американката се завърна на корта, след като не беше играла официален мач от \"Уимбълдън\". Уилямс загуби във финала в Лондон, след което почиваше, а наскоро се отказа от турнира в Торонто. Двубоят между двете беше много оспорван, като в първия сет Квитова показа по-здрави нерви и реализира два пробива в петия и деветия гейм. Последва много дълга втора част, в която разиграванията бяха маратонски. В тях обаче Уилямс успя да наложи волята си, особено в ключовите трети и четвърти гейм. Те продължиха близо десет минути и след пет точки за пробив американката взе подаването на Квитова. След това на свой ред спаси три точки за пробив. Уилямс взе втория сет с 6:2, но след това се поддаде на нервите в решителната част, която продължи 43 минути.", "date": "2018.08.15", "title": "Федерер потегли с бърза победа на мастърса в Синсинати, Серена Уилямс отпадна"}
{"url": "https://www.dnevnik.bg/bulgaria/2018/08/15/3296369_niama_da_ima_manipulaciia_i_zaguba_na_danni_s/", "text": "Спирането на Търговския регистър не може да бъде тълкувано като манипулация, а проблемът не може да бъде използван за злоупотреби с информация - в това увери вицепремиерът Томислав Дончев в ефира на \"Нова телевизия\" днес в коментар за  спрелия от шест дни регистър . Дончев уточни, че причината работата на системата да спре са \"дефектирали дискове\". Той допълни, че на тях има 25 терабайта информация, но повтори, че няма как някой да я използва злонамерено, тъй като \"всички екипи, които работят по възстановяването са допълнително обезпечени от хора от МВР и службите, които са практически постоянно с тях\". \"Следващите няколко дни се надявам  поетапно всичко да се възстанови . Последните дни се работи денонощно\", каза Дончев. По думите му от понеделник насам Държавна агенция \"Електронно управление\" прави одит на софтуерното и хардуерното осигуряване на абсолютно всички информационни системи в институциите и до края на седмицата ще излезе с доклад. От немарливост, не нарочно \"Допускам някой да не си е свършил добре работата и това да е немарливост. Не смятам, че е нарочно\", лаконично коментира причините за срива Томислав Дончев. Той увери, че след възстановяването на дейността на регистъра ще се потърси отговорност за проблема, а след това ще има и конкретни мерки за още по-сигурно обезпечаване на информацията. Вицепремиерът призова прокуратурата да бъде оставена да си свърши работа и предупреди да няма нереални очаквания за времето, в което проблемът ще се реши напълно. Цялата информация на едно място \"До 10 дни на Министерския съвет ще се предложи да се създаде държавен център, където цялата информация да се складира. Това ще бъде допълнителна мярка освен наличните и ще гарантира, че информацията може да бъде възстановена, когато има подобна криза\", съобщи Томислав Дончев. По-късно, в началото на заседанието на Министерския съвет, вицепремиерът обясни какъв ще е принципът на въпросния държавен център - той ще представлява нещо като хранилище, където на всеки регистър ще се прави копие на информацията. Така технически и нормативно ще се възпрепятстват технически кризи в бъдеще. Борисов: Ниски цени - калпави дискове \"Това предприятие ще направи на практика склад за електронните данни и от всеки регистър да отива информацията там\", каза от своя страна премиерът Бойко Борисов. \"И много важно е, Дончев, като го правите това, да има и надзор, защото в строителството има надзор, а в електронните системи няма и фирмите, които участват с най-ниските цени в последствие слагат и калпавите дискове\", каза още Борисов. \"Ако не искаме да имаме подобни ситуации ще трябва да отделяме повече пари, включително и за кибер сигурност\", допълни Дончев.", "date": "2018.08.15", "title": "Дончев предлага създаването на държавен център, който да пази ценна информация"}
{"url": "https://www.dnevnik.bg/evropa/2018/08/15/3296368_zaplahata_ot_terorizum_vuv_velikobritaniia_ostava/", "text": "Британският министър-председател Тереза Мей нарече нападението вчера пред парламента в Лондон шокиращо и предупреди, че равнището на терористична заплаха в Обединеното кралства продължава да е много високо, предаде \"Ройтерс\". Полицията съобщи, че  мъж умишлено се е врязал с кола  сред пешеходци и велосипедисти и е ранил трима души, преди да се блъсне в огражденията край парламента. Министърът по въпросите на сигурността Бен Уолъс каза, че арестуваният нападател е 29-годишен британски гражданин, дошъл от друга страна на произход. \"Засега случаят се приема за терористичен акт, но това все още не е напълно потвърдено\", добави той. Заплахата от тероризъм във Великобритания остава много висока. Призовавам хората да останат бдителни, заяви в комюнике Мей, която е на почивка извън страната. Наред с това тя призова британците да се обединят и да продължат да живеят нормално, отбелязва \"Асошиейтед прес\". Говорител на министър-председателя каза, че тя е имала редовни брифинги с представители на сигурността в течение на деня. Британското правителство запази равнището на терористична заплаха на досегашната \"сериозна\" степен. Решението да не се повишава нивото на заплаха беше взето след среща на правителствения кризисен комитет \"Кобра\". Помощник-комисар Нийл Басу от лондонската полиция каза, че не са установени други заподозрени и според полицията жителите на Лондон вече не са застрашени. Говорител на Мей каза, че от март 2017 г. във Великобритания са осуетени 13 заговора на ислямистки екстремисти и четири крайнодесни заговора, а също че в момента се водят 676 разследвания за тероризъм. Американският президент Доналд Тръмп нарече случилото се в британска столица \"поредна терористична атака в Лондон\". \"Тези животни са побъркани и с тях трябва да се отнасят крайно сурово и твърдо\", заяви той в \"Туитър\"./БТА", "date": "2018.08.15", "title": "Заплахата от тероризъм във Великобритания остава много сериозна, предупреди Мей"}
{"url": "https://www.dnevnik.bg/bulgaria/2018/08/15/3296372_shefut_na_avtomobilnata_administraciia_shte_sudi/", "text": "Директорът на Изпълнителна агенция \"Автомобилна администрация\" (ИААА) Дамян Войновски обяви в ефира на Би Ти Ви, че е наел адвокати и ще заведе две дела срещу Николай Колев-Босия. Той не уточни за какво точно ще го съди, но по думите му се разбра, че най-вероятно ще е за клевета. \"Господин Колев непрекъснато хвърля обвинения, които са общи и без конкретика. Не могат просто така да се изсипват безпочвени обвинения. Николай Колев подава сигнали, които са абсолютно неверни\", заяви Войновски. Николай Колев е в гладна стачка от 13 юни. Той поиска оставката на транспортния министър Ивайло Московски заради корупция в издаването на шофьорски книжки и паралелно с това - разпускане на парламента. Освен това беше създадена и временна парламентарна комисия, която да разгледа неговите сигнали. Войновски каза още, че в момента регистрацията на автомобили се извършва в около 30 пункта в цялата страна и това създавало затруднения. Именно заради това агенцията предлага проверките за техническата изправност на колите да се прави в частни пунктове. Данните щели да се записват в сървъра на агенцията и ще се предават на МВР при нарушения.", "date": "2018.08.15", "title": "Шефът на автомобилната администрация ще съди Николай Колев-Босия"}
{"url": "https://www.dnevnik.bg/na_put/2018/08/15/3296005_petdeset_i_pet_kotki_na_grucki_ostrov_si_tursiat/", "text": "Месторабота: идиличен остров с панорамна гледка към Егейско море в \"малкия рай\" на остров Сирос, част от архипелага Циклади в Югоизточна Гърция. Заплащане: всички разходи са покрити. Настаняване: малка къща със собствена градина с гледка към Егейско море плюс заплата. Работа - грижи за 55 котки – някои млади, други стари, но всички нуждаещи се от много любов и внимание. Бъдещият гледач трябва да бъде \"зрял и истински запален любител на котките\" и да знае как да се справи с тях във всяка ситуация\", пише в обявата за работа. \"От гледна точка на опита, работата е най-подходяща за някой над 45 години, който е отговорен, надежден, честен и със златно сърце\", пише \"Гардиън\". Когато Джоан Боуел публикувала офертата във \"Фейсбук\" на 5 август, тя не очаквала да бъде залята от отговори. Необичайното й предложение обаче, наред с привлекателните снимки на приюта, наречен God’s Little People Cat Rescue, светкавично се разпространили в интернет. Боуел търсела някой, който да се грижи за котките, докато тя отсъства. \"Ще имате грижата за 55 котки и ще трябва да ги гледате, храните и да им оказвате медицинска помощ... Ще трябва да заведете котката на ветеринар в случай, че е болна и затова трябва да можете да карате кола\", се казва още в обявата. Работното време е приблизително четири часа, като заплатата отразява това, че настаняването е безплатно. В крайна сметка Боуел получила толкова много съобщения от кандидати, че в неделя вечерта била принудена да публикува забележка, че моли заинтересованите да й \"да пишат само ако това да направят живота по-добър за спасените гръцки котки е ваше изгарящо желание\".", "date": "2018.08.15", "title": "Петдесет и пет котки на гръцки остров си търсят гледач"}
{"url": "https://www.dnevnik.bg/evropa/2018/08/15/3296379_merkel_ne_vijda_neobhodimost_ot_finansov_ministur_na/", "text": "Планираният бюджет на еврозоната трябва да бъде интегриран в по-широки разходни фондове на Европейския съюз, заяви германската канцлерка Ангела Меркел, цитирана от \"Ройтерс\". Според нея няма непосредствена необходимост от финансов министър за валутния съюз. На среща с местни жители в източния град Йена Меркел отново изтъкна подкрепата си за споразумението, постигнато с Франция през юни, за увеличаване на инвестициите и укрепване на икономическата конвергенция в еврозоната. \"В момента клоним към интегриране (на бюджета на еврозоната) в европейския бюджет, така че Европейският парламент да може да го контролира\", посочи тя. През юни Меркел и френският президент Еманюел Макрон  се споразумяха до края на годината  да бъдат изготвени подробностите по пакета от реформи на еврозоната, включително бюджетът. Общ подход за миграцията Меркел подчерта подкрепата си за намирането на общоевропейски подход към миграцията в отговор на въпроси по време на среща в кметството в Йена, предаде ДПА. Тя заяви, че на европейско равнище политическият център носи отговорност не само да критикува, а трябва и да създаде нещо. \"Европа не може просто да прави това, което е правилно според Германия\", добави канцлерът. Меркел подчерта, че демокрацията включва не само решенията на мнозинството, а и защитата на малцинствата. \"Европа ще успее само ако кажем: горди сме да сме различни. Не искаме всички да станат еднакви\", заяви тя. В отговор на въпрос за европейската бюрокрация Меркел посочи, че германската бюрокрация не се дължи само на ЕС. \"Имаме впечатлението, че в Германия често сме много прецизни\", отбеляза канцлерът. Давайки пример за европейски подход към миграционната политика, тя заяви, че правителството на африканската страна Нигер, преходна за мигрантите, в момента работи заедно с Италия, Франция и Европейската комисия, за да се бори с трафикантите. Меркел заяви също, че се надява да се избегне хаотичен Брекзит, но подчерта, че през идните месеци трябва да се свърши много работа, предаде \"Асошиейтед прес\". Според канцлера е очевидно, че Брекзит ще има негативни последствия, засягащи и германските компании. Тя обаче подчерта, че ако след напускането си една страна запази всички облаги от членството, без да следва европейските правила, това \"също не би било най-добрата реклама за ЕС\"./БТА", "date": "2018.08.15", "title": "Меркел не вижда необходимост от финансов министър на еврозоната"}
{"url": "https://www.dnevnik.bg/sviat/2018/08/15/3296203_ruskoto_sledstvie_kupi_ot_kitai_programi_za_izvlichane/", "text": "Военното следствено управление към Следствения комитет на Русия (СКР) е купило системи, които позволяват да се пробива защитата на смартфони и други устройства, съобщиха деловото издание РБК и руската редакция на Би Би Си. Предполага се, че това ще позволи на разследващите да получат достъп до кореспонденция в социалните мрежи. Информацията, че следствието е придобило подобни системи, е достъпна на сайта, който институциите в Русия, за да обявят покупки и обществени поръчки. Според информацията купувачите са военните управления на СКР в два военни окръга - Централния и Източния. Става дума за iDC-8811 Forensic MagiCube, продукт, смятан в Китай за ключов за киберсигурността в и разследванията в дигиталното пространство. Системата на компанията Xiamen Meiya Pico Information ще работи с израелски софтуер. Според Би Би Си въпросната технология може да прониква в устройства с операционни системи iOS и \"Андроид\" и да извлича от тях данните на собственика, Може и да получава информация и от \"Туитър\" и да декодира историята на разговорите в чат приложенията, а представители на компанията посредник, продала технологията, твърдят, че времето за \"проникване\" в \"Айфон 7\" или \"Айфон 8\" може да спадне до 9 минути с китайските устройства вместо дни. Цитираният от в. \"Комерсант\" експерт по информационни технологии Сергей Вилянов предполага, че става дума за \"пиар история\" от страна на китайската компания. Същевременно решението на руските власти да си набавят подобни машини е част от усилията за контрол над размяната на съобщения, който според службите и други институции има за цел единствено да се повиши сигурността в Русия.", "date": "2018.08.15", "title": "Руското следствие купи от Китай програми за извличане на данни от смартфони"}
{"url": "https://www.dnevnik.bg/sport/2018/08/15/3296361_mario_mandjukich_se_otkaza_ot_nacionalniia_otbor_na/", "text": "Нападателят Марио Манджукич обяви края на кариерата си в националния отбор на Хърватия, която продължи 11 години. 32-годишният футболист дебютира за родината си през 2007 г., като реализира 33 гола в 89 участия. Преди месец Манджукич помогна на хърватите да стигнат до финала на световното първенство в Русия, където загубиха от Франция. Нападателят вкара три гола на турнира, включително и един във финалния мач. \"Няма идеален момент за подобно решение. Ако имаше възможност, сигурно бих искал да играя за Хърватия до края на живота си, докато умра, защото съм горд да представям отбора. Сега обаче чувствам, че е редно да се откажа\", разкри Манджукич чрез изявление на сайта на националния отбор. Освен на световното Манджукич беше част от националния отбор на две европейски първенства. Той спечели наградата за №1 в Хърватия през 2012 и 2013 г. \"Винаги съм давал най-доброто от себе си за Хърватия и постигнах големи успехи. От днес обаче преминавам от другата страна и ставам един от лоялните фенове, които няма да спрат да подкрепят отбора\", добави 32-годишният нападател.", "date": "2018.08.15", "title": "Марио Манджукич се отказа от националния отбор на Хърватия"}
{"url": "https://www.dnevnik.bg/evropa/2018/08/15/3296386_italianskiiat_vutreshen_ministur_svurza_srutvaneto_na/", "text": "Популистите, които определят дневния ред в коалиционното правителство на Италия, използваха падането на моста в северната част на страната вчера, за да поставят под въпрос спазването на бюджетните ограничения, поставени от Европейския съюз, предаде \"Блумбърг\". Вицепремиерът и вътрешен министър Матео Салвини каза, че  падането на почти 50-годишния мост  в Генуа показва колко важно е да се увеличат разходите за инвестиции и намекна, че ограниченията за харчовете, поставени от ЕС, може да поставят животи в риск. \"Ако външни ограничения ни пречат да харчим, за да имаме безопасни пътища и училища, тогава наистина възниква въпросът дали има смисъл да се следват тези правила\", заяви Салвини, който оглавява участващата в правителството евроскептична партия \"Лига\". \"Не може да има компромис между фискалните правила и безопасността на италианците\", допълни той. Най-малко 35 души загинаха при вчерашното срутване на моста. Пътят е изграден през 60-те години и минава над река и сгради, като поема трафика през сърцето на Генуа. Трагедията се случи в момент, когато антисистемната коалиция в Италия подготвя бюджета за 2019 г. Салвини и коалиционният му партньор Луиджи ди Майо от Движение \"Пет звезди\" искат ЕС да промени правилата си за целите за дефицит, за да им позволи да харчат повече и да намалят данъците в страната. Предишни италиански правителства дълго време настояваха определени инвестиции да бъдат изключени от сметките на ЕС.", "date": "2018.08.15", "title": "Италианският вътрешен министър свърза срутването на моста в Генуа с политиките на ЕС"}
{"url": "https://www.dnevnik.bg/evropa/2018/08/15/3296404_bulgarinut_konsumira_sredno_po_35_litra_sladoled/", "text": "През миналата година България е произвела около 26 млн. литра сладолед и по този показател се нарежда на 16-а позиция сред страните в ЕС, показват данни от анализ на Евростат за производството на сладолед в съюза, предаде БТА. Така средната годишна консумация на сладолед в страната е била около 3.5 литра на човек, което е под средното за ЕС, където годишната консумация е била около 6 литра на европеец. Пазарът на сладолед в България надхвърля около 100 млн. лева, показват данни на експерти в бранша. Общо компаниите в страната, които произвеждат сладолед, са над 20, но само половината от тях формират около 90 на сто от производството и продажбите. Три от компаниите в топ 10 формират около 70 на сто от производството и консумацията на сладолед през лятото. Водещите компании по производство на сладолед са съсредоточени в София, Варна и Велико Търново, като почти всички инвестират в производството на все по-здравословни продукти (сладолед и сладоледени торти) - с намалена захар, мазнини, вредни съставки и т.н. Част от водещите производители вече са намерили пазари и в Румъния, Албания, Македония, Косово, Италия. Според експерти от бранша промишленото производство на сладолед в страната датира от около 70 години, но пикът на производството е бил миналата година, като тенденциите са 2018 г. да достигне и да подобри този показател. Водещ производител в ЕС е Германия Най-голям производител на сладолед в ЕС е Германия с годишно производство за 2017 г. от 517 млн. литра, или около 16.5 на сто от общото производство в ЕС-28. На втора позиция е Италия - 511 млн. литра или 16 на сто от общото производство и на трета позиция е Франция - 466 млн. литра или 15 на сто. Като цяло общото производство на сладолед в ЕС приближава 3.2 млрд. литра, което означава, че един европеец консумира средно по 6 литра сладолед годишно, отчита европейската статистика. В първата десетка на водещите производители на сладолед в ЕС са още: Испания - номер четири и 319 млн. литра; Великобритания - номер пет и 288 млн. литра; Полша - номер шест и 200 млн. литра; Белгия - номер седем и 197 млн. литра; Холандия - номер осем и 111 млн. литра; Румъния - номер девет и 46 млн. литра и Чехия - номер 10 и 44 млн. литра сладолед. Зад България по производство на сладолед са страни като Дания, Австрия, Португалия, Малта, Кипър, показват данните на Евростат.", "date": "2018.08.15", "title": "Българинът консумира средно по 3.5 литра сладолед годишно, отчита Евростат"}
{"url": "https://www.dnevnik.bg/sviat/2018/08/15/3296362_zashto_ruhna_mostut_morandi_-_purvite_versii/", "text": "От самото начало с този мост има различни проблеми отвъд разходите за построяването му, които надхвърлиха проектния бюджет. Допуснати са грешки и рано или късно той трябва да бъде подменен. Не знам кога.\" Това пише през 2016 г. Антонио Бренчик, инженер и специалист по бетонни конструкции, който преподава в Университета на Генуа, по повод моста \"Моранди, който рухна във вторник и отне животе на поне 35 души. Критичната статия бе препубликувана часове след ктастрофата под заглавие  \"Мостът \"Моранди\" в Генуа - една предизвестена трагедия?\" , а оригиналът се казваше \"Мостът \"Моранди\" в Генуа\" - символ на престижно строителство или не?\". Всички специалисти уточняват, че все още е твърде рано да се посочват водещи версии за причината за откъсването на около 200 метра от магистралата и разпадането на една от носещите колони. Медии спекулират дори с лошото време в момента на разпадането на съоръжението и твърденията, че светкавиа е ударила рухналата колона. Но според метеоролозите проливният дъжд е бил доста кратък и най-голямото количество валеж, отчетен на близкото летище, е 22 л на кв. м, а ако една светкавица е способна да предизвика такива щети, то е по-вероятно да има нещо нередно в самия мост. Според Бренчик проектантът Рикардо Морандо, чието име носи мостът, е сгрешил в изчисленията си за това как се износва подсиленият бетон. \"Той е бил инженер с визия, но са му липсвали практически изчисления\", твърди инженерът Бенчик. \"Моранди\" е проектиран в началото на 60-те години и е строен между 1963 и 1967 г. Основната технология, използвана в проекта, е тази на предварително напрегнатия бетон, комбинирана със стоманени кабели за окачване на секциите на магистралата. Това е внушително за времето си съоръжение с дължина 1182 метра и централен отвор от 210 метра. Носещите кули се извисяват на 90 метра, а магистралата преминава на около 50 метра над речната долина. Моранди вече е строил по подобен начин - дългият 8.7 км мост над залива Маракаибо във Венецуела, открит през 1964 г. В централната му част се издигат 6 подобни носещи колони. Според Бенчик по това време технологията за предварително напрегнат бетон не е подходяща за изработването на толкова големи конструкции. Сгрешените изчисления за бетонната смес са станали причина за чувствителни разминавания в хоризонталните нива за пътните секции и почти веднага започват корекции. И в Генуа, и във Венецуела от 80-те години на ХХ до началото на ХХI век са извършени мащабни ремонти, включително цялостна подмяна на кабелите. В статията си инженерът твърди, че подобни съоръжения би трябвало да имат поне 100 години експлоатационен живот още при проектирането. Но пропукването и деградирането на бетона и честите ремонти са направили така, че \"до няколко години разходите за ремонтирането ще станат по-високи от тези да бъде разрушен \"Моранди\" и на негово място да бъде построен нов\", пише в текста отпреди две години. Иън Фърт, бивш президент на британския Институт на инженерите конструктори и специалист по мостове, казва, че \"Моранди\" има много необичаен дизайн\". Той също допуска разрушаването да е причинено от корозия на носещите рамки. Фърт напомня още, че и в момента на рухването мостът е бил обект на укрепване на основите. Компанията, която ги извършва, настоява, че всичко е било правилно проектирано и извършвано при непрекъснат надзор за състоянието на съоръжението. Британският инженер също обръща внимание, че при толкова сериозна намеса за поддръжка изглежда е имало проблем с деградирането на структурата. И Фърт прави паралел с моста в залива Маракаибо, \"който също имаше проблеми, така че е възможно този тип дизайн да е изисквал повече поддръжка от нормалното\". Друг от факторите може да е натовареният трафик. При проектирането преди 60 години Моранди едва ли е можел да прогнозира колко пъти ще се увеличи броят на автомобилите и особено на тежките товарни камиони по пътя, който по-късно става магистрала А10. Днес по нея преминават по 25 милиона автомобила годишно между Северна Италия и Френската ривиера. Износването на подобни съоръжения, изложени на въздействието на морски климат, изисква добро предварително планиране, но и средства за поддържането им. Данни на Организацията за икономическо сътрудничество и развитие (ОИСР) показват, че по време на кризата, започнала през 2008 г., страни като Германия и Франция почти са съхранили инвестициите в пътища, а Великобритания дори ги е увеличила. Испания, където имаше тежка банкова криза, ги е намалила от около 9 млрд. евро през 2009 г. на 4.5 млрд. евро през 2015 г. В Италия обаче има истиски срив - от 14 млрд. евро през 2007 г. на под 4 млрд. евро през 2010 г. В следващите пет години сумата се променя леко към увеличаване или съкращаване и през 2015 г. остава на ниво около 5 млрд. евро. Компанията, отговаряща за експлоатацията на магистралата, неизбежно ще понесе отговорност. Министърът на транспорта Данило Тонинели призова за оставик в ръководството на Autostrade per l'Italia и заяви, че правителството ще наложи глоби, достигащи съгласно договора до 150 милиона евро. Получих мандат да започна процедура за отнемане на консесионното разрешително на Atlantia и Autostrade per l'Italia, добави той.", "date": "2018.08.15", "title": "Защо рухна мостът \"Моранди\" - първите версии"}
{"url": "https://www.dnevnik.bg/sviat/2018/08/15/3296402_kampaniiata_na_trump_sudi_bivsha_suvetnichka_beliiat/", "text": "Кампанията на американския президент Доналд Тръмп заведе иск срещу бивша съветничка на държавния глава и звезда от риалити предавания, записвала тайно разговори с него, предадоха \"Ройтерс\" и Би Би Си. Представители на кампанията я обвиняват, не е нарушила клауза за конфиденциалност, в разгара на остра размяна на реплики между нея и представители на президента и Белия дом. Повод за напрежението стана новината, че Омароса Маниголд Нюман публикува книга, в която отправя критики към него. В книгата тя също така рисува ужасяващ образ на Тръмп и  говори за негови записи, в които използвал думата \"негро\"  по време на снимането на неговото риалити \"Стажантът\", в което и тя е участвала. Други записи са направени от нея в Кризисната стая на Белия дом. През последните дни тя публикува няколко, съдържащи разговори с президента и негови подчинени, твърди, че разполага с много други и е готова да ги публикува. Вчера Тръмп отрече твърденията ѝ в \"Туитър\". \"Нямам тази дума в речника си, никога не съм я имал.\" По време на брифинг обаче говорителят на Белия дом Сара Хъкаби Сандърс, попитана дали може да потвърди, че няма да се появят такива записи, каза: \"Нищо не мога да гарантирам.\" Във вчерашната си поредица от коментари в \"Туитър\" Тръмп също така поздрави ръководителя на президентската администрация, че \"бързо е уволнил това куче\". Маниголд Нюман заявява, че при оставката ѝ е бил предложен договор, предвиждащ изплащане на 15 хил. долара всеки месец в замяна на мълчанието ѝ, но тя е отказала. \"Няма да ме накарат да млъкна\", каза тя пред \"Асошиейтед прес\" след новината за иска.", "date": "2018.08.15", "title": "Кампанията на Тръмп съди бивша съветничка, Белият дом не гарантира, че той не е казал \"негро\""}
{"url": "https://www.dnevnik.bg/bulgaria/2018/08/15/3296413_gen_atanasov_opredeli_sluchaia_s_bencho_benchev_kato/", "text": "Случаят с Бенчо Бенчев  е целенасочено мероприятие, избрано специално да се случи през август. Целта е да се удари \"фасадната\" опозиция в лицето на БСП. Това каза председателят на ДСБ и зам.-председател на \"Демократична България\" Атанас Атанасов в ефира на Би Ти Ви. Той добави, че Бенчев е избран за общински съветник от всички партии, защото \"в Бургас нищо не се случва без гласовете на ГЕРБ\". Попита и  защо фирма на Димитър Желязков , известен като Митьо Очите, има лиценз за дейност, който се издава от МВР. \"Случаят с Бенчо Бенчев показа политическия чадър, който има върху престъпността у нас\", смята Атанасов. Според него е недопустимо вече цяла седмица Търговският регистър да не работи  \"ГЕРБ винаги търсят някои редовен виновник\", каза той по повод обвиненията на управляващите, че пропуските по техническата част на регистъра са останали още от времето, когато министър беше Христо Иванов. Атанасов каза още, че решението на правосъдния министър Цецка Цачева да информира службите за сигурност показва, че има съмнения за саботаж и хакерска атака срещу регистъра.", "date": "2018.08.15", "title": "Случаят с Бенчев показа политическия чадър, който има върху престъпността, заяви Атанасов"}
{"url": "https://www.dnevnik.bg/bulgaria/2018/08/15/3296414_novinarskite_emisii_v_bi_ai_televiziia_sa_spreni/", "text": "В разпространено до медиите писмо, подписано от \"екипа на Би Ай Ти\", се твърди, че служителите на медията не са получавали заплати от два месеца, а новинарските емисии са спрени. Подател на разпространената позиция е редакционният имейл на телевизията. В отвореното писмо се подчертава, че опитите на служителите да се срещнат със собственика на медията, за да разберат какво е бъдещето на телевизията, са неуспешни. Писмото е адресирано до медиите, председателя на Народното събрание Цвета Караянчева, премиера Бойко Борисов, президента Румен Радев, омбудсмана Мая Манолова, главния прокурор Сотир Цацаров, председателя на Съвета за електронни медии София Владимирова и Главна инспекция по труда. Припомня се, че след продажбата на медията в началото на годината новият собственик Мирослав Янев спря всички предавания и обяви, че  предстоят промени и нова програмна схема . Тогава и много от служителите бяха освободени. \"До миналата седмица в ефир се излъчваха единствено новините. Поради възникнал технически проблем вече и това не е възможно. Информация липсва, собственикът е неоткриваем, а служителите не са получавали заплатите си за последните два месеца. Продължаваме да идваме на работа в един нефункциониращ и обезкървен нюзрум. От два дни дори достъпът ни до него е спрян\", пише в писмото. Служителите на медията искат да разберат защо не получават адекватна информация за случващото се и защо телевизия, купена за милиони, няма пари за заплати. \"Всяка частна компания, разбира се, има свободата да избира как да се развива и дали да продължи да съществува. Важно е това да не става за сметка на служителите и на фона на нарушени трудовоправни отношения. Настояваме за адекватни действия от страна на ръководството на телевизията и компетентните органи в държавата\", завършва писмото. \"Дневник\" се опита да се свърже с многократно с Би Ай Телевизия, но до момента от там няма реакция.", "date": "2018.08.15", "title": "Новинарските емисии на Би Ай Телевизия са спрени (обновена)"}
{"url": "https://www.dnevnik.bg/sport/2018/08/15/3296429_roma_privleche_svetoven_shampion_ot_sevilia/", "text": "Рома\" взе 11-и нов футболист през лятото, след като подписа договор с халфа Стивън Нзонзи. Той преминава на \"Олимпико\" от \"Севиля\" срещу 26.65 милиона евро, като в договора има и бонуси на стойност 4 милиона евро. Договорът на Нзонзи с римските \"вълци\" е за четири сезона. Халфът прекара три години в \"Севиля\", където изигра 136 мача, в които реализира осем гола и даде седем асистенции. През лятото Нзонзи беше свързван и с трансфер в \"Арсенал\", но от \"Рома\" излязоха най-настоятелни. Кариерата на французина започна от \"Амиен\", след което той игра в английските \"Блекбърн\" и \"Стоук сити\". Нзонзи е  световен шампион с Франция  от лятото, като беше част от 23-ата на Дидие Дешан. Халфът взе участие в пет срещи на \"петлите\", в които прекара на терена общо 141 минути.", "date": "2018.08.15", "title": "\"Рома\" привлече световен шампион от \"Севиля\""}
{"url": "https://www.dnevnik.bg/sport/2018/08/15/3296447_el_maestro_futbolistite_sa_po-uvereni_ot_men_che_mojem/", "text": "Треньорът на ЦСКА Нестор Ел Маестро продължава да вярва, че отборът му има шансове да продължи напред в Лига Европа. След първия двубой от третия предварителен кръг  червените губят с 1:2 от \"Копенхаген\" , след като в София допуснаха обрат през второто полувреме. Наставникът на българския отбор смята, че напрежението върху неговите играчи ще бъде по-малко в Дания. \"Никой не очаква от нас да продължим напред, защото загубихме вкъщи, но това е нашият коз. Вярвам, че няма да ни подценят, но пък ние трябва да се възползваме от шансовете, които ще ни се открият\", каза Ел Маестро при заминаването на ЦСКА за Дания. \"Настроението ни е добро и се надяваме, че можем да направим нещо. Все още сме живи и ще видим какво ще се случи утре вечер.\" Треньорът на червените  обясни, че футболистите са дори по-убедени от него в шансовете си да продължат. \"Футболистите по някаква причина са много по-уверени от мен, че е възможно да отстраним \"Копенхаген\". В този мач трябва да играем емоционално, но и в същото време да се контролираме\", каза още треньорът. С ЦСКА за Дания заминаха Едвин Джеси и Станислав Манолев, които лекуваха контузии. Според Ел Маестро нападателят има шансове да играе. Той добави, че контузиите на Жоржиньо и Жеферсон не са толкова тежки, но не прогнозира кога двамата ще се завърнат на терена. Мачът между ЦСКА и \"Копенхаген\"  е в четвъртък от 19.30 часа на стадион \"Паркен\" и ще бъде предаван пряко по БНТ 1.", "date": "2018.08.15", "title": "Ел Маестро: Футболистите са по-уверени от мен, че можем да отстраним \"Копенхаген\""}
{"url": "https://www.dnevnik.bg/photos/2018/08/15/3296403_fotogaleriia_v_curkva_na_sveta_bogorodica/", "text": "Днес е Голяма Богородица - денят, в който християнската църква почита Света Богородица като покровителка на майчинството, жените и семейното огнище.", "date": "2018.08.15", "title": "Фотогалерия: В църква на Света Богородица"}
{"url": "https://www.dnevnik.bg/ot_vas/novini_ot_vas/2018/08/15/3296373_svetul_bogorodichen_praznik/", "text": "Малката църква \"Рождество на Пресвета Богородица\" в Осоговски манстир е изградена в края на XI в. Самата сграда има формата на вписан кръст, с полукръгли сводове и осемстенен купол в централната част и с по-малък купол в притвора.", "date": "2018.08.15", "title": "Светъл Богородичен празник"}
{"url": "https://www.dnevnik.bg/sviat/2018/08/15/3296444_kosmicheskite_sili_sa_nujni_zaradi_zaplahata_ot_rusiia/", "text": "Съединените американски щати имат нужда от космически сили, за да се пазят американските сателити от оръжия на Китай и Русия. Това каза вчера по време на посещение в Бразилия министърът на отбраната на САЩ Джеймс Матис, цитиран от \"Вашингтон пост\". Преди дни вицепрезидентът на САЩ Майк Пенс обяви амбициозен план за създаване на космически въоръжени сили до 2020 г., които ще гарантират американското надмощие в Космоса. През юни президентът Доналд Тръмп  бе първият, повдигнал темата , като каза, че е наредил на Пентагона да създаде космически войски. По думите му, \"ако става дума за защита на Америка, не е достатъчно да има американско  присъствие в Космоса \". Макар САЩ да нямат планове да разполагат оръжия в Космоса, все по-голямата роля на сателитите не само във военните операции, а и в световната икономика предполага нуждата от защитата им, каза Матис. Той припомни, че Китай изстреля от Земята ракета, за да унищожи свой неработещ спътник през 2007 г. и определи решението като изчислена демонстрация на китайските способности. \"Разбираме посланието, което отправи Китай - че могат да унищожат сателит в Космоса\", добави Матис. \"Оттогава нашите разузнавателни служби наблюдават държави, включително Русия, разработват способности за атака в Космоса.\" \"Това е реалност. Не ние го започнахме (потенциалните заплахи). Казваме, че ще можем да защитим спътниците си. Същевременно, ако някой опита действия в космоса с военни средства, няма да стоим безучастно.\" \"Въоръжена надпревара\" Матис не спомена възможност САЩ да отговарят на атака срещу спътници с нападение на собствените сателити на \"агресора\", но такъв сценарий притеснява експертите, предупреждаващи за опасността космосът да стане следващото глобално бойно поле, пише \"Вашингтон пост\". Вчера помощник държавният секретар Айлим Поблете отбеляза на конференция в Женева, че на фона на руските твърдения, че страната не иска въоръжена надпревара в Космоса, Москва разработва нови антиспътникови ракети. Наскоро бившият вицепремиер и настоящ директор на \"Роскосмос\" Дмитрий Рогозин, цитиран от РБК, предупреди, че Москва няма да допусне появата на американски оръжия в Космоса и ще следи внимателно, за да не бъде прекрачена \"червената линия\".", "date": "2018.08.15", "title": "Космическите сили са нужни заради заплахата от Русия и Китай, обясниха САЩ"}
{"url": "https://www.dnevnik.bg/bulgaria/2018/08/14/3296264_plajovete_v_kadastura_mojelo_i_da_ne_sa_plajove/", "text": "Данните от кадастралната информационна система, която Министерството на регионалното развитие и благоустройството създаде в съответствие със Закона за електронното управление още преди три години, нямат стойност на документ. Това става ясно от писмо на министерството по повод  статия на \"Дневник\" за изчезналия от кадастралните карти \"Морски плаж \"Аспарухово\" край Варна . Агенцията по геодезия, картография и кадастър изгради системата, финансирана с 500 хил. лв. по оперативна програма \"Административен капацитет\" през 2015 г. Обявената тогава цел на проекта беше \"предоставяне на административни услуги, насочени към потребителя, чрез осигуряване на възможност за заявяване на услуги от различните системи (на агенцията - бел. ред.) през една единствена точка – КАИС портал.\" Въпреки това вчера от Министерството на регионалното развитие и благоустройството обясниха, че и до този момент той не предоставя документи с \"удостоверителна стойност\". Те продължавали да се издават от Агенцията по геодезия, картография и кадастър В текста на \"Дневник\", публикуван в понеделник,  бяха цитирани данни, предоставени от неправителствената организация \"Камара на геодезистите в България\", според които \"Морски плаж \"Аспарухово\" (с административното обозначение 10135-PL.46) внезапно е изчезнал от информационната система на Агенцията по геодезия, картография и кадастър в дните между 26 юли и 9 август т.г. Върху него сега местната администрация във Варна има намерение да реализира спорен проект за строителство на рибарско пристанище. Констатацията на Камарата на геодезистите беше илюстрирана със скрийншотове, които публикуваме отново  . На първата от екранните снимки, която според \"Камара на геодезистите в България\" е направена на 26 юли т.г., ясно се вижда, че имотът, за който вече има издадено строително разрешение от община Варна, е оцветен в жълто и означен като \"Морски плаж \"Аспарухово\". На втората екранна снимка това означение липсва. Няма го и жълтият цвят, с който на картата са означени морските плажове. За да омаловажат който преди дни премиерът нарече \"камъняци\" и \"змиярник\" , вчера от регионалното министерство обясниха, че оцветяването не било част от кадастралната карта и информацията, в нея. \"То служи за онагледяване на специализираните данни и улеснение на потребителите на Кадастрално-административната информационна система на Агенцията по геодезия, картография и кадастър, която е само регистрационна\", твърдят от пресцентъра на министерството в писмото си до \"Дневник\". Според неговия текст кадастралната карта не била част от устройствените планове, които давали информация за възможностите за строителство . Тази информация трябвало задължително да бъде придружена от документи за собственост в дадена територия. това би трябвало да означава, че  всичко, което се вижда в информационната система на Агенцията по геодезия картография и кадастър, може да няма нищо общо с действителността . Или с други думи - всеки плаж, обозначен в нея, в действителност би могъл да се окаже нещо съвсем друго според \"удостоверителните документи\", издавани с подпис и печат. Освен това, ако в кадастралната карта даден имот е обозначен като \"морски плаж\", който според Конституцията е изключителна държавна собственост, това не е никаква гаранция, че той все пак не е предвиден за застрояване според устройствените планове на близкото населено място. Междувременно \"Дневник\" продължи да търси с която държавната администрация и местната власт във Варна продължават опитите да докажат, че въпросният плаж в кв. \"Аспарухово\" не е плаж и върху него може да се строи. При това с плътност от 80%, само 2% минимална озеленена площ и височина на сградите 25 м. Точно тези параметри са отразени  в заповед, с която министърът на регионалното развитие и благоустройството Николай Нанков е дал траен градоустройствен статут на плажа. Върху него трябва да бъде реализиран проектът на община Варна за модернизация и реконструкция на рибарско пристанище \"Карантината\". Той е на стойност 16.6 млн. лв. От тях 8 млн. лв. са безвъзмездна финансова помощ по европейската Програма за морско дело и рибарство 2014 – 2020 г., а останалите 8,6 млн. лв. трябва да бъдат осигурени от местния бюджет. През последните години подобни проекти бяха реализирани по цялото Черноморие. Много скоро след откриването на рибарските пристанища в Сарафово, Поморие и Черноморец обаче се оказа, че в тях Процедурата, по която това е станало възможно е проста – собствениците на луксозни плавателни съдове стават членове на местните рибарски сдружения и така придобиват правото яхтите да домуват в пристанищата им. При това на чувствително по-ниски цени, отколкото в марините. Мащабното строителство на луксозни ваканционни комплекси в непосредствена близост до \"Морски плаж \"Аспарухово\"\" дава сериозни основания на подозренията, че точно това ще се случи и след приключването на проекта за модернизация и реконструкция на рибарско пристанище \"Карантината\".", "date": "2018.08.15", "title": "Плажовете в кадастъра можело и да не са плажове, обявиха от регионалното министерство"}
{"url": "https://www.dnevnik.bg/biznes/2018/08/15/3296450_do_kraia_na_2018_g_shte_sa_dostupni_parite_za_gradsko/", "text": "Преди края на годината компании, общини, сдружения и граждани ще могат да кандидатстват за финансиране с проекти за градско развитие, а предприемачи - за развитие на дейността си. Фондът на фондовете съобщи днес, че вече са избрани финансовите посредници за Фонд за градско развитие и Фонд за ускоряване и начално финансиране с общ ресурс, надхвърлящ 417 млн. лв. По-голямата част от сумата - 353.3 млн. лв., е на Фонда за градско развитие, а посредниците имат задължението да осигурят допълнително над 40% от сумата, така че крайните получатели ще разполагат с близо 600 млн. лв. Посредниците, които ще управляват средствата за   са: * За регионите Юг и София - Обединение \"Фонд за устойчиви градове\", което включва ОББ, Фонд ФЛАГ, Фонд за устойчиво градско развитие и Българска консултантска организация. * За регион Север - \"Регионален фонд за градско развитие\", собственост на \"Сосиете Женерал\" (мажоритарен акционер), \"Елана Инвестмънт\", \"Елана холдинг\" и \"Болкан Адвайзърс\". Средствата по ФГР ще представляват заеми с вградени гаранции, насочени към общини и общински предприятия, частни фирми, публично-частни партньорства, физически лица. Средствата ще подкрепят проекти, подобряващи градската среда, стимулиращи икономически растеж в регионите и допринасящи за повишаване на енергийната ефективност. Подобни проекти от предходния програмен период са обновяването на парк \"Възраждане\" (София), ремонтът на Централния градски пазар (Стара Загора), реконструкцията на \"Юнашки салон\" (Варна). През новия програмен период финансирането ще обхваща 39 общини при едва 7 през миналия. Освен това част от инвестициите са насочени в подкрепа на културното наследство и туризма в цялата страна. Определени са и мениджърите на  на стойност 64.7 млн. лв. * Ресурсът от 27 млн. лв. на фонда, който ще финансира предприемачи в най-ранен етап на развитие на своя бизнес, ще се управлява от обединение \"АД-Венчърс\". Участници в обединението са \"Клийнтех България\", \"Мета Венчърс\" (Италия), Франческа Натали, Анна Амати, Марияна Хамънова – Рондини и Христо Балинов. * Ресурсът от 37 млн. лв. на фонда за стартиращи компании, които вече са постигнали известен напредък в своето развитие, ще се управлява от обединение \"Некст Тех Венчърс\", с участници Константин Петров, Златолина Мукова, Йордан Зарев и Александър Терзийски. Подборът за управлението на останалия предвиден ресурс на фонда на стойност от 35.7 млн. лв., за който има само един кандидат, отговарящ на условията в процедурата, ще продължи през есента. Целта е осигуряване на достатъчно конкуренция и възможност за постигане на по-благоприятни оферти. ФУНФ ще подкрепя предприемачеството и ще стимулира развитието на стартъп екосистемата в България. Чрез избраните фонд мениджъри ще бъдат финансирани над 200 предприятия, като инвестициите във всяко варират между 25 хил. евро и 1 млн. евро. Със създаването на двата фонда на ФУНФ, Фонд на фондовете осигурява нови средства за дялови инвестиции в стартъпи достигащи стойността на изчерпания вече публичен ресурс в тази област за последните 5 години. С избора на финансовите посредници Фондът на фондовете отчита, че вече над 35% от средствата му за сегашния програмен период са на разположение на потенциалните получатели.", "date": "2018.08.15", "title": "До края на 2018 г. ще са достъпни парите за градско развитие и за старт в бизнеса"}
{"url": "https://www.dnevnik.bg/bulgaria/2018/08/15/3296484_kratki_novini_22_sa_narushitelite_na_zakona_za_vodite/", "text": "Утре започва строежът на още 16 км от магистрала \"Хемус\" Утре започва строителството на 16.3 км от автомагистрала \"Хемус\" между Буховци и Белокопитово. Проектът ще се изпълнява изцяло със средства от републиканския бюджет. На първата копка ще присъстват министърът на регионалното развитие и благоустройството Николай Нанков, председателят на Управителния съвет на Агенция \"Пътна инфраструктура\" инж. Светослав Глосов, областните управители на Шумен и Търговище - проф. Стефан Желев и Митко Стайков и народни представители. Започва разследване за инцидент с кораб до Крапец, при който има загинал Окръжната прокуратура във Варна ръководи разследване с кораб, плаващ под турски флаг, при който е загинал член на екипажа, съобщават от институцията. Инцидентът е станал на 15 август полунощ в български териториални води в района на село Крапец. Смъртният случай е станал при гасенето на възникнал пожар на борда е загинал член на екипажа. Австриец е задържан за нападение над камериерка в Златни пясъци Инцидентът е станал на 13 август в хотел в \"Златни пясъци\", съобщава ОДМВР-Варна. 33-годишен турист от Австрия е извършил непристойни действия, държал се провокативно и агресивно в коридора на хотела, крещял на служители и нанесъл удар с ръка по врата на 51-годишна камериерка. Лицето е задържано за срок до 24 часа, съставен му е акт и е глобен. . На ГКПП \"Видин-Калафат\" беше осуетен опит за незаконен внос на 21 тона мляко Превозваната стока не е съответствала на съдържанието на документите, които е представил водачът, съобщава БНР. Според тях, транспортното средство превозва ПВЦ гранулат, от страна на произход Холандия, а в действителност стоката е 21 тона мляко, опаковано в кутии, което попада в Списъка на стоките с висок фискален риск. На камиона са поставени пломби , а случаят се разследва от Гранична полиция. През последния месец на този контролен пункт са предотвратени още три опита за контрабанда. В София бяха открити контрабандни цигари за над 922 000 лв. Откритите цигари са укрити в дървен материал по същия начин като тези,  намерени в Пристанище – Бургас  преди няколко дни, съобщават от Окръжна прокуратура – Бургас. Претърсени са пет помещения в софийския район \"Кремиковци\". В складиран дървен материал са открити 122 999 кутии контрабандни цигари марка \"Режина\". В Ловеч ще има Център за психични разстройства В Ловеч ще бъде изграден Център за грижа за лица с психични разстройства с 50 места, като финансирането е от оперативната програма \"Региони в растеж\" 2014-2020 г. Центърът за грижа ще се намира на ул. \"Александър I Батенберг\" № 22. Общо 22-ма са нарушителите на Закона за водите през юли Общо 22 наказателни постановления за 12 750 лв. са наложени на нарушителите на Закона за водите през юли, съобщиха от Басейнова дирекция \"Източнобеломорски район\". Глоби са наложени за заустване на отпадъчни води без издадено разрешително, за построяване на подпорна стена в коритото на река Неделенска без издадено разрешително и други. За нарушение на екозаконодателството гражданите могат да подават сигнали на телефони (032)621552 и 0885 166 044 и на  bd_plovdiv@.abv.bg , напомнят от дирекцията. След отмяна от съда кабинетът одобри нова наредба за избор на осигуряване  Министерският съвет одобри нова Наредба за реда за избор на осигуряване, внасяне и разпределяне на задължителните осигурителни вноски, вноските за фонд \"Гарантирани вземания на работниците и служителите\" и за обмен на информация. Предишният нормативен акт беше отменен от административния съд. С преходните и заключителните разпоредби в новата наредба се създава специален ред за уреждане на всички случаи, възникнали след отмяната на предишната.", "date": "2018.08.15", "title": "Кратки новини: Утре започва строежът на още 16 км от магистрала \"Хемус\""}
{"url": "https://www.dnevnik.bg/sviat/2018/08/15/3296472_nad_23_mln_dushi_sa_izbiagali_ot_venecuela_zaradi/", "text": "Обстановката във Венецуела става все по-тежка за жителите и над 2.3 млн. души са потърсили спасение  извън страната  зарази кризата, сочат данни на ООН, публикувани днес. Според говорителя на организацията Стефан Дюжарик повечето от тях са се насочили към Колумбия, Еквадор, Перу и Бразилия. Дюжарик и екипът на ООН за координация на хуманитарни въпроси (OCHA) не уточняват началната дата за изчисленията. Говорителят предупреди  за липсата на хранителни продукти  и лекарства, както и за нарастващ риск от недохранване. Засегнати от този проблем към момента са 1.3 млн. души в страната с население 31 млн. към 2016 г. Според ООН изчезнали от страната болести като дребната шарка, маларията, туберкулозата и дифтерията отново могат да се наблюдават във Венецуела и случаите се увеличават. Близо 100 хил. души нямат достъп до медикаменти за СПИН или ХИВ, добави Дюжарик. Жителите същевременно нямат достъп до основни услуги. Кризата вече подтикна властите да вземат някои драстични мерки, като например постепенно  премахване на субсидиите за горивата . Очаква се инфлацията в страната  да достигне тази година  1 млн. процента. Доклад на Международната организация за миграцията от април сочи, че ако през 2015 г. са напуснали 700 млн. души, през миналата са го направили 1.6 млн. От последните 885 хил. са отишли  в други южноамерикански държави , 308 хил. - в Северна Америка, останалите в други частина континента или (малка част) отвъд океана.", "date": "2018.08.15", "title": "Над 2.3 млн. души са избягали от Венецуела заради кризата, съобщи ООН"}
{"url": "https://www.dnevnik.bg/razvlechenie/2018/08/15/3296452_britanska_aktrisa_shte_sudi_harvi_uainstiin_za_seks/", "text": "Филмовият продуцент Харви Уайнстийн ще бъде съден за секс трафик от британска актриса, която твърди, че той я е поканил в хотелска стая във Франция и я е нападнал сексуално, предаде \"Ройтерс\". Вчера американски федерален съдия в Манхатън отхвърли опита на Уайнстийн да прекрати процеса, заведен от обещаващата британска актриса Кейдиън Ноубъл. Според съдията, въпреки че това не е типичен случай на секс трафик, обвиненията доказват, че е възможно Уайнстийн да е нарушил закона. Адвокатът на филмовия продуцент каза в официално изявление, че ще обжалва решението на съда. Той твърди, че няма достатъчно факти в подкрепа на обвиненията и според него те няма да издържат в съда. Адвокатите на Ноубъл не бяха открити, за да коментират случая. Ноубъл е една от 70-те жени, предимно млади актриси и лица от филмовия бизнес, които обвиниха Уайнстийн в сексуален тормоз, включително и в изнасилване, в серия от случаи, датиращи от десетилетия насам. Филмовият продуцент доскоро беше една от най-влиятелните фигури в Холивуд и е изправен пред съда в Манхатън в процеси, заведени от още три жени. Той отрича всички обвинения. Според съдебното дело на Ноубъл Уайнстийн \"е бил в състояние да насили или принуди актрисата към сексуална дейност в хотелската си стая поради обещанието си да й даде филмова роля\". Адвокатите на Уайнстийн твърдят, че делото трябва да бъде прекратено, защото законът за секс трафик се покрива с \"търговските\" сексуални актове, което не би могло да включи този случай, тъй като Ноубъл не е получила заплащане. Според тях, ако делото продължи, това би означавало, че законът покрива \"всички сексуални дейности между възрастни, в които едната страна се намира в превъзхождаща позиция поради власт или влияние.\" Многобройните обвинения срещу Уайнстийн дадоха старт на движението #MeToo. То даде смелост на стотици жени да споделят на какъв натиск са подложени заради пола си и да търсят правата си.  Обвиненията срещу Уайнстийн доведоха и до фалита на продуцентската му компания. ", "date": "2018.08.15", "title": "Британска актриса ще съди Харви Уайнстийн за секс трафик"}
{"url": "https://www.dnevnik.bg/bulgaria/2018/08/15/3296486_durjavata_shte_vrushta_mladi_ucheni_s_dobavki_ot_1500/", "text": "Държавата ще връща млади учени с добавки от 1500 до 3000 лв. към заплатите за постодокторанти, ако работят в държавни научни и образователни институции. Отделно стипендиите на докторанти ще бъдат увеличени и ще има стимулиране на млади учени. 5 млн. лв. на година пък ще е стойността на програмата за млади учени и постдокторанти. Това съобщиха министърът на образованието Красимир Вълчев и председателят на БАН Юлиян Ревалски. На днешното заседание на Министерския съвет бяха приети две точки – одобряването на национални научни програми и одобряването на допълнителни трансфери по бюджет на БАН и държавни висши училища за увеличаване стипендиите на докторантите. В тях е разчетено как точно ще бъдат разпределени парите. \"Програмите са на обща стойност 61 млн. лв., като повечето дейности ще бъдат със срок на изпълнение 3 години. За тази година одобрените бюджетни средства са 18 млн. лв. за стартиране изпълнението на програми\", каза Вълчев и уточни, че с 3 млн. лв. на година ще бъдат увеличени стипендиите на докторантите. \"Факт е, че имаме увеличение на докторантите през последните години, но в същото време, ако погледнем научните оценки, имаме доста организации и училища с ниска оценка и затова предлагаме този диференциран подход – там, където в най-голяма степен докторантите са ангажирани с научна дейност, да получат такива средства\", обясни Вълчев. \"По компонента за млади учени ще бъдат предоставяни от 200 до 500 лв. допълнително, ако съответният учен има трудово правоотношение, и до 900 лв., ако няма такова\", каза Вълчев. В момента стипендията за докторант е 500 лв. \"За първи път от 30 години насам България има политика за спиране на изтичането на мозъци от страната. За първи път в България регламентираме понятието постдокторант – нещо, с което бяхме много изостанали от другите държави в света. Така ще позволим на чужденци да идват да работят в български научни организации\", допълни Ревалски. Той обясни на въпрос на \"Дневник\", че от добавките за постдокторанти ще могат да с възползват учени, който са завършили докторската си степен до 5 години. Те се дават обикновено за период от една година, като желаещите трябва да кандидатстват за тези места.", "date": "2018.08.15", "title": "Държавата ще връща млади учени с добавки от 1500 до 3000 лв. към заплатите"}
{"url": "https://www.dnevnik.bg/sport/2018/08/15/3296494_autuori_obeshta_ludogorec_da_igrae_atakuvashto_v/", "text": "Главният мениджър на \"Лудогорец\"  Пауло Аутуори  заяви, че отборът му отива с идеята да спечели реванша от третия предварителен кръг на Лига Европа срещу \"Зрински\" (Мостар). Седемкратният български шампион има гол аванс след  първата среща в Разград , но бразилецът обеща тимът му да не изневери на стила си. \"Всеки отбор има свой стил, а нашият е да играем по-атакуващ футбол. Отиваме с тази цел, независимо че имаме гол преднина\", каза Аутуори. \"Лудогорец\" няма да може да разчита на контузените  Лукас Саша  и Абел Анисе. Всички останали обаче са на линия. Преди срещата в Мостар съперникът на \"Лудогорец\" смени досегашния си треньор Анте Мише и назначи на неговото място легендата Блаж Слишкович. Според Аутуори това не бива да успокоява футболистите му. \"Винаги при такава смяна има импулс от емоционална гледна точка. Когато има емоция обаче, не се знае дали се тръгва в положителна или негативна посока. Животът на един треньор е много кратък\", добави бразилецът. Аутуори обаче не коментира дали от изхода на битката със \"Зрински\" зависи и бъдещето му в \"Лудогорец\". Мениджърът на шампионите не мисли и за предстоящия мач с ЦСКА в Първа лига. \"Аз съм напълно концентриран върху този мач със \"Зрински\", за ЦСКА ще мислим след този двубой\", завърши Аутуори. Срещата между \"Лудогорец\" и \"Зрински\" е в четвъртък от 21 часа и ще бъде предаване по \"Диема Спорт\".", "date": "2018.08.15", "title": "Аутуори обеща \"Лудогорец\" да играе атакуващо в реванша със \"Зрински\""}
{"url": "https://www.dnevnik.bg/biznes/2018/08/15/3296496_prez_2019_g_liniiata_na_bednost_shte_e_s_27_leva/", "text": "Линията на бедност в България през 2019 г. ще е 348 лева, реши правителството. Сумата е с 27 лева по-висока в сравнение с тази година. Сумата е определена по методика, утвърдена от Министерския съвет през 2006 г. Показателят се изчислява въз основа на данните в изследването \"Наблюдение на домакинските бюджети в Република България\", което се провежда всяка година от Националния статистически институт. Линията на бедност се използва като референтна стойност при формирането на социалната политика в областта на доходите и жизненото равнище.", "date": "2018.08.15", "title": "През 2019 г. линията на бедност ще е с 27 лева по-висока и ще достигне 348 лева"}
{"url": "https://www.dnevnik.bg/biznes/2018/08/15/3296498_kabinetut_pusna_za_koncesiia_plajove_v_balchik_burgas/", "text": "Правителството одобри да започнат процедури за предоставяне на концесия на четири морски плажа - \"Балчик-централен\", \"Бургас-централен\", \"Созопол-Хармани\" и \"Поморие-изток\". Процедурите са по реда на Закона устройството на Черноморското крайбрежие, съобщи правителствената пресслужба.", "date": "2018.08.15", "title": "Кабинетът пусна за концесия плажове в Балчик, Бургас, Созопол и Поморие"}
{"url": "https://www.dnevnik.bg/sviat/2018/08/15/3296503_turciia_otkaza_da_osvobodi_amerikanskiia_pastor_stanal/", "text": "Турски съд отказа да пусне на свобода американския пастор Андрю Брънсън,  чието задържане доведе до санкции  и увеличени мита и  ускори кризата на турската лира , съобщи \"Хюриет дейли нюз\". Предстои искането му да бъде разгледано от следваща инстанция, предаде \"Ройтерс\", като се позова на адвокатите му. Брънсън, който бе поставен под домашен арест в края на юли след 21 месеца затвор, обжалва решението с искане да му бъде позволено да се прибере в САЩ. Пасторът,  живял над 2 десетилетия в Турция , бе обвинен, че помагал на поддръжници на Фетхуллах Гюлен - духовника, сочен от Анкара за организатор на опита за преврат на 15 юли - както и на Кюрдската работническа партия (ПКК), смятана за терористична организация в Турция и САЩ. Предстои следващото изслушване по делото му на 12 октомври. Брънсън бе в центъра на  напрежението между Турция и САЩ  от последните дни, а американски и турски представители отново разговаряха за възможността той да бъде освободен.", "date": "2018.08.15", "title": "Турция отказа да освободи американския пастор, станал причина за санкции от САЩ"}
{"url": "https://www.dnevnik.bg/bulgaria/2018/08/15/3296489_deloto_za_uvolnenieto_na_chenalova_se_vurna_na_purva/", "text": "Петчленен състав на Върховния административен съд (ВАС) отмени решението на първата инстанция, с което беше потвърдено уволнението на Румяна Ченалова от съдебната система, информира  news.lex.bg . Причината - първото решение няма мотиви, затова друг тричленен състав на ВАС ще трябва наново да разгледа случая. Румяна Ченалова, станала известна от записите \"Яневагейт\", беше уволнена преди две години и половина след дисциплинарно производство, в което бяха обединени три предложения за наказването ѝ. През януари  тричленен състав на ВАС  прие, че уволнението, наложено след предложение на тогавашния правосъден министър Христо Иванов, е правилно. Наказанието ѝ бе наложено заради четири групи нарушения - забавяне на производство, нарушение на Етичния кодекс, накърняване на престижа на съдебната власт и неизпълнение на други служебни задължения. Те бяха открити в хода на проверката на дейността на синдика Панайот Велков, назначен за временен синдик на няколко дружества, за които има заведени дела за несъстоятелност. Съдия-докладчик по тях е била Ченалова. В предложението за наказание министърът се позова и на проверка по сигнал, получен в министерството в началото на 2015 г. от ОББ за действията на Ченалова по четири търговски дела. Петчленният състав с председател Ваня Анчева и членове Таня Вачева, Иван Раденков, Даниела Мавродиева и Калина Арнаудова обаче не намира мотиви за решението на тричленния състав във ВАС. Отбелязва, че той подробно е описал предпоставките за образуване на дисциплинарно производство срещу Ченалова, действията по образуването му, описано е съдържанието на решението на дисциплинарния състав и на ВСС, изложени са изводи, които са мотивирали първата инстанция да приеме, че решението за уволнението е издадено от компетентен орган в предвидената в закона форма и при спазване на правилата. Но няма правни изводи на съда за материалната законосъобразност на решението на съвета, изтъква петчленният състав. Освен това първата инстанция е посочила, че се произнася единствено по установените от ВСС дисциплинарни нарушения, основаващи се на предложението на министъра на правосъдието и решението на съдебния съвет, но в решението не е очертано кои именно са те. \"Липсват собствени за съда фактически установявания\", подчертава касационната инстанция. В решението на първата инстанция липсват и обсъждане, и анализ конкретно на всяко едно от нарушенията.", "date": "2018.08.15", "title": "Делото за уволнението на Ченалова се върна на първа инстанция"}
{"url": "https://www.dnevnik.bg/analizi/2018/08/15/3296476_nakaraite_gi_da_ni_upravliavat_kato_horata/", "text": "Масов взрив от коментари, че  провалът с Търговския регистър  е катастрофа на държавата и държавността. Според мен провалът с Търговския регистър е следствие от катастрофата на държавата и държавността. Навсякъде брутални, алчни, хищни, некомпетентни, злонамерени хора, вредени и уредени, спуснати с парашути, оставени да безчинстват, включени в корупционни схеми... Те мачкат всичко под тях и се унижават пред всичко над тях. Злобеят, беснеят, рушат, провалят. Колко още може, какво още може, защо още може!!??!! Та нали затова толкова пъти пиша и аз - трябва да се опомним!", "date": "2018.08.15", "title": "Накарайте ги да ни управляват като хората"}
{"url": "https://www.dnevnik.bg/sviat/2018/08/15/3296511_gigantut_upravliavasht_magistralata_s_mosta_morandi/", "text": "Италианската компания \"Атлантия\" (Atlantia), операторът на магистрала А10, където вчера се срути виадуктът в Генуа, е един от големите участници в управлението на магистрали и летища, информира \"Франс прес\". Тя има амбицията да се превърне в \"оператор номер 1 в света на транспортните инфраструктури\". Наследник на държавната компания \"Аутостраде СпА\" (Autostrade SpA), приватизирана през 1999 г., \"Атлантия\" е част от галактиката на \"Бенетон\" (Benetton) - известната фамилия италиански индустриалци е основен акционер с 30 процента от капитала. \"Атлантия\" управлява над 5000 км магистрали, най-вече в Италия, с 51 процента от мрежата на страната, сред които е и оста Милано - Болоня - Флоренция - Рим - Неапол, както и 51 процента от италианското сдружение за тунела \"Монблан\". Компанията е оператор на магистрали и в Бразилия, Чили, Индия и Полша. \"Атлантия\" показва в брошура, налична на сайта на компанията, че вече е похарчила 11.4 млрд. евро от 1997 г. за подобрения на мрежата си в Италия в рамките на строителна програма за 24.4 млрд. евро за 923 километра магистрали. В брошурата се посочва, че се чака зелена светлина от властите, за да започне заобикалянето на Генуа. Освен това през март \"Атлантия\" се превърна в основния акционер на \"Гетлинк\" (Getlink), бившия \"Евротунел\" (Eurotunnel), който експлоатира тунела под Ламанша, като е купила за 1.06 милиарда евро 15.49 процента от капитала и 26.66 процента от правата на глас. Италианската компания е представена също във въздушния сектор от 2013 година с двете летища на Рим - \"Фиумичино\" и \"Чампино\" (47 млн. пътници миналата година). \"Атлантия\" е реализирала през 2017 година чиста печалба от 1.17 млрд. евро и оборот от 5.97 млрд. (растеж с 4.5 и 8.9 процента спрямо миналата година). Капитализацията на \"Атлантия\", чиито акции загубиха над 10 процента на Миланската борса след срутването на моста в Генуа, надвишаваше 20.5 милиарда евро в понеделник вечерта. Акциите вчера в края на деня поевтиняха с 5.39 процента до 23.54 евро на италианския пазар, който отчете спад от 0.30 процента.", "date": "2018.08.15", "title": "\"Гигантът\", управляващ магистралата с моста \"Моранди\", има световни амбиции"}
{"url": "https://www.dnevnik.bg/sviat/2018/08/15/3296526_izrael_otnovo_dopuska_stoki_v_gaza_pregovorite_s_hamas/", "text": "Израел отвори отново днес жизненоважен пропускателен пункт към ивицата Газа, предаде \"Франс прес\", като се позова на свой кореспондент на място. Агенцията определя това развитие като признак за успокояване на обстановката след острото напрежение по границата с подложената на блокада палестинска територия, предаде БТА. Десетки камиони вече преминаха през пункта Керем Шалом - единственият, през който се превозват стоки между Израел и ивицата Газа. Той беше затворен от миналия месец като наказателна мярка  за палестинските враждебни действия  откъм ивицата Газа и за сблъсъците по границата. Така в Газа вече бяха доставени стоки като плодове, зеленчуци, строителни материали  и гориво , предаде \"Ройтерс\". Вчера Израел заяви, че ще отвори изцяло Керем Шалом, ако затишието в последните дни след седмиците на напрежение се запази. Властите планират и да възстановят размера от 9 морски мили на риболовната зона край средиземноморския бряг на ивицата Газа, след като тя беше намалена на 3 мили заради палестинските действия. Притеснения Всичко това се случва на фона на преговорите с владеещата от десетилетие Газа организация \"Хамас\", които според неин представител и израелски политици вървят добре въпреки ракетния инцидент от миналата седмица. Диалогът е с посредници  Египет и специалния пратеник на ООН . Кабинетът на израелския премиер Бенямин Нетаняху вече изрази опасения, че всяко помирение би дало възможност на \"Хамас\" да подсили ракетния си арсенал. Същевременно израелски министър потвърди, че Нетаняху е бил на тайно посещение в Египет през пролетта, на което е обсъдил възможностите за споразумение с организацията. Представители на \"Хамас\" съобщиха, че палестински политици са в Кайро, за да обсъдят условията на примирие с Израел, които ще бъдат предложени на израелския кабинет по-късно днес. В кабинета на Нетаняху обаче има крайни гласове, които са против каквито и да било подобни стъпки. \"Това \"затишие\" би дало на \"Хамас\" пълна неприкосновеност, за да се превъоръжи с десетки хиляди ракети\", смята Нафтали Бенет, министър на образованието, който оглавява ултранационалистическата партия \"Еврейски дом\".", "date": "2018.08.15", "title": "Израел отново допуска стоки в Газа, преговорите с \"Хамас\" продължават"}
{"url": "https://www.dnevnik.bg/biznes/2018/08/15/3296536_klienti_na_faliralata_olimpik_veche_mogat_da/", "text": "Българските клиенти на фалиралата кипърска застрахователна компания \"Олимпик\", чиито полици за \"Гражданска отговорност\" ще бъдат принудително прекратени на 18 август, от днес вече могат да сключват договори с друг застраховател. Това съобщи Комисията за финансов надзор. Клонът на \"Олимпик\" в България ще спре да работи на 17 август и от 00 ч на 18-ти полиците, издадени от нея, ще са невалидни. Засегнати са над 200 хил. души, ползвали услугите на кипърската компания. Вчера се съобщаваше, че те трябва да сключат нов договор едва след като старият бъде анулиран, тоест най-рано на 18-ти. Това предизвика недоволството на потребителите, които, ако претърпят пътен инцидент по своя вина във времето от прекратяването на едната полица и сключването на нова, трябваше сами да покриват щетите. Междувременно е създадена необходимата организация и Гаранционният фонд е осигурил техническа възможност за сключване на нови полици с други застрахователи от днес 15 август 2018 г., информира Комисията за финансов надзор. Периодът на покритие по новата полица трябва да започва най-рано от 18.08.2018 г. (събота) от 00:00 ч. Платените премии за неизтеклата част на застрахователните договори, които ще бъдат прекратени, подлежат на връщане в рамките на последващото производство по несъстоятелност в съответствие със законодателството на Кипър. Клиентите на \"Олимпик\" ще бъдат уведомени за откритото производство и за реда и сроковете, в които могат да поискат парите си. По същия начин ще бъдат уведомени и лицата, които са завели щети при застрахователя.", "date": "2018.08.15", "title": "Клиенти на фалиралата \"Олимпик\" вече могат да сключват договори с друг застраховател"}
{"url": "https://www.dnevnik.bg/sport/2018/08/15/3296535_trenyorut_na_grigor_dimitrov_za_da_raste_edin_tenisist/", "text": "Треньорът на Григор Димитров Дани Валверду очаква положителна втора половина на сезона от своя възпитаник. Венецуелският наставник даде интервю за радио ATP Tour преди началото на  турнира от сериите \"Мастърс\" в Синсинати , в което обясни какви са плановете на българина. Димитров започва участието си в Синсинати  в сряда вечерта с мач срещу Миша Зверев във втория кръг. \"Целият лагер на Григор идва тук, в Синсинати, в много добро настроение. Определено сезонът на трева не беше много успешен, но това се дължеше и на трудните съперници още в началото – той загуби от Новак (Джокович) в Куинс, а после от Стан (Вавринка) в първия кръг на \"Уимбълдън\". В последните седмици Григор имаше шанс да направи анализ и да види какво не се получава, също така да тренира много добре и да се подготви за оставащата част от сезона\", каза Валверду. Според наставника на Димитров е било много важно той да си вземе почивка след тежкото начало на сезона и изтощителните шест месеца. \"Той поработи много над физическото си състояние, защото за неговата игра това е много важно. Също така се върнахме към някои от основните елементи в последните седмици. Неговият кондиционен треньор го подготви максимално добре за това, което ни предстои. Разбира се, никога не знаеш какво ще се случи до края на сезона\", обясни венецуелецът. Валверду изрази и мнение, че когато Димитров не се намира в оптимално физическо състояние, играта му не е на най-високо ниво. \"Не мисля, че напрежението върху Григор тук е по-голямо от другите места. Да, в Синсинати той спечели първата си голяма титла, връща се като шампион, но ако искаш да вървиш напред, трябва да се справяш с подобни ситуации. Много е важно за него, защото се чувства добре в Синсинати, харесва му обстановката. Тази седмица е много по-различна от US Open.\" \"Той е много суеверен, мога да кажа, че и аз съм такъв. Не бих казал обаче, че правим нещата по същия начин, както през миналата година, с разлика, че е в същата стая, както преди година. Може би ходим и на същите места да ядем\", пошегува се Валверду. В Синсинати българинът ще защитава 1000 точки за световната ранглиста. Според Валверду обаче това не трябва да бъде основната мисъл на Димитров за надпреварата. \"За мен всяка година и всеки турнир започва от нулата. Далеч по-важна за мен е надпреварата за Лондон (финалния турнир), отколкото ранглистата. Разбира се, във всеки турнир трябва да се стараеш да взимаш максимума, но не само да гледаш колко точки трябва да защитаваш от предходния сезон. Да гледаш в миналото не ти носи позитиви.\" \"Определено задачата да се класираме отново за турнира в Лондон е много трудна. Мисля, че има и обективни причини да няма толкова точки този сезон – Григор имаше много тежки съперници в последните месеци. Много често се нуждаеш от малко късмет в ранните кръгове, за да натрупаш самочувствие за големите срещи. Григор е такъв, че му трябват три-четири мача, в които да влезе в ритъм.\" Треньорът на Димитров не бърза да се радва след  отказването на Рафаел Надал  от турнира в Синсинати. Според него българският тенисист има тежки съперници, през които трябва да премине.", "date": "2018.08.15", "title": "Треньорът на Григор Димитров: За да расте, един тенисист трябва да свиква с напрежението"}
{"url": "https://www.dnevnik.bg/sport/2018/08/15/3296510_bojidar_antonov_e_preminal_rekordno_burzo_po_marshruta/", "text": "Божидар Антонов е поставил нов рекорд при преминаването на 600-те километра от връх Ком до нос Емине, съобщи екипът му във \"Фейсбук\". Според информацията ултрамаратонецът е подобрил значително  постижението на Кирил Николов-Дизела от 2015 г. Тогава най-добрият български състезател в планинското бягане измина разстоянието за 4 дни, 13 часа, 5 минути и 30 секунди. От екипа на Антонов допълват, че той е имал преднина от около пет часа по средата на дистанцията, като скоро ще бъде обявен резултатът му.  \"Винаги може да се смъкне още малко от времето. Всеки трябва да изчиства грешките от предишните си опити. Нужни са воля и дух, защото това е трудно предизвикателство\", каза Антонов пред Би Ти Ви. Той допълни, че в бъдеще ще се опита да измине предизвикателството за под 4 дни. Близо три десетилетия най-доброто постижение на Ком - Емине се държеше от Любомир Палакарчев, който изминава маршрута за 5 дни и 14 часа през 1987 г. В началото на август 2015 г.  Антонов подобри рекорда с три часа , а две седмици по-късно Кирил Николов-Дизела смъкна 21 часа от резултата.  Междувременно рекордът за  скоростно преминаване на маршрута с велосипед  беше подобрен за пореден път. Илко Илиев измина разстоянието от връх Ком до нос Емине за 2 дни, 22 часа и 04 минути, с което подобри с 45 минути  предишното постижение на Борислав Йорданов . Илиев е потеглил на 9 август в 11.40 часа и е завършил предизвикателството си на 12 август сутринта. Той прави трета поправка на рекорда за скоростно преминаване на маршрута с велосипед. ", "date": "2018.08.15", "title": "Божидар Антонов е преминал с рекорд маршрута Ком - Емине, твърдят от екипа му"}
{"url": "https://www.dnevnik.bg/photos/2018/08/15/3296529_fotogaleriia_nai-stariiat_amerikanski_aligator_v_sveta/", "text": "Американският алигатор Муя привлича вниманието на хората в зоопарка в Белград. Официално той е най-старият американски алигатор в света, живеещ в плен. Докаран е в Белград от Германия през 1937 г., година след откриването на зоопарка.", "date": "2018.08.15", "title": "Фотогалерия: Муя - живият свидетел на Втората световна война и балканската криза през 90-те"}
{"url": "https://www.dnevnik.bg/ot_vas/galeriiotvas/2018/08/15/3296453_chitatelska_fotogaleriia_manastirut_sveto/", "text": "Манастирът „Свето Благовещение на Пресвета Богородица“ е твърде необичайно място и се намира в покрайнините на с. Копиловци, на 7-8 км от Кюстендил.", "date": "2018.08.15", "title": "Читателска фотогалерия: Манастирът \"Свето Благовещение на Пресвета Богородица\""}
{"url": "https://www.dnevnik.bg/evropa/2018/08/15/3296552_podpalvaneto_na_sto_koli_razpali_predizboren_debat_v/", "text": "Какво, по дяволите, правите?\" Това попита шведският премиер Стефан Льовен вчера, след като за една нощ 100 коли  бяха запалени  от млади маскирани мъже в няколко града в югозападната част на страната. Премиерът, който е социалдемократ, призова за повече средства за полицията и по-строги наказания по време на първия голям телевизионен дебат между партийни лидери, предаде EUobserver. Дискусията бе организирана от два големи шведски вестника около три седмици преди общите избори в страната, които ще се проведат на 9 септември. \"Най-важното нещо сега е да покажем, че обществото се мобилизира срещу престъпността. Зависи от нас, политиците, полицията, местните власти, компаниите, гражданските организации. Трябва да покажем, че обществото винаги е по-силно от престъпниците\", допълни Льовен. \"Тези хора ограничават свободата на останалите и ние няма да го толерираме\", каза още премиерът. Лидерът на опозиционната консервативна Умерена партия Улф Кристенсон също призова за повече средства, повече обучени полицаи и по-високи заплати в службите по сигурността. \"Не можем само да повтаряме, че това е неприемливо, и след това на практика да позволяваме да се случи\", допълни той.  Двама мъже на възраст 16 и 21 години бяха арестувани във вторник. Трети е бил арестуван на летище в Турция, след като е избягал от страната, съобщи шведската полиция. По всяка вероятност те са се организирали чрез социалните мрежи. Не е ясно обаче кой стои зад атаките. Джими Акесон,  лидер на антиимигрантската и евроскептична партия \"Шведски демократи \", не изключи необходимостта от подкрепа от страна на полицията в други държави - членки на ЕС, ако шведските власти не успеят да спрат палежите на коли. Акесон заяви, че става въпрос за едно \"общество, което е разделено заради неуспешната интеграция и засилената сегрегация\". \"Това е атака срещу обществото... Това правителство имаше четири години, за да реши проблемите. Те не постигнаха успех в нищо. Време е да ги заменим\", допълни той.  През юни социологическо проучване показа 18.5% подкрепа за \"Шведски демократи\". През август обаче тя намаля до 16.8%. Екстремните горещини и горските пожари, изглежда, са отвлекли вниманието от въпроса за мигрантите и са превърнали околната среда във втория най-важен политически въпрос за шведските избиратели според проучване на \"Демоскоп\". Около 23% все още смятат имиграцията за най-важната тема, но за 16% това е околната среда, следвана от здравеопазването (13%). Сушата и горските пожари може да помогнат на шведската Зелена партия да запази представителството си в парламента. Подкрепата за нея през лятото се увеличи от 4% през юни до 5.6% през август. Прагът за влизане в парламента в Швеция е 4%.", "date": "2018.08.15", "title": "Подпалването на сто коли разпали предизборен дебат в Швеция"}
{"url": "https://www.dnevnik.bg/bulgaria/2018/08/15/3296551_bezraboticata_spadna_do_57_prez_juli/", "text": "През юли безработицата в България е 5.7%, като спрямо юни намалява незначително - с едва 0.08 процентни пункта, съобщава Агенцията по заетостта. На годишна база обаче спадът е с 1 процентен пункт. Регистрираните безработни в края на месеца са общо 185 834, като числеността им се свива с 1.5% спрямо предходния месец и с 15.9% спрямо година по-рано. Наскоро  анализатори предупредиха , че ниските равнища на безработица в целия регион на Централна и Източна Европа заплашват икономиките им заради липсата на работна ръка, която биха могли да наемат потенциални инвеститори. Новорегистрираните през юли са 22 637, като от тях 1699 са били неактивни, т.е. не са били нито заети, нито учещи, и не са търсили работа. От началото на годината служителите от бюрата по труда са активирали 36 720 души посредством трудови борси и информационни събития, срещи и презентации със завършващите образование, организирани от кариерните центрове, както и чрез работата на младежки, ромски и трудови медиатори и др. Освен към безработните дейността на бюрата по труда е насочена също към заети, учещи и пенсионери, като през юли 520 души от тези групи са били регистрирани като търсещи работа. Общо 17 211 души са постъпили на работа през месеца, като 82.4% от тях са устроени в реалната икономика. В резултат от изпълнението на активните мерки за насърчаване на заетостта сред безработните през месеца в субсидирана заетост са включени 3036 души: 433 – по програми, 133 – по мерки, и 2470 – по схеми на оперативна програма \"Развитие на човешките ресурси\". През месеца общо 1178 безработни са включени в обучения за придобиване на нова квалификация и ключови компетентности. Професиите, в които се обучават курсистите, са основно в направленията търговия на едро и дребно, приложна информатика, строителство и градинарство (паркове и градини), а ключовите компетентности са най-вече дигитална, предприемачество, умения за учене. Най-много работни места има в преработващата промишленост Заявените работни места на първичния пазар на труда през юли са 15 707, като 75.7% от тях са в частния сектор. Най-голям дял свободни работни места са заявени в преработващата промишленост (30.9%), търговията (14%), хотелиерството и ресторантьорството (8.2%), административните и спомагателните дейности (7.9%), образованието (7.9%), строителството (6.7%) и операциите с недвижими имоти (4.2%) и др. Най-търсените групи професии през месеца са били: работници в добивната и преработващата промишленост, строителството и транспорта; преподаватели; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни на тях; продавачи; работници по събиране на отпадъци и сродни на тях; оператори на стационарни машини и съоръжения; металурзи, машиностроители и сродни на тях и занаятчии; водачи на МПС и подвижни съоръжения; монтажници и други.", "date": "2018.08.15", "title": "Безработицата спадна до 5.7% през юли"}
{"url": "https://www.dnevnik.bg/biznes/2018/08/15/3296554_razhodite_za_kultura_i_razvlecheniia_narastvat/", "text": "Разходите за свободно време, културен отдих и образование не са най-голямото перо в семейните бюджети, но нарастват с най-голям процент - близо една трета, сочат данните на Националния статистически институт за второто тримесечие, сравнени със същия период на миналата година. Средно на човек се падат по 53 лв. при 40 лв. преди година. Общият разход на член на домакинство между април и юни е 1331 лв. и се увеличава с 11.4% за година. В структурата на общия разход с най-голям дял продължава да е храната (31.5%), макар и да се свива с 1 процентен пункт. През тримесечието средно всеки е похарчил 419 лв. за храна и безалкохолни напитки при 388 лв. през същия период на миналата (+8%). Разходите за алкохолни напитки и цигари се увеличават от 53 на 59 лв. (с 11.0% ). За жилище членовете на семействата отделят средно 15.9% от разходните си бюджети. За сметки за вода, електроенергия, отопление, обзавеждане и поддържане на дома всеки е отделил общо за трите месеца по 213 лв. при 196 лв. преди година (+ 8.6%). Разходите за транспорт и съобщения нарастват от 135 на 161 лв. (с 18.7% ), а делът им е 12.1%. Доходите са по-големи от разходите, но се увеличават с по-бавни темпове. Общият доход средно на член на домакинство през второто тримесечие на 2018 г. е 1 474 лв. , с 8.7% по-висок, отколкото година по-рано. В структурата на общия доход с най-висок относителен дял e доходът от работна заплата (56.7%), следван от доходите от пенсии (28.1%) и от самостоятелна заетост (6.6%). Спрямо година по-рано делът на дохода от заплата остава без промяна, доходът от пенсии се увеличава с 1.8 процентни пункта, а доходът от други източници намалява с 1.4 процентни пункта. В парично изражение доходът от заплата нараства от 769 на 835 лв. (с 8.6%), доходът от пенсия - от 356 на 413 лв. (с 16.1%), а от самостоятелна заетост - от 93 на 97 лв. (с 4.8%). Доходите от социални обезщетения и помощи намаляват от 46 на 35 лв. (с 24.4%).", "date": "2018.08.15", "title": "Разходите за култура и развлечения нарастват най-много"}
{"url": "https://www.dnevnik.bg/sviat/2018/08/15/3296564_napadateliat_v_london_vchera_e_britanec_ot_sudanski/", "text": "Задържаният вчера мъж по подозрение, че умишлено е блъснал пешеходци пред британския парламент, се казва Салих Хатер, гражданин на Великобритания от судански произход, неизвестен преди това на разузнавателните служби, заяви източник от европейска служба за сигурност, цитиран от агенция \"Ройтерс\". Полицията арестува 29-годишен мъж, след като той  блъснал с автомобила си  велисипедисти и пешеходци, след което врязал колата в огражденията около парламента. \"Все още се разглежда като тероризъм, но мотивът засега е неизвестен\", заяви цитираният източник.  Според агенция \"Прес асосиейшън\" на страница във \"Фейсбук\" на мъж със същите имена е посочено, че той живее в Бирмингам, работи като управител на магазин и е следвал в Суданския научно-технологичен университет. Служители на отдела за борба с тероризма все още работят за изясняване на мотива за вероятно четвъртата  атака с автомобил  във Великобритания за 18 месеца.", "date": "2018.08.15", "title": "Нападателят в Лондон вчера е британец от судански произход"}
{"url": "https://www.dnevnik.bg/bulgaria/2018/08/15/3296576_pri_specializirana_operaciia_v_petrich_sa_otkriti_20/", "text": "При специализирана операция в община Петрич са открити 20 тона канабис, съобщи директорът на Главна дирекция \"Гранична полиция\" Светлан Кичиков, цитиран от \"Фокус\". В хода на операцията са открити и унищожени 20 ниви. \"Теренът е изключително труден, достъпът е ограничен. И за да бъдат открити тези ниви, най-бързо и най-точно става от въздуха. От началото на годината са задържани 80 тона сух канабис\", добави Кичиков. Насажденията са били отглеждани в малки ниви, в които са засадени от 50 до 150 растения. Задържаните лица са предимно познати на полицията. Акцията ще продължи най-вероятно до откриване на всички ниви с насаждения в региона. През миналата година само Гранична полиция е задържала около 530 кг сух канабис. До момента са образувани 27 досъдебни производства и има задържани 12 лица. Преди седмица министър-председателят Бойко Борисов предупреди, че полицията се е подготвила много добре за предстоящото обиране на растенията. Той показа  разбиране към \"жътварите\" на канабис , които \"положили труд, садили са го\", като ги предупреди \"да не го прибират\". \"Много сериозно сме се подготвили за жътвата на канабиса. Съветвам жътварите да не отиват да жънат. Наблюдаваме ги отгоре и ги чакаме\", каза тогава Борисов.", "date": "2018.08.15", "title": "При специализирана операция в Петрич са открити 20 тона канабис"}
{"url": "https://www.dnevnik.bg/sviat/2018/08/15/3296575_nova_zelandiia_ogranichi_pravoto_na_chujdencite_da/", "text": "Нова Зеландия забрани на повечето чужденци да купуват жилища в усилията да се справи с бързо растящите цени на имотите, предаде агенция \"Асошиейтед прес\". Правителството прие днес закон, който позволява само на живеещи в Нова Зеландия да купуват жилища, като се опитва да подобри достъпността на жилищата и да увеличи процента на собствениците. Преди това  имотният пазар  беше отворен за инвеститори от цял свят. Новият закон реализира обещание, дадено по време на предизборната кампания на либералното правителство, което дойде на власт миналата година. Има някои изключения от новите правила. Чужденци, които живеят в Нова Зеландия и имат статут на постоянно пребиваващи, все още ще могат да купуват къщи, както и хора от Австралия и Сингапур заради споразуменията за свободна търговия. Чужденци, които вече притежават имоти в Нова Зеландия, няма да бъдат засегнати. Депутати от опозицията твърдят, че законопроектът е безполезен. /БТА", "date": "2018.08.15", "title": "Нова Зеландия ограничи правото на чужденците да купуват жилища"}
{"url": "https://www.dnevnik.bg/v_pamet/2018/08/15/3296547_pochina_eduard_uspenski_-_suzdateliat_na_cheburashka_i/", "text": "Писателят Едуард Успенски, създател на популярни персонажи като Чебурашка и Крокодила Гена, почина в Москва на 80-годишна възраст, съобщи дъщерята на автора Ирина. В последните години писателят страдаше от раково заболяване. На 9 август, след като се завърнал от лечение в Германия, той е загубил съзнание в дома си в Москва и е бил хоспитализиран. Едуард Успенски е машинен инженер по образование, но придобива известност като писател. Публикува първата книга от поредицата за Чебурашка \"Крокодила Гена и неговите приятели\" през 1966 г. Друга популярна негова творба е \"Ваканция в Простоквашино\". През 1968 г. режисьорът Роман Качанов създава анимационен филм по мотиви от книгата със заглавие \"Крокодила Гена\". Съсценарист на популярната анимация е самият Успенски.", "date": "2018.08.15", "title": "Почина Едуард Успенски - създателят на Чебурашка и крокодила Гена"}
{"url": "https://www.dnevnik.bg/sviat/2018/08/15/3296546_novite_turski_mita_na_stoki_ot_sasht_shte_struvat_533/", "text": "Удвоените мита, наложени на някои продукти от Съединените щати, ще са на обща стойност 533 млн. долара, съобщи министърът на търговията Рухсар Пекджан, цитирана от Анадолската агенция. По-рано Анкара  обяви въвеждане на допълнителни мита  за стоки като алкохол, автомобили и тютюн, огледално на мярка, влязла в сила в понеделник. Два дни преди това американският президент Доналд Тръмп каза, че удвоява митата върху стоманата и алуминия от Турция. Новите мита ще важат за общо 22 стоки от САЩ, добави Пекджан. Освен това Турция винаги ще работи за защита на турските фирми, които могат да са жертва на несправедливо отношение от страна на САЩ, каза тя, без да предостави пълен списък. От Вашингтон нямаше реакция непосредствено след решението, каквато обикновено следва обявяването на ответни мита от китайска страна. В началото на август обаче американски представители казаха, че преразглеждат режима на достъп на турски стоки до американския пазар, а подобно решение може да има последици за турски износ за 1.7 млрд. долара. Плах оптимизъм По-рано днес турската лира, засегната от санкциите и митата на САЩ заради скандала със задържан американски пастор и от политики на централната банка в Анкара, поскъпна и донесе известно успокоение на инвеститори, макар и далеч от нивата си преди половин година. След като загуби над 40 на сто от стойността си спрямо долара от началото на годината, лирата успя да си върне около 6 на сто днес и достигна до малко под 6 за долар (малко преди 13 ч. българско време - дори до 5.75). В началото на седмица курсът ѝ за кратко прехвърли 7 лири за долар и принуди централната банка да се намеси. Според \"Файненшъл таймс\" подобреният курс е ефект  именно от увеличената ликвидност , предоставена от централната банка на финансовите институции и подкрепила лирата. Освен това днес банковият регулатор BDDK ограничи двукратно суаповите и спот сделките с чужди банки. Мярката намалява възможността на банките да предоставят лири на чужди финансови институции. \"Забележителен обрат,\" казва Тимъти Аш от Bluebay Asset Management, цитиран от \"Ройтерс\". \"Удрят по ликвидността на лирата извън страната, за да попречат на чужденците да влияят на курса на лирата.\" Оптимизмът за по-добрите отношения с ЕС и освобождаването на двама гръцки войници от турски съд също са помогнали на лирата, отбелязва \"Ройтерс\". Според Кристиан Маджо, който оглавява отдела за стратегия във възникващите пазари в TD Securities набавянето на ликвидност е донесло \"същия резултат\", какъвто би дошъл от повишаването на лихвените проценти. Това е стъпка, която президентът Реджеп Тайип Ердоган отхвърля като \"зло\" и която (в разрез с повечето икономисти) смята, че ще повиши инфлацията. \"Бягство от долара\" Междувременно говорителят на президента Реджеп Тайип Ердоган Ибрахим Калън каза, че Турция ще продължи диалога със Съединените щати, ако те покажат \"конструктивно\" поведение и желание да се преодолеят различията. На пресконференция Калън добави, че Турция приема положително идеята да се търгува в национални валути като алтернатива на \"натиска\" на долара. Идеята бе повторена от посетилия вчера Анкара руски външен министър Сергей Лавров, който на пресконференция с турския си колега Мевлют Чавушоглу каза, че  дните на господството на долара като световна валута  са преброени.", "date": "2018.08.15", "title": "Новите турски мита на стоки от САЩ ще струват 533 млн. долара, лирата поскъпна"}
{"url": "https://www.dnevnik.bg/bulgaria/2018/08/15/3296587_borisov_naredi_vsichki_mostove_da_se_remontirat/", "text": "Министър-председателят Бойко Борисов нареди на министрите на регионалното развитие Николай Нанков и на транспорта Ивайло Московски спешно да предложат решение, което да дава възможност ремонтите на мостовете по пътната и транспортна инфраструктура да вървят едновременно. Това се вижда от част от стенограмата от днешното правителствено заседание, публикувана от правителствената пресслужба. \"Искам решение и не един по един да ги правим, а едновременно да влезем и да ги правим всички мостове\", заяви премиерът на днешното правителствено заседание ден след като вчера в Италия рухна мост, а над 30 души загинаха. Според него финансиране може да се търси от Българската банка за развитие или целево чрез Министерството на финансите. Той настоя планът да му бъде представен в понеделник, а в сряда Министерският съвет да е готов с решението си. \"Двете министерства да подготвят и всичко да започне да се отремонтира и да се укрепва. Ние строим нови съоръжения, (...) но никой няма да излезе от тези преди нас и да каже: \"Ние сме виновни\", защото вместо преди 20 години да отремонтират този мост, преди 25, преди 15, никой няма да поеме отговорност. Затова подгответе се и за сряда, ако трябва целеви заеми, след това ТОЛ системата да ги връща, или целево да търсим пари от бюджета, това искам навсякъде да се влезе и да се ремонтира\", каза премиерът. Строителният министър Нанков уточни, че мостовите съоръжения са по на на 35-40 и повече години, които не са основно ремонтирани, а някои - и частично. По думите му 211 моста се нуждаят от ремонт. По автомагистралите броят им е 34, като половината са в лошо състояние. Само за ремонта на тези 17 моста са необходими 130 млн. лв., уточни по-късно пред медиите министърът. На правителственото заседание Нанков напомни, че миналата година се ремонтирани 7 съоръжения по магистралите \"Хемус\" и \"Тракия\", а в момента по план се ремонтират 5, но липсва осигурено финансиране. Едновременно с това подчерта, че конструкциите на всички мостови съоръжения по автомагистралите и пътищата от първи клас са проверени, има и работни проекти, чието изпълнение може веднага да започне.", "date": "2018.08.15", "title": "Борисов нареди всички мостове да се ремонтират едновременно"}
{"url": "https://www.dnevnik.bg/sport/2018/08/15/3296573_zinedin_zidan_e_otpravil_pogled_kum_trenyorskiia_post/", "text": "Бившият треньор на \"Реал\" (Мадрид) Зинедин Зидан е готов да се насочи към Висшата лига, твърди \"Екип\". Според изданието 46-годишният французин може да поеме \"Манчестър юнайтед\" след края на сезона, като замени на поста Жозе Моуриньо. Преди няколко дни \"червените дяволи\" обявиха, че започват  преструктуриране, което ще промени йерархията в клуба . За пръв път в 140-годишната история на \"Юнайтед\" ще бъде назначен спортен директор, като целта е да се намали намали дистанцията между треньорския щаб и ръководството. Очаква се обаче и след този ход мениджърът да няма последната дума при трансферите, както е в момента. Това лято Моуриньо  неколкократно разкритикува ръководството за трансферната политика на клуба , което може да доведе до напускането на португалеца. В момента Зидан е без отбор, след като  напусна изненадващо \"Реал\" в края на май . Легендарният футболист е сред спряганите имена за поста на Дидие Дешан в националния отбор на Франция, който стана световен шампион през лятото. Зидан води \"Реал\" от началото на 2016 г., като в 149 мача постигна 104 победи при само 16 загуби и голова разлика 393:160. За две години и половина бившият полузащитник спечели девет трофея и влезе в историята с три поредни купи в Шампионската лига.", "date": "2018.08.15", "title": "Зинедин Зидан е отправил поглед към треньорския пост в \"Манчестър юнайтед\""}
{"url": "https://www.dnevnik.bg/sviat/2018/08/15/3296586_zashtitata_na_manafort_otkaza_da_predstavia/", "text": "Заключителните пледоарии в първия процес срещу бившия директор на кампанията на Доналд Тръмп Пол Манафорт ще се проведат в сряда, след като защитата отказа да представя свидетели. Обвинението привика 27 души, включително бившата \"дясна ръка\" на Манафорт –  Рик Гейтс , който бе сключил споразумение по дело срещу самия него. Прокурорите представиха и 388 отделни доказателства – фалшифицирани данъчни декларации, молби за заеми, снимки и имейли. Това е първото дело, произлязло от разследването на специалния прокурор Робърт Мюлър за връзките на екипа на Тръмп с Русия. То обаче е лично срещу Манафорт и е за финансови измами, извършвани по времето, по което е бил консултант на проруския украински президент Виктор Янукович. Очаква се в сряда обвинението да заяви, че Манафорт е  избегнал плащането на данъци  върху поне 16 млн. долара, получил за работата си с Янукович, укрил ги е в офшорни сметки и е купил с тях имоти на стойност над 6 млн. долара в Ню Йорк и Вирджиния, както и луксозни стоки. Според прокурорите Манафорт е виновен по пет обвинения за подаване на фалшиви данъчни декларации и след като ангажиментите му в Украйна са намалели, е започнал да лъже банки за доходите си, за да получи заеми в размер на милиони – по тези казуси са му повдигнати девет обвинения. Защитата вероятно ще заложи на обяснението, че  Манафорт не е знаел  за несъответствията, тъй като е делегирал тези си ангажименти на други хора – включително Рик Гейтс. Въпреки че случаят бе разкрит в рамките на общото разследване за предполагаема руска намеса на президентските избори в САЩ през 2016 г., обвиненията в процеса срещу Манафорт са за действия, извършени преди той да оглави предизборната кампания на Тръмп. През септември срещу него ще започне друго дело, свързано с кампанията. Специалният прокурор повдигна обвинения на 17 души освен Манафорт и  Гейтс. Бившият съветник по националната сигурност  Майкъл Флин  призна, че е излъгал ФБР за срещите си с руския посланик  Сергей Кисляк . Бившият съветник на кампанията на Тръмп  Джордж Пападополус  призна, че е излъгал ФБР за контактите си с руснаци. Адвокатът  Алекс ван дер Сван  се призна за виновен в лъжесвидетелстване за работата си за украинското правосъдно министерство. 13 руснаци, сред които \" готвачът на Путин \" и собственик на \"фабриката за тролове\" в Санкт Петербург Александър Пригожин, са обвинени в намеса в президентските избори. Калифорниец на име Ричард Пинедо се призна за виновен в кражба на самоличност.", "date": "2018.08.15", "title": "Защитата на Манафорт отказа да представя доказателства пред съдебните заседатели"}
{"url": "https://www.dnevnik.bg/citat_na_deniia/2018/08/15/3294782_citat_na_denia_rusnacite_se_durjat_varvarski_s_nas/", "text": "Това заяви в петък президентът на Беларус Александър Лукашенко, цитиран от държавната агенция БЕЛТА докато бе на посещение в предприятието ОАО \"Гомселмаш\". След кризата в Украйна Лукашенко периодично опитва да се представи като по-независим от Москва и като възможен посредник между Запада и Русия. Икономиката и сигурността на страната му обаче са плътно зависими от Русия. В поредния изблик на критики човекът, който управлява Беларус от 1994 г. насам, заяви, че Москва обвинява Вашингтон и Запада, че създавали \"неконкурентно предимство\" чрез санкциите, но сама създава такива условия за Минск. В случая става дума за недовоството му от това, че властите в Русия \"всячески поддържат \"Ростселмаш\" и го субсидират, нарушавайки нашите договорености в ЕАЭС\". \"Гомселмаш\" е един от големите производители на селскостопанска техника в Беларус с централа в град Гомел и филиали из целия бивш СССР.", "date": "2018.08.15", "title": "Цитат на деня: Руснаците се държат варварски с нас"}
{"url": "https://www.dnevnik.bg/evropa/2018/08/15/3296594_razlichen_germaniia_se_gotvi_da_vuvede_treti_pol_v/", "text": "Германското правителство одобри днес въвеждането на трети пол в официалните регистри, като човек ще има възможност да се вписва като \"различен\", предаде \"Асошиейтед прес\", цитирана от БТА. През ноември Федералният конституционен съд  постанови, че  трябва да се разреши хора да бъдат вписвани в регистрите нито като жени, нито като мъже, и нареди на властите или да въведат възможност за посочване на трети пол, или изобщо да премахнат графата \"пол\". Решението беше по дело, заведено от ищец, чието искане в данните за него в регистъра на ражданията полът му да бъде променен от \"женски\" на \"интерсексуален/различен\" или \"различен\" не било удовлетворено. Досега единствената друга възможност беше квадратчето за пол да се остави празно, отбелязва АП. Днешното решение да бъде добавено квадратче за трети пол с формулировката \"различен\" в регистъра на ражданията изисква и парламентарно одобрение. Министърът по въпросите на семейството Франциска Гифай, която е представител на лявоцентристите - по-малкия партньор на консерваторите в управляващата коалиция - заяви, че това е \"важна стъпка напред в правното признаване на хората, чиято полова идентичност не е нито мъжка, нито женска\". В съседна Австрия Конституционният съд  постанови през юни , че властите трябва да позволят в официалните регистри да бъдат вписвани хора като лица с различен от мъжкия и женския пол, ако желанието им е такова. Той обаче постанови и че няма нужда да се променя съществуващото законодателство, защото в него не е изрично упоменато, че полът на хората трябва да бъде мъжки или женски, отбелязва АП.", "date": "2018.08.15", "title": "\"Различен\": Германия се готви да въведе трети пол в регистрите"}
{"url": "https://www.dnevnik.bg/regioni/2018/08/15/3296600_bivshiiat_kmet_na_strelcha_izliza_predsrochno_ot/", "text": "Пазарджишкият окръжен съд реши, че бившият кмет на Стрелча и Пазарджик Иван Евстатиев трябва да бъде освободен от затвора предсрочно, съобщи БНР. Той излежава 4-годишна присъда за изнасилване. Първоначално бе осъден на 6 г. затвор, но след обжалване тя бе намалена.  С постановлението на съда остатъкът от година и два месеца се заменя с пробационна мярка. Иван Евстатиев ще трябва да се среща един път месечно с пробационен служител.  Присъдата бе за изнасилване на 16-годишна ученичка, за която Евстатиев твърдеше по време на процеса, че тя доброволно се е съгласила. Преди произнасянето на присъдата обвиняемият прекара почти 2 г. в ареста. Днешното постановление за предсрочно условно освобождаване, подлежи на обжалване в седемдневен срок.", "date": "2018.08.15", "title": "Бившият кмет на Стрелча излиза предсрочно от затвора"}
{"url": "https://www.dnevnik.bg/politika/2018/08/15/3296603_bsp_iska_ostavkata_na_cecka_cacheva_zaradi_problema_s/", "text": "БСП поиска оставките на правосъдния министър Цецка Цачева и на председателя на Агенцията по вписванията Зорница Даскалова заради кризата с Търговския регистър. Платформата не работи от няколко дни, а според левицата има съмнения, че ще бъдат изгубени данни. На \"Позитано\" 20 смятат, че хаосът е заради \"въпиюща некомпетентност\".  Според депутата от БСП Крум Зарков оставките трябва да бъдат подадени незабавно, тъй като хаосът е голям, а реакция няма. В противен случай социалистите ще поставят въпроса в парламента в началото на новия политически сезон. По думите му Цачева е знаела за проблемите, както и че Даскалова не изпълнява задълженията си, но не е предприела нищо. Зам.-председателят на БСП Деница Златева попита по време на пресконференция на партията днес дали е вярно, че системата е оставена без гаранционно обслужване и дали поръчката за поддръжка е спечелена от фирма на козметичка. Регистърът е офлайн от петък , което доведе до притеснения сред гражданите и собствениците на фирми заради възможни злоупотреби при отсъствието на регистър. Веднага след срива  правосъдният министър Цецка Цачева  сезира прокуратурата, ДАНС и МВР. Това е поредният проблем с регистъра от началото на годината. През пролетта, основно заради недомислена законодателна промяна, вписването на промени в дружествата започна да се бави с над 30 дни. Директор на Агенцията по вписванията е  свързаната с Делян Пеевски Зорница Даскалова . Преди това тя беше член на КЗК. До този момент нито Даскалова, нито Цецка Цачева са коментирали публично ситуацията. Мнението на лидера на \"Да, България\" Христо Иванов, че сривът на Търговския регистър застрашава националната сигурност (вижте  тук ).", "date": "2018.08.15", "title": "БСП иска оставката на Цецка Цачева заради проблема с Търговския регистър"}
{"url": "https://www.dnevnik.bg/politika/2018/08/15/3296609_bzns_s_agresivnata_si_artistichnost_siderov_otkloniava/", "text": "Като \"обществено неприемлива фигура\" определя партия БЗНС лидера на \"Атака\" - коалиционен партньор на ГЕРБ в управлението, Волен Сидеров. \"Когато държава е разтресена от срива на Търговския регистър, Сидеров, вместо да отговаря за назначения от него шеф на отговорната агенция, използва артистичната си агресия в Бургас, за да отклони вниманието в друга посока\", се казва в разпространена до медиите позиция на БЗНС. Директор на Агенцията по вписванията е  свързаната с Делян Пеевски Зорница Даскалова , която преди това беше член на Комисията за защита на конкуренцията, номинирана за поста от партия \"Атака\". Лидерът на \"Атака\" прави паралелни проверки на шумните заведения по Черноморието на тези на вицепремиера и негов коалиционен партньор Валери Симеонов. Симеонов влезе в открит  конфликт с министъра на туризма Николина Ангелкова  и стана инициатор и на законови промени, които  бяха приети на първо четене . Изненадващо коалиционният партньор на Симеонов - лидерът на \"Атака\" Волен Сидеров, се усъмни в проверките му и започна контраинспекции.  Сидеров поиска и оттегляне  на законопроекта за шума на Симеонов. Волен Сидеров е обществено неприемлива фигура с компрометиран политически морал. Символ на двоен стандарт, продажност и преориентация според конюнктурата. Той, явно подчинен на зависимости, бива инструктиран и държан да обслужва корпоративни и чужди на националните интереси политики. Неведнъж сме виждали как, след като се кланя на господаря си в Кремъл и открито призовава за излизане на България от НАТО и ЕС, този лицемер отива да изхарчи рублите си за скъп парижки лукс. За всички е ясно, че Сидеров е държан на къса политическа каишка, която се поема от различни кукловоди – наши и чужди. На обществото омръзна да гледа как безнаказано Волен Сидеров заиграва с крайни националистически, религиозни или фашизоидни тези, за да осигури личното си благополучие. БЗНС припомня, че със стратегическата си подкрепа за кабинета \"Орешарски\" Сидеров осигуряваше властта на мафията. Подигравателно, но и знаково беше наречен \"златния пръст на властта\". Продажничеството му беше наградено и с финансиране на лична политическа телевизия, докато независимите медии оцеляваха трудно във финансовата криза. Не сме забравили всички скандали, свързани с агресивното поведение на Сидеров. И сега отново в момент, в който държавата е разтресена от срива на Търговския регистър, Сидеров, вместо да отговаря за назначения от него шеф на отговорната агенция, използва артистичната си агресия в Бургас, за да отклони вниманието в друга посока. Скандалът му е опит да прикрие отговорността си! БЗНС пита: Докога ще поверяваме упражняването на държавната воля в ръцете на един износен популист, крепящ се единствено на инструкциите и вероятното финансиране на Кремъл? Докога този човек ще назначава кадри във висшата държавна администрация, след като буди масово обществено неодобрение? Докога Волен Сидеров ще определя дневния ред в държавата ни?", "date": "2018.08.15", "title": "БЗНС: С агресивната си артистичност Сидеров отклонява вниманието от Търговския регистър"}
{"url": "https://www.dnevnik.bg/biznes/2018/08/15/3296613_bulgarite_da_podbirat_zastrahovatelite_si_preporucha/", "text": "Когато застраховат колите си, да подбират застрахователя - с тези думи премиерът Бойко Борисов се обърна към онези над 200 хил. собственици на коли, които са сключили задължителната застраховка \"Гражданска отговорност\" с филиала на фалиралата кипърска компания \"Олимпик\". Дружеството от май няма право да сключва договори, а от 18 август в него ще бъде назначен ликвидатор, което отменя валидността на сключените застраховки. \"С усилия, воля, работа и засилен контрол ще направим така виновните да носят тежки санкции\", обеща премиерът при посещение във Варна, цитиран от \"Фокус\". Той съобщи, че е възложил проверка на финансовия министър Владислав Горанов и по закон независимата Комисия за финансов надзор. От КФН съобщиха по-рано днес, че е създадена такава организация, че клиентите на \"Олимпик\"\" да могат да сключват нови договори за \"Гражданска отговорност\" още днес с дата на валидност 18 август. Комисията се ангажира да информира потребителите, когато стане известен редът и сроковете, в които да претендират за обезщетения от кипърската страна.", "date": "2018.08.15", "title": "Българите да подбират застрахователите си, препоръча Борисов"}
{"url": "https://www.dnevnik.bg/bulgaria/2018/08/15/3296568_ot_16_avgust_potrebitelite_na_turgovskiia_registur/", "text": "От утре, 16 август, потребителите на Търговския регистър ще могат да извършват справки по ЕГН. Това каза по време на пресконференция изпълнителният директор на Агенцията по вписванията Зорница Даскалова. По думите ѝ никой не е застрахован от подобни проблеми, като добави, че \"такива неща се случват\". Тя каза още, че в такава кризисна ситуация нейното присъствие е нужно, за да координира действията по решаването на проблема. \"Когато дойде време за оставки, ще разберат всички. Това е политическо решение\", каза Даскалова. От БСП вече поискаха нейната оставка, както и на министъра на правосъдието Цецка Цачева в чийто ресор е регистъра. ГДБОП и ДАНС следят възстановяването Тя обеща, че другата седмица регистърът ще бъде възстановен в пълен обем и уточни, че всички действия по възстановяването на масивите с информация са под контрола на ГДБОП и ДАНС. \"Искам да успокоя всички - манипулация и изчезване на данни не са възможни\", добави тя. До края на седмицата трябва да е готов одит на системата на регистъра от Държавна агенция \"Електронно управление\", а разследването по причините за срива ще започне след възстановяването на всички данни. По-рано днес достъпът до Търговския регистър и регистъра на юридическите лица с нестопанска цел беше пуснат за справки за актуалното състояние на фирмите. Регистърът е офлайн от петък , което доведе до притеснения сред гражданите и собствениците на фирми заради възможни злоупотреби при отсъствието на регистър. Веднага след срива  правосъдният министър Цецка Цачева  сезира прокуратурата, ДАНС и МВР. Това е поредният проблем с регистъра от началото на годината. През пролетта, основно заради недомислена законодателна промяна, вписването на промени в дружествата започна да се бави с над 30 дни. Директор на Агенцията по вписванията е  свързаната с Делян Пеевски Зорница Даскалова . Преди това тя беше член на КЗК. До този момент нито Даскалова, нито Цецка Цачева са коментирали публично ситуацията.", "date": "2018.08.15", "title": "От 16 август справки в Търговския регистър ще се правят и по ЕГН"}
{"url": "https://www.dnevnik.bg/bulgaria/2018/08/15/3296610_firmata_poddurjashta_turgovskiia_registur_obiasni/", "text": "Фирмата, поддържаща Търговския регистър, който не работи от почти седмица, \"Лирекс\", обяви, че служителите й работят денонощно за отстраняване на проблема. Досега фирмата не е обявявала какъв е проблемът, довел до срива, а днес в съобщение до медиите цитира изявление от сутрешен блок на вицепремиера Томислав Дончев: \"Става дума за технически проблем – това, което е известно към момента, дефектирали дискови устройства, или както казват хората – изгорели.\" Допълва се, че в резултат е засегната работоспособността на регистъра. Компанията е изцяло концентрирана в това да възстанови работоспособността на системата и поради тази причина се въздържаме от коментари и мнения по темата. За нас е най-важно на първо място да направим всичко възможно за излизане от извънредната ситуация, се обяснява в съобщението. Посочва се, че \"Лирекс\" е компания с над 25-годишна история, която е осъществила множество проекти в публичния и корпоративния сектор в България, така и в чужбина. \"Партньори сме на най-големите, световни ИТ компании, членуваме в различни международни организации и вършим работата си, уповавайки се на петте ни ценности: колективен дух, инициативност, творческо мислене, коректно отношение и обучение и споделяне на опит\", пише \"Лирекс\". Междувременно за пръв път даде брифинг по случая и ръководството на Агенцията по вписванията. От него се разбра, че от четвъртък в сайта на агенцията ще могат да се правят справки по ЕГН. Директорът на агенцията Зорница Даскалова не можа да отговори на въпрос на \"Дневник\" какво се е съхранявало на 4-те дефектирали диска и не знаеше кога е правен резервно копие (бекъп) на данните, тъй като все още не е получила доклад от фирма \"Лирекс\", която поддържа регистъра. Тя обаче е получила уверения от специалисти, че няма да има загуба на данни.  Повече по темата четете  тук.", "date": "2018.08.15", "title": "Фирмата, поддържаща Търговския регистър, обясни срива с цитат на вицепремиер"}
{"url": "https://www.dnevnik.bg/kultura/2018/08/15/3296597_londonski_teatur_sus_sezon_v_pamet_na_dramaturga/", "text": "Лондонският театър, който от 2011 г. носи името на Харолд Пинтър, ще отбележи десетгодишнината от смъртта на британския драматург със сезон, посветен на творчеството му, съобщи \"Гардиън\". Театърът има амбициозната цел да постави всички едноактни пиеси на носителя на Нобелова награда за литература през 2005 г. Инициатор на проекта е режисьорът Джейми Лойд, според когото театралните зрители ще се почувстват така, сякаш колекционират грамофонни плочи. \"Всеки може да преоткрие някои чудесни минишедьоври, както и да попадне на неочаквани открития, които да го отведат до някое ново място\", казва той. Харолд Пинтър е считан за един от най-влиятелните и провокативни драматурзи от неговото поколение. А характерните за неговите пиеси паузи са довели до включването на думата \"пинтъреска\", която означава дълги паузи, в Оксфордския речник. Дмейми Лойд смята, че Харолд Пинтър е революционализирал световния театър, защото е успял да улови комичните нелепости на всекидневния живот и защото е разбрал, че голяма част от съвременното съществуване е борба за власт или скриване на емоции. Според режисьора днес политическата сила на думите на Пинтър е по-необходима от когато и да било. В сезона ще участват редица известни актьори, между които Мартин Фрийман, Джейн Хоръкс и Дейвид Сушей. Комикът Лий Еванс, който се оттегли от актьорската професия през 2014 г., също ще се завърне на сцената в памет на Харолд Пинтър. Актьорът е един от най-известните британски комици и е участвал в холивудски продукции като \"Петият елемент\" и \"Ах, тази Мери\". През 2007 г. Еванс участва в постановката на Пинтър \"Глупавият сервитьор\" в лондонски театър. Той споделя, че работата с Пинтър е била едно от най-вълнуващите събития в живота му, и го нарича \"моя герой\". Според него най-важното нещо в живота на Пинтър е била работата му като драматург. Той добавя, че нобелистът искрено се е радвал, когато неговите пиеси са давали възможност на актьорите да покажат способностите си на сцената.", "date": "2018.08.15", "title": "В памет на драматурга Харолд Пинтър лондонски театър организира сезон само с негови пиеси"}
{"url": "https://www.dnevnik.bg/sviat/2018/08/15/3296654_italianskoto_pravitelstvo_zaplashi_da_otneme/", "text": "Вицепремиерите на Италия Луиджи ди Майо и Матео Салвини единодушно обявиха намерението си да отнемат концесията на \"Аутостраде пер л'Италия\" ( Autostrade per l'Italia ), оператора на срутилия се вчера близо до Генуа мост \"Моранди\", информира италианският вестник \"Република\". Инцидентът отне живота на 39 души, от които 3 деца. Така един ден след трагедията правителството отправи \"декларации за война\" към оператора на срутилия се мост, коментира \"Република\". \"Отговорните за случилото се имат име и презиме - \"Аутостраде пер Л'Италия\". След години, през които се говореше, че структурите, управлявани от частни компании, се управляват по-добре, сме изправени пред един от най-големите европейски концесионери, който твърди, че този мост е бил сигурен\", каза вицепремиерът и министър на икономическото развитие, труда и социалната политика Луиджи ди Майо. \"Това са само извинения. \"Аутостраде\" трябваше да извършва поддръжката и не го е направила. На първо място, ръководните органи трябва да подадат оставка, възможно е да оттеглим концесията и да ги накараме да платят глоба от 150 милиона евро\", добави той. \"Ако частната компания не е в състояние да го направи, ще го стори държавата\", каза в заключение Ди Майо. В същото време министърът на икономиката и финансите Джовани Триа отчете \"необходимостта от сериозен план за държавни инвестиции в инфраструктурата, което е приоритет на правителството и за тази цел няма да има бюджетни ограничения\". Министърът на транспорта и инфраструктурата Данило Тонинели каза днес, че \"Аутостраде пер л'Италия\" ще трябва да даде своя принос към разходите за реконструкцията на моста, съобщи агенция \"Ройтерс\". Тонинели не отхвърли възможността концесията на магистрала А10 да бъде прехвърлена на държавната компания за управление на пътищата \"Анас\" (Anas), допълва \"Република\". \"Аутостраде пер л'Италия\" съобщи днес в комюнике, че е провеждала редовни детайлни проверки на структурата преди трагедията и те са показали удовлетворяващи резултати. Операторът твърди, че програмата за поддържане на моста се определя от резултатите от редовните проверки и е била одобрена от министерството на инфраструктурата и транспорта.", "date": "2018.08.15", "title": "Италианското правителство заплаши да отнеме концесията за моста \"Моранди\""}
{"url": "https://www.dnevnik.bg/sviat/2018/08/15/3296670_vruzkite_na_turciia_s_arabite_ne_biva_da_se_nadceniavat/", "text": "Президентът Ердоган смята, че турската лира се е сринала най-вече поради наличието на фалшиви новини в интернет. В началото на седмицата той заяви, че разпространяването на такива новини е равнозначно на държавна измяна, нарече авторите на подобни съдържания \"икономически терористи\" и ги обяви за \"предатели\". Преди това вътрешното министерство оповести, че ще цензурира критични коментари в социалните медии. А ето и резултатите дотук: от 7 август досега са били идентифицирани 346 потребителски профила, в които по провокативен начин бил коментиран  сривът на турската лира . Политологът от Центъра за турски изследвания и интеграционни проучвания в Есен Юнус Улусой предполага, че тези изявления на Ердоган допадат на неговите привърженици. За разлика от предишни икономически кризи този път Ердоган като нищо би могъл да убеди част от населението, че чужда суперсила е обявила \"икономическа война\" на Турция и иска да дестабилизира страната. \"Ердоган ще заложи на тази карта, въпреки че причините за кризата са вътре в самата Турция\", казва Улусой. Отношението на арабите е нееднозначно Според него обаче в дългосрочна перспектива Ердоган няма да има задоволително обяснение за срива на турската лира. Турският президент винаги се е хвалил, че именно на него се дължи забележителният икономически ръст. Сега обаче се случва точно обратното. \"В момента турците все още не усещат кризата сериозно, но скоро и това ще стане. Голяма част от тях навярно ще загубят работните си места, а доходите им ще се свият от високата инфлация\", казва политологът. Открит въпрос е дали и тогава Ердоган ще успее да обедини електората около себе си. Арабският свят също следи с напрежение кризата в Турция. Живеещият в Лондон блогър Мохамед Юмех писа в туитър, че арабите имат нееднозначно отношение към Ердоган. \"Едни го смятат за диктатор, спечелил избори, които навярно не са били изцяло демократични. А други искат да му подражават, но в различна среда.\" Явлението \"Ердоган\" е интересно както за демократите, така и за автократично настроените араби. Личността на турския президент разделя и поляризира обществото не само в Турция, но и в арабския свят. За Ердоган се оказва благоприятно това, че в лицето на Доналд Тръмп сега си намери не само могъщ противник, но и политик, който смята икономическите санкции за легитимен инструмент на политиката, поради което ги прилага масово. Колумнистът Абдел Бари Атуан пише в интернет, че Тръмп е настроил широки слоеве от арабския свят срещу себе си: \"Както шиитите, така и сунитите са зле настроени към неговото правителство, а и към неговата страна\", четем в Rai al-youm. С други думи, водещите ислямски държави – като например Турция или Иран, които спадат към различни религиозни лагери, биха могли да се обединят срещу Тръмп. \"Един срещу друг са застанали един голям и един малък Тръмп\"  Коментаторът на излизащия в Бейрут и Лондон вестник \"Ал Хаят\" Хазим ал Амин гледа на нещата другояче. \"Изявлението на Ердоган, че американците имали долара, а турците - своя Бог – е твърде странно. То нарежда Ердоган в редиците на политическите популисти, които залагат повече на религиозни изявления, отколкото на разумната политика\", каза той. Според него към същата група спадат още Доналд Тръмп, Бенямин Нетаняху, Владимир Путин и Али Хаменей. \"Всички те искат поне отчасти да заместят политиката с религия.\" Хазим ал Амин твърди още, че в отношенията между Турция и САЩ сега са застанали един срещу друг един голям и един малък Тръмп. Затова \"катастрофата е неизбежна\", пише той. Юнус Улусой смята, че в момента Ердоган не може да отстъпи пред американските искания за освобождаването на пастор Андрю Брънсън, защото това би означавало турският президент да претърпи унижение, каквото един ориенталски патриарх не може да си позволи. Подобно решение според Улусой е възможно само в дългосрочен план. Не особено активни икономически връзки  В икономическо отношение Турция не може да разчита напълно на арабската солидарност, казва Мустафа Елабад, директор на Центъра за регионални и стратегически изследвания в Кайро. \"Често пъти турско-арабското партньорство бива надценявано. Турция изнася за арабския свят предимно обикновени стоки, които не изискват голяма допълнителна преработка\", казва той. Най-близкият съюзник на Турция в арабския свят е Катар. Турция е  разположила там свои войски . Тесните връзки между двете страни се заздравиха допълнително през миналата година, когато  Турция мощно подкрепи Катар  след наложения на страната бойкот от коалицията около Саудитска Арабия. Тогава Турция снабдяваше Катар с всички стоки от първа необходимост. \"Не е ясно обаче доколко Катар ще може да подкрепи Турция. Малката страна е заета със собствената си криза\", пише вестник \"Вашингтон пост\". Турция поддържа връзки и с други държави от Персийския залив, включително и със Саудитска Арабия, но те са по-скоро скромни. \"Търговските взаимоотношения между Турция и Саудитска Арабия изобщо не могат да се сравняват с търговските отношения на Саудитска Арабия и държавите от ЕС\", казва Мустафа Елабад. \"Арабските държави няма да окажат подкрепа на Турция в сегашната криза\", казва той.", "date": "2018.08.15", "title": "Връзките на Турция с арабите не бива да се надценяват"}
{"url": "https://www.dnevnik.bg/evropa/2018/08/15/3296657_es_e_tvurde_baven_v_zashtitata_na_polskata_sudebna/", "text": "Председателят на полския Върховен съд Малгожата Герсдорф, която е в конфликт с управляващата партия, призова Европейския съюз да действа по-бързо в защитата на правосъдната система на страната от опитите на правителството да засили влиянието си върху съдилищата, предаде \"Ройтерс\". Комисията, изглежда, е повярвала в готовността на националистката партия \"Право и справедливост\" да преговаря, въпреки че правителството \"се опитва да спечели време\", заяви тя в интервю за агенцията. Герсдорф е в центъра на дебат за върховенството на закона в Полша. Тя оспори законодателството на \"Право и справедливост\" за ранно пенсиониране на върховни съдии и настоя, че мандатът й по конституция изтича през 2020 г. Въпреки че миналия месец президентът Анджей Дуда обяви, че Герсдорф се е пенсионирала,  тя продължава да работи  в офиса си в сградата на Върховния съд и получава заплата. След месеци преговори  ЕС започна да предприема серия от стъпки  срещу съдебните реформи в Полша, които смята, че противоречат на демократичните стандарти на блока. Правителството твърди, че промените са необходими, за да се подобри работата на съдилищата. Предстоят още разговори с Брюксел, но досега Варшава е направила само козметични отстъпки. \"Това, което може да се случи, е... съдиите да бъдат уволнени и (правителството) да направи стъпка назад, която обаче няма да е необходима, защото съдиите ще са си отишли\", коментира Герсдорф, според която ЕС действа с твърде голямо закъснение. \"Право и справедливост\" казва, че всичко, което прави, е законно и е подкрепено от мнозинството гласоподаватели. Според 65-годишната Герсдорф ЕС вероятно е твърде зает с възхода на популизма другаде в Европа, за да се фокусира пряко върху Полша. Тя се надява, че \"Право и справедливост\" ще се откаже от Върховния съд, но ще се оттегли, след като бъде конституционно назначен нов председател на съда. \"(Ще трябва) да напусна с достойнство\", допълва Герсдорф. Със серия от набързо одобрени закони \"Право и справедливост\" отстрани и замени много конституционни съдии и такива от Националния съдебен съвет. Заместниците бяха назначени по преразгледани процедури, които дават на депутатите по-силен глас. Според Герсдорф новите съдии във Върховния съд ще бъдат изправени пред значителни трудности заради липсата на опит и защото не са следили в достатъчна степен съдебния процес.", "date": "2018.08.15", "title": "ЕС е твърде бавен в защитата на полската съдебна система, каза председателят на Върховния съд"}
{"url": "https://www.dnevnik.bg/bulgaria/2018/08/15/3296655_predaliiat_se_sam_obshtinski_suvetnik_svurzan_s_mityo/", "text": "Спецсъдът остави в ареста общинския съветник от Несебър Пейко Янков. Той е обвинен за изнудване, участие в престъпна група, ръководена от Димитър Желязков, известен като Митьо Очите, и палеж. Съдът обаче прецени, че има доказателства само за извършено от Янков изнудване. Определението не е окончателно и подлежи на жалба или протест. Янков бе обявен за издирване след спецакцията от 1 август в Бургас, разбила бандата на Митьо Очите. В понеделник - 13 август, Янков дойде с адвокат в сградата на ГДБОП в София, като се предаде сам и получи обвиненията си лично. Задържани при акцията бяха 19. След това обвинение получиха 8 души заедно със сочения за техен лидер - Димитър Желязков, който все още е в Турция, където изчаква процедурата по екстрадицията му. Отделно обвинение получи и зам.-председателят на общинския съвет в Бургас, от когото се разграничиха от БСП, Бенчо Бенчев. Той беше привлечен към наказателна отговорност за това, че е укривал Желязков. Той беше обвинен и за  незаконно притежаване на боеприпаси . Според прокуратурата Янков е изнудвал свои съдружници, като ги заплашвал със сила, да се отказват от дружествените си дялове в общата им фирма \"Хермес груп\". Изпълнявал указания на Желязков и е участвал в палеж на казино в Слънчев бряг.  Съдия Елена Попова прие, че има доказателства, от които да се направи обосновано предположение за авторство на извършено от Янков изнудване. Той се срещал няколко пъти със съдружниците си Атанас Симеонов и Йордан Йорданов, за да ги заплашва, аргументира се с доказателствата по делото съдът. С общинския съветник е бил и Димитър Желязков. Основният спор е бил за хотел \"Хризантема\" в Слънчев бряг, притежаван от дружеството \"Хермес груп\". Половината от хотела била на Симеонов, а останалата част ­- на Янков и Йорданов. Янков обаче твърдял, че хотелът е построен от покойния му баща Димитър Янков, и искал да го притежава целия. На помощ му се притекъл и Митьо Очите, който неведнъж е звънял по телефона на двамата съдружници да ги плаши с палежи на имущество.  За обвинението в палеж съдът не видя никакви данни, че обвиняемият е участвал. Единствено свидетелят Йордан Йорданов споменава, че двамата са били в обтегнати отношения, но в показанията му няма никакви конкретни твърдения, че Янков е замесен в палежа. Съдът каза, че има много доказателства за съществуването на организирана престъпна група, но не и за участието и ролята на Янков в нея. Обвиняемият заяви, че не е виновен, и поиска по-лека мярка за неотклонение. В крайна сметка обаче съдебният състав прие, че има опасност Янков да повлияе на свидетели по делото, и му наложи най-тежката мярка за неотклонение - \"постоянен арест\". Преди заседанието адвокатът Росен Кожухаров и прокурорът Детелина Ганчева влязоха в задочен спор. Първо защитникът заяви пред журналисти, че клиентът му е получил призовка като свидетел, но не е могъл да отиде на посочения ден. Подчерта, че няма житейска и правна логика човек да се крие от правосъдието, ако е призован да свидетелства. По-късно Янков се е явил с адвокат пред разследващите и там двамата разбрали, че той е призован в качеството на обвиняем. По думите на Кожухаров от акцията до явяването на подзащитния му пред полицията той е бил в България. Прокурор Ганчева обаче заяви обратното - Янков е бил призоваван два пъти като и двата пъти е било в качеството му на обвиняем. Освен това по делото имало данни, че в периода от 1 до 13 август, той е излизал от България. Ганчева не успя да каже къде и за колко време е пътувал Янков, нито как го е правел, след като за него е имало издадена Европейска заповед за арест. Заяви само, че на 2 август, когато задочно е привлечен към наказателна отговорност, Янков е бил извън територията на страната и е бил в европейска държава.  От снимката на призовката на Янков се вижда, че е бил призован в качеството на свидетел. Aдвокат Желязков каза, че Янков се е познавал с Димитър Желязков, но доколкото знаел, нямали общ бизнес. Обясни познанството им с близките и малки населени места, в които живеят и работят двамата. С останалите обвинени за участие в престъпната група Янков не се познавал, каза още Кожухаров. Пейко Янков е втори мандат общински съветник от партия \"Сила\" и развива бизнес с хотели и казина. Син е на застреляния през 2007 г. Димитър Янков - един от най-­големите приватизатори в туристическия бранш.", "date": "2018.08.15", "title": "Предалият се сам общински съветник, свързан с Митьо Очите, остава в ареста (допълнена)"}
{"url": "https://www.dnevnik.bg/detski_dnevnik/2018/08/15/3296665_v_chasa_na_klasa_shte_se_prepodava_i_mediina_gramotnost/", "text": "В часовете по гражданско образование учениците ще учат и за електронното управление и медийната грамотност. Това предвиждат промени в наредба на образователното министерство, които са публикувани за обществено обсъждане. Към момента часовете по гражданско образование се провеждат в часа на класа и включват патриотично възпитание, военно образование, превенция при бедствия, кризи и тероризъм. Корупцията, дискриминацията и равенството ще бъдат разпознавани като форми на неравенство, срещу които хората трябва да се борят. В програмите влиза и познаване на принципите за разделението на властите и за върховенството на закона. Промените трябва да влязат в сила от тази учебна година и да бъдат включени в учебните планове.", "date": "2018.08.15", "title": "В часа на класа ще се преподава и медийна грамотност"}
{"url": "https://www.dnevnik.bg/zdrave/2018/08/15/3296683_bogdan_kirilov_e_noviiat_direktor_na_izpulnitelnata/", "text": "Богдан Кирилов е новият изпълнителен директор на Изпълнителната агенция по лекарствата (ИАЛ), считано от 17 август 2018 г., съобщиха от пресцентъра на Министерството на здравеопазването. От ноември 2017 г. до момента той е заместник изпълнителен директор на агенцията. Богдан Кирилов е член на управителния съвет на Европейската агенция по лекарствата, а през 2016/2017 г. е бил член и на Централната комисия по етика към Българския фармацевтичен съюз. Магистър-фармацевт Богдан Кирилов е завършил фармация в Медицинския университет - София, както и специалността обществено здраве и здравен мениджмънт. Досегашният директор на ИАЛ - проф. Асена Стоименова, напуска поста по лични причини. Тя ще бъде съветник на министъра на здравеопазването в областта на лекарствената политика. Стоименова остава член на управителния съвет на Европейската агенция по лекарствата, член на CHMP (Комитет за лекарствените продукти в хуманната медицина), както и програмен координатор за Световната здравна организация в областта на достъпа до лекарства и реимбурсиране на лекарствените продукти.", "date": "2018.08.15", "title": "Богдан Кирилов е новият директор на Изпълнителната агенция по лекарствата"}
{"url": "https://www.dnevnik.bg/sport/2018/08/15/3296614_bundesligata_shte_napravi_videopovtoreniiata/", "text": "С нов подход и промени, свързани със  системата за видеоповторения , ще започне новият сезон в Бундеслигата. Германският футболен съюз (DFB) се надява да направи съдийските видеопрегледи по-разбираеми за зрителите на стадионите. Подобрени графики ще информират запалянковците относно разглежданата ситуация и отсъденото решение впоследствие. Реферите ще продължат да се допитват до системата в случаите, когато има съмнение за гол, нарушения в наказателното поле, санкциониране с картон на играч и сбъркана идентичност при изгонване. Зрителите няма да имат възможност да гледат видеоповторенията на големи екрани на стадионите,  както беше на световното в Русия . През миналия сезон системата за видеоповторения беше използвана за пръв път в Бундеслигата. През първата половина от сезона технологията често водеше до объркване по трибуните и понесе доста критики от играчи и треньори. В определени моменти използването на системата доведе до грешно тълкуване на правилата, но постепенно съдиите и футболистите се нагодиха към видеоповторенията. \"Реферите бяха започнали да вземат решения на терена и не разчитаха на технологията. Разбираме, че със системата работят хора и отсъжданията не са със стопроцентова точност, но искаме да подобрим качеството им\", каза Луц Фрьолих, председател на съдийската комисия към DFB. През март  клубовете в Бундеслигата одобриха използването на системата и през новия сезон . Той започва на 24 август с домакинство на  шампиона в последните шест години  \"Байерн\" срещу \"Хофенхайм\".", "date": "2018.08.15", "title": "Бундеслигата ще направи видеоповторенията по-разбираеми за зрителите"}
{"url": "https://www.dnevnik.bg/video/novinite_na_bnt/2018/08/15/3296689_video_drugite_novini/", "text": "Християнският свят отбелязва Успение на Пресвета Богородица Програма \"Навън\" ще разведрява столичните пространства Очакват ни четири горещи години Индия подготвя първата си пилотирана мисия в Космоса \"Босият император\" продължава историята на \"Белгийският крал\" Копие на Тръмп боксира образа на Меркел", "date": "2018.08.15", "title": "Видео: Другите новини"}
{"url": "https://www.dnevnik.bg/biznes/2018/08/15/3296666_proekt_predlaga_i_lichna_otgovornost_ot/", "text": "Частични промени в режима за съхранение на нефтопродукти, които са част от Държавния резерв, предлага законопроект, публикуван за обсъждане в портала за обществени консултации. От системата не се вижда кой е вносител, но в мотивите му се посочва, че част от тези промени са били предвидени да бъдат гласувани на второ четене от предишното Народно събрание, което така и не е стигнало до тях заради разпускането му. Една от предлаганите промени въвежда лична отговорност за физическите лица, представляващи задължените и съхранителите на тези продукти, за спазването на поетите задължения. При бездействие от тяхна страна се предвижда административна отговорност. Според мотивите целта на тази мярка е да се ограничи порочната практика за използване на подставени лица с цел да се заобиколи законът. В същото време обаче се предлага да се намали санкцията, която в сега действащото законодателство е обвързана със стойността на съхраняваните продукти. Вносителите обясняват, че в това няма логика. През 2013 г. с промени в закона е въведена санкция в двоен размер на левовата равностойност на запасите по пазарни цени. Сега тази мярка се приема за несъразмерна и това се подкрепя и със съдебната практика, тъй като изчисляването създавало проблеми. Предлага се глобата да е 500 лв. на тон. Въвежда се задължение за Главна дирекция \"Гражданска регистрация и административно обслужване\" към Министерството на регионалното развитие да предоставя данни от националния класификатор на постоянните и настоящите адреси по искане на Държавната агенция \"Държавен резерв и военновременни запаси\" за хора, спрямо които агенцията извършва проверки. Предложени са изменения и допълнения, с които да се постигне по-голяма яснота в прилагането на методите за изчисляване на среднодневния нетен внос и вътрешнообщностни пристигания, както и среднодневното потребление при определяне нивата на запасите. Предвижда се още в бъдеще съхранителите на нефтопродукти, които са тяхна собственост, да удостоверяват количеството и наличността им не със складов запис, който е ценна книга, а със складов отчет. Записът се издава по договор за влог на чужди запаси. Когато собственик на склад съхранява чужди продукти, а иска да се дерегистрира като съхранител, ще може да го направи само ако е налице доказано влошено техническо състояние на склада, водещо до невъзможност в него да се съхраняват запаси. Така се възпрепятства възможността за нелоялно поведение от страна на съхранителите, водещо до затруднения за задължените по изпълнение на задълженията им по закона. Предвижда се уеднаквяване на отговорността на задължените и на съхранителите в случаите, когато има запаси, които не са създадени, или пък има неправомерно разпореждане с тях, водещо до намаляване на нивата им.", "date": "2018.08.15", "title": "Проект предлага и лична отговорност от съхраняващите горива за резерва"}
{"url": "https://www.dnevnik.bg/bulgaria/2018/08/15/3296698_dans_niama_da_raboti_po_anonimni_signali_predvijda/", "text": "Държавната агенция за национална сигурност /ДАНС/ няма да разглежда анонимни предложения и сигнали, освен ако това не бъде изрично наредено от председателя на агенцията или ако съдържат сведения за престъпления, свързани с националната сигурност. Това се предвижда в проект за наредба за обработването на предложенията и сигналите в ДАНС, публикувана за съгласуване на правителствения сайт за консултации. ДАНС пристъпва към промените с намерение да оптимизира работата си по постъпили предложения и сигнали, които се били увеличили значително последните години и така си проличала нуждата от промени, се разбира от мотивите към проекта. Според проекта за наредба сигнали към агенцията могат да се подават за корупция, злоупотреба с власт или служебно положение, лошо управление на държавно имущество или други неправомерни деяния, извършени от служители на ДАНС. Сигнали пък ще се приемат за неправомерни действия или бездействия на органи или длъжностни лица, с които се засяга националната сигурност. Когато предложенията и сигналите засягат въпроси от особена важност, пряко свързани с дейността на ДАНС по защита на националната сигурност, те ще могат да бъдат подавани и устно - по националната телефонна линия на агенцията. Разглеждането и вземането на решение по постъпилите предложения и сигнали ще трябва да става до два месеца от регистрацията им с възможност срокът да бъде продължен. Но не за повече от половин година общо. За да проверят сигналите, служителите на ДАНС ще могат да разговарят с подателите, да изискват техни писмени сведения, документи и др. \"За постигане на целите на проверките могат да се използват всички средства, които са допустими от закона\", се казва в проекта за наредба. За анонимни ще се приемат предложения и сигнали, които не са подписани (с изключение на получените по електронната поща), както и тези, в които не са посочени три имена и актуален адрес – за податели физически лица, наименование и адрес - за податели, които са държавни органи и органи на местното самоуправление, както и наименование, седалище и актуален адрес на управление - за организации. Предложения и сигнали, за които се установи, че не произлизат от лицето, посочено като техен автор, също се приемат за анонимни. Предложения и сигнали, подадени или препратени от висши органи на държавна власт, парламентарни комисии и народни представители, от държавни органи, организации или служби на други държави, или съдържащи сведения от първостепенно значение за националната сигурност, както и за извършени неправомерни деяния от служители на ДАНС, ще трябва да се докладват на председателя на агенцията. Писмени материали, в които се съдържат обиди или заплахи срещу служители на ДАНС или срещу агенцията, ще се предоставят на специализирана дирекция \"Сигурност на ДАНС\".", "date": "2018.08.15", "title": "ДАНС няма да работи по анонимни сигнали, предвижда проектонаредба"}
{"url": "https://www.dnevnik.bg/sport/2018/08/15/3296715_transferut_na_martin_rainov_v_levski_propadna/", "text": "Трансферът на капитана на \"Берое\" Мартин Райнов в \"Левски\" пропадна. 26-годишният полузащитник е предпочел да остане в настоящия си отбор, съобщи клубът от Стара Загора. \"Ние благодарим на Райнов за решението и се надяваме, че като капитан на този отбор ще помогне за постигане на нашите цели. Знаем, че заедно ще бъдем по-силни\", се казва в съобщението на официалния сайт на \"Берое\". \"Тук е мястото да съобщим на нашите фенове, че ръководството на \"Берое\" не желае да се разделя с никой от ключовите играчи в отбора\", заявиха още старозагорци. \"Берое\" потвърди, че \"Левски\" е имал желание да привлече Райнов. \"Като капитан Райнов смята, че взе правилното решение, с което да остане лидер на отбора, и ще даде всичко от себе си на терена в предстоящите битки\", допълват от клуба. ", "date": "2018.08.15", "title": "Трансферът на Мартин Райнов в \"Левски\" пропадна"}
{"url": "https://www.dnevnik.bg/razvlechenie/2018/08/15/3296673_disni_poveri_purvata_goliama_gei_rolia_v_svoi_film_na/", "text": "Филмовата компания \"Дисни\" ще повери първата голяма гей роля в свой филм на актьора Джак Уайтхол. Новината предизвика вълна от недоволство, пише Би Би Си. Информацията се завъртя в медиите, след като комикът коментира в профила си в \"Туитър\", че за него ще бъде чест да участва във филма Jungle Cruise и разкри, че героят, който ще изиграе, е с хомосексуална ориентация. Всъщност отредената му роля е поддържаща, но това няма да му попречи да стане най-значимият гей герой в историята на \"Дисни\". Jungle Cruise е базиран на едноименната атракция от увеселителния парк \"Дисниленд\". Режисьорът на лентата ще бъде Джаум Колет-Сера. Кечистът и холивудска звезда Дуейн Джонсън-Скалата ще изиграе капитан на яхта, който отвежда брат и сестра на пътешествие в джунглата в търсене на дърво с магически лечебни сили. Главната женска роля е отредена на Емили Блънт, а Джак Уайтхол ще изиграе нейния брат. Новината доведе до голяма вълна от критики в Холивуд. Основният аргумент на недоволните от кастинга на \"Дисни\" е, че Джак Уайтхол е с хетеросексуална ориентация. Според тях би било по-подходящо актьор с хомосексуална ориентация да изиграе ролята. На това мнение е актьорът и модел Омар Шариф Джуниър, според когото филмът е обречен на провал. Други хора смятат, че ако на актьор с хомосексуална ориентация бъде възложена гей роля, това само би утвърдило стереотипите. В статия по темата Гари Нън от вестник \"Гардиън\" пише, че доскоро е било немислимо във филм на \"Дисни\" един от главните герои да бъде гей. Според него е най-добре новината да бъде отпразнувана, а ако само актьори с хомосексуална ориентация играят гей роли, това по никакъв начин не би променило неравенството. Миналата година  \"Дисни\" отказа да изреже гей сцената от \"Красавицата и звяра\"  и филмът не тръгна по кината в Малайзия, след като сцената предизвика смут сред консервативни религиозни общности.", "date": "2018.08.15", "title": "\"Дисни\" повери първата голяма гей роля в свой филм на Джак Уайтхол"}
{"url": "https://www.dnevnik.bg/photos/2018/08/15/3296658_fotogaleriia_svetovnite_snimki_na_denia_15_avgust_2018g/", "text": "Акванавтите от цирк \"Циркор\" демонстрират уменията си на Стокхолмския културен фестивал в Стокхолм, Швеция.", "date": "2018.08.15", "title": "Фотогалерия: Световните снимки на деня 15 август 2018г."}
{"url": "https://www.dnevnik.bg/sviat/2018/08/15/3296775_polsha_poiska_ot_sasht_da_izgradiat_postoianna_voenna/", "text": "На парада по случай празника на полската армия президентът Анджей Дуда изрази надежда, че САЩ ще установят постоянно военно присъствие в страната му, предаде \"Асошиейтед прес\", цитирана от БТА. Полша се опасява от новите прояви на руска агресивност в Източна Европа. Президентът Дуда заяви по време на днешния празник, че постоянното присъствие на американски сили \"би уплашило всеки потенциален нападател\". Американската армия разполага и извежда войски в Полша и в други нервни страни от източния фланг на НАТО, действайки както самостоятелно, така и като част от Алианса. Дуда заяви, че би искал, ако икономическото състояние на страната го позволява, разходите за отбрана да бъдат повишени до два и половина процента от Брутния вътрешен продукт. Поставената от НАТО цел е 2% и Варшава вече я е постигнала.", "date": "2018.08.15", "title": "Полша поиска от САЩ да изградят постоянна военна база в страната"}
{"url": "https://www.dnevnik.bg/sport/2018/08/15/3296770_bivsh_futbolist_e_ocelial_sled_padane_s_kola_ot_mosta/", "text": "Бившият италиански футболист Давиде Капело е оцелял, след като автомобилът му е паднал от моста \"Моранди\", който се срути във вторник. Трагичният инцидент край Генуа отне живота на 39 души, сред които три деца. \"Чух невероятен шум. Видях, че пътят се срутва и полетях надолу\", разказва Капело пред \"Ройтерс\". Мостът \"Моранди\", който е част от магистрала А10, е висок около 100 метра и е строен през 60-те години. Автомобилът на Капело е прелетял около 30 метра и се е разбил в срутилите се бетонни блокове. Въпреки че колата е била смазана, 33-годишният италианец се е разминал без сериозни травми. Бившият вратар е бил изваден от спасителните екипи и откаран в болница. \"Имах достатъчно късмет да се приземя. Нямам никаква идея как съм жив, след като видях колата. Чувствах се, сякаш се е случило чудо. Гледах спасителните екипи, пожарникарите, всички. Беше като във филм\", казва още Капело.  Той е имал обещаваща кариера като юноша и дори има мачове за националния отбор на Италия за младежи до 20 години. Капело е юноша на \"Каляри\", където прави първите си стъпки в професионалния футбол. През 2004 г. вратарят е част от отбора, който печели промоция за Серия А. Капело не успява да запише мача в елита, тъй като е едва трети избор за вратарския пост. След това той се състезава в долните нива на италианския футбол, а по-късно решава да се насочи към треньорството. През 2013 г. Капело решава да стане пожарникар. Според него именно покровителката на италианските пожарникари - Света Барбата, му е помогнала да оцелее. \"Това, което се случи, е чудо. Света Барбара ме закриляше\", заяви той.", "date": "2018.08.15", "title": "Бивш футболист e оцелял след падане с кола от моста \"Моранди\""}
{"url": "https://www.dnevnik.bg/sviat/2018/08/15/3296777_velikobritaniia_vdigna_iztrebiteli_ot_rumuniia_zaradi/", "text": "Британски изтребители са излетели под тревога от румънската военновъздушна база \"Михаил Когълничану\" на 13 август, за да съпроводят руски самолети над Черно море, предаде ТАСС, цитирайки говорител на кралските военновъздушни сили. Става въпрос за шест руски бомбардировача Су-24. \"Можем да потвърдим, че два базирани в Румъния изтребителя \"Тайфун\" на кралските военновъздушни сили излетяха на 13 август в отговор на действия на руски самолети, извършващи полети около въздушното пространство на НАТО над Черно море\", заяви говорителят на британските ВВС. Той добави, че изтребителите са наблюдавали самолетите от разстояние, но не е имало визуално прехващане. Информацията не е вярна, твърдят от руското министерство на отбраната Също пред ТАСС от руското министерство на отбраната, посочват, че в съобщението на британците има неточности. \"На 13 август четири самолета от морската авиация на Черноморския флот, сред които нямаше нито един бомбардировач Су-24, изпълниха планови учебни полети над Черно море. След изпълнението на задачата на полета в зададения район от въздушното пространство на разстояние над 30 км беше забелязан военен самолет на страна от НАТО\", съобщава руското министерство. От там уточняват, че самолетът на НАТО не е извършил никакви маневри, не се отклонил от маршрута и не се е приближи до руските самолети, които се връщали към летището, на което са разположени. Полетите на морската авиация на руския Черноморски флот се изпълняват в строго съответствие с международните правила за използване на въздушното пространство и без да се нарушават границите на други страни, се казва още в позицията на руското министерство на отбраната. На 26 юли британски изтребители съпроводиха руски бомбардировач Су-24, докато той напусне въздушното пространство на Румъния, припомня ТАСС. Четири бойните самолета на Великобритания са в румънската военновъздушна база \"Михаил Когълничану\" от април. Сред задачите им е патрулиране на въздушното пространство на източния фланг на НАТО.", "date": "2018.08.15", "title": "Великобритания обяви, че вдигнала свои изтребители от Румъния, заради руски самолети"}
{"url": "https://www.dnevnik.bg/bulgaria/2018/08/15/3296779_valeri_simeonov_obvini_siderov_che_go_napada_s_dolni/", "text": "Вицепремиерът Валери Симеонов използва профила си във \"Фейсбук\", за да обяви, че съпредседателят на коалиция \"Обединени патриоти\" и лидер на \"Атака\"  Волен Сидеров го е атакувал тази сутрин , изричайки \"долни лъжи\". В осем точки лидерът на НФСБ опровергава твърденията на колегата си, че  спирането на работата на дискотеките \"Какао бийч\" в Слънчев бряг и \"Хедон\" край Созопол  е незаконно. Симеонов подчертава, че действията на регионалната здравна инспекция и полицията в Бургас са съобразени с действащия Закона за защита на околната среда от шума (ЗЗШОС). Вицепремиерът посочва също, че проверките се \"извършват от ограничени екипи на РЗИ и органите на реда, което не отговаря на твърденията на г-н Сидеров за \"репресивни действия\", извършвани от \"шпиц команди\", \"маскирани тежковъоръжени полицаи\". Симеонов отрича и обвиненията в тенденциозност, като подчертава, че всички проверки са били извършени след подадени сигнали на телефон 112, като зад тях стоят конкретни жалбоподатели с имена и телефони. \"Не се извършват проверки по анонимни сигнали\", подчерта вицепремиерът. Според него твърденията за злоупотреба с власт не са подкрепени с никакви факти, но в случай на съмнения за такива, могат да бъдат сезирани компетентните органи (прокуратура или съд), което до момента не било направено нито от проверяваните, нито от Сидеров. \"Измисленото ми роднинство с началника на РЗИ Бургас е долна лъжа и не заслужава по-нататъшен коментар\", завършва позицията си Валери Симеонов. Междувременно в своя \"Фейсбук\" профил Сидеров,  коментира днешна позиция на БЗНС  на бившия военен министър Николай Ненчев в защита на Симеонов. Според лидера на \"Атака\"  това действие показвало , че Валери Симеонов като лидер на НФСБ има контакт с партии, които са против правителството - БЗНС, \"ДСБ на Атанасов\" и другите разклонения на костовистите\".", "date": "2018.08.15", "title": "Валери Симеонов обвини Сидеров, че го напада с долни лъжи"}
{"url": "https://www.dnevnik.bg/sport/2018/08/15/3296785_djokovich_produljava_napred_v_sinsinati_sled_obrat/", "text": "Носителят на 13 титли от Големия шлем Новак Джокович загуби сет срещу французина Адриан Манарино, но постигна категоричен обрат и се класира за третия кръг на турнира от сериите \"Мастърс\" в Синсинати. Сърбинът спечели с 4:6, 6:2, 6:1 след 2.08 часа игра. В спор за място в четвъртфиналите Джокович ще се изправи срещу миналогодишния шампион Григор Димитров или Миша Зверев от Германия. Сърбинът преследва първи трофей в Синсинати, като досега има пет загубени финала. Това е единственият турнир от сериите \"Мастърс\", който той никога не е печелил. Джокович започна доста колебливо мача с Манарино. В първия сет шампионът от \"Уимбълдън\" нямаше нито една точка за пробив. В същото време той сервираше доста неубедително и даде четири възможности на съперника. Французинът се възползва при една от тях и спечели първи сет срещу сърбина в четвъртия мач помежду им. Джокович бързо превключи на по-високи обороти, проби още в първия сервис гейм на Манарино във втория сет и поведе с 2:0. Французинът веднага успя да върна пробива. Сърбинът обаче отговори по впечатляващ начин и спечели десет от следващите 12 гейма, за да обърне мача в своя полза. В същото време Робин Хаазе поднесе първата голяма изненада в Синсинати. Холандецът, който заема 55-ото място в световната ранглиста, отстрани поставения под №2 Александър Зверев. В здрава битка, продължила два часа и половина, 31-годишният тенисист от Хага се наложи с 5:7, 6:4, 7:5. През обрат премина и мачът между поставения под №7 Марин Чилич и румънския квалификант Мариуш Копил. Хърватинът надигра финалиста от турнира в София с 6:7 (4), 6:4, 6:4 след 2.17 часа.", "date": "2018.08.15", "title": "Джокович продължава напред в Синсинати след обрат, Зверев отпадна"}
{"url": "https://www.dnevnik.bg/bulgaria/2018/08/15/3296788_siderov_zapodozria_simeonov_che_tursi_kontakti_s/", "text": "Валери Симеонов като лидер на НФСБ има контакт с партии, които са против това правителство. Имам предвид БЗНС на г-н Ненчев, която е виртуална всъщност, заедно с ДСБ на Атанасов и другите разклонения на костовистите. Чувам, че си общували със Симеонов, търсели го. Това написа днес в своя профил във \"Фейсбук\" лидерът на \"Атака\" Волен Сидеров. Повод за реакцията му е  позиция на БЗНС от днес , в която се казва, че ръководителят на агенцията за вписванията е негово назначение, а той използва \"артистичната си агресия в Бургас\", за да отклони вниманието от спирането на работата на Търговския регистър. \"Първото, което се сещам е, че г-н Ненчев реагира вместо Валери Симеонов. те да не са заедно в някакъв клуб, дали е Зет, Хикс, Игрек, не знам\", пише Сидеров. Според него тази реакция \"може би показва кой с кого ще се явява на избори. \"По този въпрос има колебания напоследък. Питат ме - ще излизате ли заедно на избори, аз казвам не знам - Валери Симеонов не казва. Чувам информации, че го търсят такива партии като тази на Ненчев, Радан Кънев, Атанасов. Той самият трябва да си каже ясно с кого ще отива на избори. Това е негов проблем\", посочва лидерът на \"Атака\". След куп нападки срещу Ненчев, Сидеров обявява, че не познава директора на Агенция по вписванията Зорница Даскалова и тя не е негово назначение, а за нападките на Ненчев е сезирал адвокати.", "date": "2018.08.15", "title": "Сидеров заподозря Симеонов, че търси контакти с костовисти"}
{"url": "https://www.dnevnik.bg/sviat/2018/08/15/3296791_trump_otne_dostupa_na_bivshiia_direktor_na_cru_do/", "text": "Президентът на САЩ е отнел достъпа до секретна информация на бившия директор на Централното разузнавателно управление, съобщи говорителката на Белия дом. Джон Бренън е един от най-откровените критици на Доналд Тръмп, а според говорителката Сара Сандърс именно това е и причината да бъде спряна възможността му да се запознава със секретна или квалифицирана информация. По думите ѝ мотивът е \"безотговорното му поведение\". След срещата Тръмп-Путин през юли в Хелзинки бившият директор на ЦРУ определи представянето на американския президент като \"чиста държавна измяна\". Днес Бренън написа в профила си в \"Туитър\": \"Стъписващо е колко често вие не успявате да покриете дори минималните стандарти за почтеност, добри обноски и и порядъчност. Изглежда вие никога няма да разберете какво означава да си президент, нито какво е нужно, за да бъдеш добър, достоен и честен човек. Толкова разочароващо, толкова опасно за нашата страна\". Тръмп проверява и достъпа до класифицирана информация на бившия директор на ФБР Джеймс Коми, когото скандално уволни миналата година, както и на Джеймс Клапър, директорът на националното разузнаване при управлението на Барак Обама.", "date": "2018.08.15", "title": "Тръмп отне достъпа на бившия директор на ЦРУ до секретна информация"}
{"url": "https://www.dnevnik.bg/sport/2018/08/15/3296784_barselona_specheli_trofeia_joan_hamper_sled_razgrom/", "text": "Барселона\" спечели трофея \"Жоан Гампер\" след убедителна победа с 3:0 срещу \"Бока хуниорс\". Малкълм, Лионел Меси и Рафиня донесоха успеха на каталунците пред 70 хиляди зрители на \"Камп ноу\". \"Барселона\" спечели отличието за шести пореден и общо 41-и път. Демонстративната надпревара, с която по традиция каталунците загряват за новия сезон, се проведе за 53-а поредна година. От 1966 до 1996 г. е имало турнир с участието на четири отбора, а от 1997 г. два отбора си оспорват трофея в един мач. Преди началото на днешния мач  новият капитан на \"Барселона\" Лионел Меси  направи изявление пред феновете. Той приветства новите попълнения и обеща отборът да се бори за всички възможни трофеи през новия сезон. Меси започна като титуляр, а като негови партньор в атака действаха Малкълм и Мунир ел Хадади. Останалите избраници на старши треньора Ернесто Валверде бяха Марк Андре тер Стеген, Жерар Пике, Самуел Умтити, Сержи Роберто, Хуан Миранда, Артуро Видал, Иван Ракитич и Филипе Коутиньо. \"Барселона\" откри резултата в 18-ата минута. Малкъм получи топката вляво от наказателното поле, влезе навътре и с хубав диагонален удар с левия крак насочи топката в долния далечен ъгъл. Шест минути преди края на полувремето каталунците удвоиха аванса си. Меси проби през центъра и потърси двойно подаване с Мунир. Защитата пресече паса, но топката се върна в аржентинеца, който технично прехвърли вратаря Естебан Андрада. В последната минута на първата част \"Бока хуниорс\" можеше да намали резултата, но удар на Себастиан Виля срещна страничната греда. В 67-ата минута влезлият като резерва Рафиня Алкантара добави трето попадение. Той размени двойно подаване с Луис Суарес, овладя на гърди. прехвърли вратаря и отблизо насочи топката в опразнената вратата. Това беше последната проверка на испанския шампион преди началото на новия сезон в Примера дивисион. В събота каталунците посрещат \"Алавес\" в първия си шампионатен двубой.", "date": "2018.08.15", "title": "\"Барселона\" спечели трофея \"Жоан Гампер\" след разгром над \"Бока хуниорс\""}
{"url": "https://www.dnevnik.bg/bulgaria/2018/08/15/3296803_turjestvata_za_praznika_na_varna_biaha_otmeneni_zaradi/", "text": "Концертът на Морска гара, който трябваше да започне в 21 часа днес и празничната заря след него за Деня на Варна тази вечер, бяха отменени, след като в късния следобед две деца паднаха в морето край вълнолома и изчезнаха. Сигналът за инцидента е бил подаден около 17.40 часа. Издирването е започнало незабавно от полицейски служители, които в този момент са били в района на Морска гара. По-късно са се включили екипи на пожарната, катери на Морска администрация и водолази от Военноморските сили, предаде агенция \"Фокус\". Заради силното вълнение водолазите не са успели да се приближат до мястото, където са изчезнали децата. С падането на нощта търсенето е прекратено. Директорът на Морска администрация във Варна кап. Валентин Енчев обяви пред радио \"Фокус\", че утре веднага след развиделяване, издирването ще продължи. Директорът на пожарната във Варна комисар Тихомир Тотев коментира, че не очаква децата да бъдат намерени живи след толкова време.", "date": "2018.08.15", "title": "Тържествата за празника на Варна бяха отменени, заради изчезнали в морето деца"}
