{"url": "https://www.dnevnik.bg/photos/2018/03/09/3143817_fotogaleriia_na_nai-goliamata_kinolojka_izlojba_v_sveta/", "text": "Киноложката изложба \"Кръфтс\" (Crufts) се провежда за поредна година в Бирмингам, Великобритания.", "date": "2018.03.09", "title": "Фотогалерия: На най-голямата киноложка изложба в света"}
{"url": "https://www.dnevnik.bg/sviat/2018/03/09/3143820_sud_v_madrid_otkaza_da_pusne_katalunski_aktivist_v/", "text": "Върховният съд в Мадрид отхвърли молбата на каталунския активист и лидер на най-голямата организация, подкрепяща независимостта, да бъде пуснат от затвора, за да отиде на заседанието на парламента, което може да го избере за премиер, обявиха медиите в Испания. Съдията Пабло Ярена реши, че той не може да запусне центъра за задържане, където е с мярка предварителен затвор заради кампанията за отделяне на Каталуня от Испания, нито може да се яви в парламента в Барселона за заседанието, на което би могъл да бъде избран за следващ премиер на автономната област. Уволненият лидер Карлес Пучдемон, който обяви, че  доброволно оттегля кандидатурата си \"временно\" , не стигна до заседанието, защото не се върна в Испания от Брюксел, за да не бъде арестуван. Испанските институции обявиха, че той не би могъл да бъде избран от разстояние, и това отложи заседанието, на което трябваше да се гласува кандидатурата му, със седмици. Каталунският парламент вече насрочи избора на Санчес (заседанието, на което процедурата по назначаване трябва да се случи след дебати и гласуване) за 12 март. Върховната прокуратура вече се обяви дори срещу временното излизане на Санчес от затвора. Новият кандидат на партиите на независимостта беше сред първите арестувани още преди референдума от 1 октомври. За поддръжниците на отделянето той е  \"политически затворник\" , а за испанските власти - разследван за подстрекателство към размирици.", "date": "2018.03.09", "title": "Съд в Мадрид отказа да пусне каталунски активист на свобода, за да стане премиер"}
{"url": "https://www.dnevnik.bg/zelen/2018/03/09/3143844_doklad_s_preporuki_za_pirin_na_junesko_shte_izleze_v/", "text": "След едноседмично посещение на експерта от ЮНЕСКО Херве Летие в България в края на април той ще е готов с доклад с оценка и препоръки по проекта за план за управление на Национален парк \"Пирин\". През юни документът ще бъде финално представен за обсъждане на заседанието на Консултативния орган на  ЮНЕСКО,  научи \"Дневник\" от пресцентъра на МОСВ. Изготвеният от \"Пролес Инженеринг\" проект за актуализация на план трябваше да влезе в сила през 2014 г., но беше неколкократно връщан от МОСВ за редакции на фирмата-изпълнител. В момента той е обжалван в съда. Тъй като все още не е финално одобрен, в момента действа старият план за управление на парка. В началото на тази година кабинетът одобри поправки за него, които предизвикаха граждански протести, продължаващи и до момента.  Мисията на международния експерт не е проверяваща, а съвещателна. Резултатът й ще има препоръчителен характер. \"Тази мисия е съвещателна, организацията ни може да съветва да се постъпи по определен начин и да се предприемат определени действия\", е уточнил експертът, цитиран от МОСВ. И финалният доклад на ЮНЕСКО ще има препоръчителен, а не задължаващ характер и не може да влияе на решението на правителството по казуса. През последните пет дни Херве Летие е на мисия в страната, за да се запознае на място с актуализацията на плана за управление на Пирин и да установи дали проектът съответства с решенията на Комитета за световно наследство към ЮНЕСКО и обезпечава опазването на обекта. Летие се е срещнал с представители на отговорните институции, местната власт, неправителствени организации, посетил е националния парк и град Банско, стана ясно от съобщение на МОСВ. От пресцентъра на министерството на екологията обаче не можаха да отговорят на въпрос на \"Дневник\" дали по време на официалните срещи са обсъждани вече  гласуваните от кабинета и оспорвани поправки на действащия в момента план за управление на Пирин,  срещу които граждани протестират вече трети месец. В началото на седмица Летие се е срещнал с представители и на неправителствения сектор. По време на среща с коалиция \"За да остане природа в България\" и учени от БАН еколозите са представили позицията си по ролята на буферните зони за опазването на обекта на световното наследство, за потенциалното влияние на новия план за управление върху обекта, влиянието на измененията на действащия в момента план, одобрени на 28 декември от Министерския съвет, липсата на експертиза и участие от БАН при тези промени, за икономическия и политическия натиск. Това научи \"Дневник\" от представител на коалицията, присъствал на срещата. От сряда експертът е в Банско, където се е запознал със състоянието на Пирин и с новия план за управление на парка, представен на среща в дирекцията на парка. В четвъртък той е бил и на среща, организирана от кмета на Банско Георги Икономов. На нея са присъствали вицепремиерът Валери Симеонов, министърът на околната среда и водите Нено Димов и представители на общините Разлог, Добринище и Сандански, намиращи се на територията на националния парк. \"Тази седмица успях да изслушам много хора, да събера много документи. Те ще ми позволят да изготвя препоръка за правителството. Не съм тук, за да взимам решение, не мога да позволя или да забраня каквото и да било. Мога да ви дам съвет, който да помогне на правителството. Ще бъда обективен и независим. Моята задача е трудна, срещнах се с много хора и чух различни мнения\", е заявил Херве Летие на брифинг в общината в Банско пред регионални медии преди ден. Министър Димов е посочил, че по време на срещата е било дискутирано забавянето на новия план за управление и е било заявено желанието на МОСВ да има ясно развитие на Национален парк \"Пирин\" през следващите години. Летие е препоръчал да се подготви дългосрочна визия на ски зоната, заяви кметът на Банско, но допълни, че това е невъзможно в момента, защото сегашният план за управление е изключително рестриктивен и блокиращ. \"Искаме по-гъвкав, действащ и практичен план. Чак тогава ще имаме дългосрочна визия\", каза Георги Икономов, който също така е благодарил на МОСВ, че \" подхожда отговорно към проблема\". \"Убеден съм, че обединяването на усилията на местната общност и изпълнителната власт ще доведе до правилни решения\", е добавил Икономов. Според него за намаляване на замърсяването на природата от автомобили, които се качват в планината, е необходимо построяването на втория кабинков лифт и подобряването на инфраструктурата. \"Моето присъствие тук е, за да подчертая важността на развитието на тази икономическа зона, тъй като тук туризмът е основен поминък, и да заявя пред господин Летие необходимостта от решаването на този проблем\", е заявил вицепремиерът Валери Симеонов.", "date": "2018.03.09", "title": "Доклад с препоръки за Пирин на ЮНЕСКО ще излезе в края на април"}
{"url": "https://www.dnevnik.bg/bulgaria/2018/03/09/3143735_nov_opit_za_reforma_na_administraciiata_optimistichni/", "text": "Да се опростят изискванията за над 700 административни услуги за бизнеса и за голяма част от ключовите \"епизоди от живота\" на гражданите. Най-честите услуги в общините да са уеднаквят за цялата страна, удостоверенията, които се издават от една институция за пред друга, да се предават по вътрешен ред, вместо да се изискват от гражданите, и да се обединят и стандартизират хилядите еднакви регистри за административни услуги на институциите в страната. Това са част от мерките, които обмислят Министерският съвет и националното сдружение на общините, които си партнират по нов проект за реформа на администрацията. Проектът \"Трансформация на модела на административно обслужване\" се финансира с  по оперативна програма \"Добро управление\" и резултатите по него до момента бяха представени днес в Министерския съвет от дирекцията за модернизация на администрацията, сдружението на общините и от представители на фирмите, провели първоначалните анализи. Целта на проекта засега е само  , като посочи проблемите и евентуалните решения. В рамките му са проведени множество анализи, които потвърждават известните за всички граждани бюрократични проблеми като тромавите срокове, различните изисквания и омагьосаните кръгове от изискуеми документи за различните услуги. Изводите от анализите и предложенията на изпълнителите им обаче тепърва предстои да се обсъждат в правителството, защото ще изискват многобройни законови и нормативни промени, когато започнат да се въвеждат, се разбра при днешното представяне. Събития от живота и бизнеса  Може би най-амбициозната идея на проекта е да опрости най-популярните житейски и бизнес събития - раждането на бебе, сключването на брак, закупуването на автомобил и апартамент, основаването на фирма или закриването й, изброиха изпълнителите на проекта. От първата категория са подбрани около 10 от общо 24 подобни събития, а за бизнеса се предвиждат административни облекчения по над 700 услуги. Една от идеите е например при придобиване на свидетелство за правоуправление на автомобил (шофьорска книжка), документите за издаването й да се подават директно от обучаващата фирма при успешно преминат изпит, вместо човек да ходи лично в КАТ и сам да урежда този въпрос. Общините  \"Посоката трябва да се обърне - не администрацията да работи в своя угода и да си планира нещата така, както на нея й е най-лесно, а изходната точка трябва да е гражданинът, който в крайна сметка покрива заплатата на тази администрация. Тя е длъжна да му осигури качествено обслужване с минимален разход на енергия, време и средства\", коментира Теодора Дачева, зам. изпълнителен директор на националното сдружение на общините. По проекта сдружението е решило да избере   и да се опита да ги уеднакви във всички общини, защото сега хората често се сблъскват с проблема, че за едни и същи административни услуги има различни изисквания. \"Ако отидете в Кричим, за да си извадите разрешение за строеж, ще ви искат едни документи и ще ви издадат съответното удостоверение в един срок, докато същото нещо в Русе ще протече по различен начин, тъй като общините имат своята оперативна самостоятелност\", посочи като пример Дачева. Според нея трябва да се стандартизират поне елементите, които могат - бланките и технологичните процеси, обаче  . За тях ще се въведат общи максимално допустими стойности, с които всички общини да се съобразяват според капацитета си и сложността на задачата, но няма да са фиксирани. \"Цялата свършена работа досега непрекъснато е консултирана с общините защото не е тайна, че трудно се преборваме с   - и общинската, и държавната\". Това, което за момента сме установили, че много трудно ще направим еднакво във всички общини, са цените на услугите заради спецификата и числеността на всяка община. Големи разминавания има и по отношение на сроковете\", коментира Дачева, но обясни, че ще поставят максимални срокове, които да са реалистични за всички. След проучване на честотата на предоставяне на общо 155 услуги във всички общини за една година (2015 г.) сдружението се е спряло на няколко, които отчетливо се търсят най-много - от една страна, тези за  като регистрация на постоянен адрес и, от друга страна - свързани с  . По списъка е създаден вече един информационен лист, по който всяка община се движи, за да предостави услугата, и в него са описани документите, които могат да се изискват, като са отчетени например тези, които администрацията може да си осигури по вътрешен ред, вместо да изисква от гражданите. Така ще се създадат своеобразни библиотеки с различните формуляри и процедури, а в хода на опростяването на документацията ще могат да се изчистят и различни  , които се допускат сега. Едно гише  На всеки се налага да подава заявления за административни услуги понякога било за издаването на разрешително или удостоверение. Много често към тях обаче се налагат различни приложения, например удостоверения от други администрации - за постоянен адрес, за съдимост, за наследство, за добита образователна степен. И когато всички те трябва да са на хартия, осигуряването им е свързано с много време и може би пътуване, а  , при положение че цялата тази информация е налична в информационната система на съответната администрация, която я издава, коментира Драгомир Манов от фирмата \"Контракс\", един от изпълнителите на проекта, натоварен със задачата да провери как оборотът на удостоверения между институциите може да се съкрати. Решението, което предлагат, е където е възможно, всичко това да става на \"едно гише\". Служителите, които обработват полученото заявление, по прост и лесен начин сами и по служебен път да изискат,, и то на момента всички останали необходими документи, посочи Манов. За да стане възможно това обаче, администрациите трябва да имат  , а това е много сериозна дейност и няма как да стане изведнъж, коментира Манов. На много места все пак вече се работи в тази посока. В момента 22 администрации с над 60 регистъра предоставят по служебен автоматичен електронен път над 160 административни услуги, посочи той и допълни, че се обмисля също създаването на  , където да са изброени всички услуги, които са възможни по такъв служебен път. Регистър до регистъра  В рамките на три месеца в началото на проекта консултанти са обиколили всички администрации и техните териториални звена в цялата страна, за да направят инвентаризация на инструментите им за отчетност и данни. Посетените локации са общо , като освен администрациите бройката включва и дружествата, предоставящи обществени услуги, като доставчици в сферата на образованието, електроснабдителни, топлоснабдителни и т.н., изброи Елеонора Сергеева от консултантското обединение за ефективна администрация \"Попов, Делчев и Мапекс\". Анализът им показва мащаба на това колко е разпиляна администрацията - общо над  . Сергеева обясни, че например всяка община води едни и същи списъци на населението, но под различни форми и с различни данни за гражданите, и тези 12 хиляди могат да се сведат до 15 или 20 общи и стандартизирани платформи. Консултантите засега събират данните в специално разработена за целите на проекта система и планират да систематизират и обединят сходните регистри така, че да станат универсално пълни и достъпни за институциите. Това обаче ще е изключително сериозна  , по която предстои още много работа.", "date": "2018.03.09", "title": "Нов опит за реформа на администрацията: оптимистични намерения за познатите проблеми"}
{"url": "https://www.dnevnik.bg/biznes/2018/03/09/3143925_chez_zapochva_prouchvaniia_dali_moje_da_vkljuchi/", "text": "ЧЕЗ и \"Инерком\" ще подготвят задълбочен анализ на всички възможности и възможни резултати от потенциалното влизане на България в процеса на придобиване на българския бизнес на чешката компания. Това се казва в официално съобщение, публикувано на сайта на ЧЕЗ. В него се отбелязва, че българското правителство не е изразило интерес към влизането в процеса на продажбата, протекъл миналата година. При вече подписан договор има ограничения за включване на държавата, се казва още в съобщението, цитирано от агенция \"Фокус\". Дали все пак тя може да стане част от сделката щяло да стане известно след няколко седмици, когато анализите ще са готови. По-късно в съобщение до медиите \"Инерком\" уточни, че се очаква анализите да са готови до началото на април. Представителите на ЧЕЗ и \"Инерком\" проведоха серия от разговори в Прага между 6 и 9 март. На тях е било дискутирано изпълняването на условията по договора между двете компании. Основната цел на срещата е била подготовката на документите за българската Комисия за защита на конкуренцията. Договорът за продажбата на българския бизнес на ЧЕЗ на \"Инерком\"  беше подписан на 25 февруари . Още преди да бъде потвърдена сделката тя стана повод за атаки между партиите в управляващата коалиция и опозицията. Последният сблъсък по темата  беше вчера в парламента . Държавата изрази  желание да притежава акции в българското дружество на 1 март.", "date": "2018.03.09", "title": "ЧЕЗ започва проучвания дали може да включи държавата в сделката за българския си бизнес"}
{"url": "https://www.dnevnik.bg/analizi/2018/03/09/3143821_v_logikata_na_imperskata_tradiciia/", "text": "Ако изчакаме да отминат възбудените коментари на разгневени \"русофоби\" и на огорчените \"русофили\" за изказването на руския патриарх Кирил на сбогуване, можем по-спокойно да разберем какво всъщност се е случило. Забравете, че в съзнанието на патриарха, на руските политици и чиновници съществува система на международните отношения, изградена върху суверенитета и самоопределението на отделните нации. В руското великодържавно съзнание международната система е - или трябва да бъде - йерархия от доказали могъществото си \"велики сили\", способни да сателитизират - да прибавят към \"сферата си на влияние\" тези по-малки (а дори и по-големи) народи, които се намират в тяхната териториална протяжност и властова проекция. Още по-легитимен е властовият контрол на \"великите сили\" върху тези повече или по-малко съседни народи, които споделят обща религия, произход и културна идентичност. Затова патриарх Кирил счете за необходимо да ни припомни: Вие, българи, защо се самозабравихте отново - както през 1915 и през 1941 г.? Защо приехте временната слабост на руската империя през 90-те години за карт бланш отново да смените своите господари? Нима не знаете, че предателството на крепостните селяни и на крепостните народи се наказва с камшик? Засега - словесен камшик. Но не само... Ну, подождите! В българския русофилски лагер няма несъгласие по същество с тази теза на патриарха. Русофилите се чувстват обидени от стила на изказването, който единствено считат за \"обиден\" спрямо ... не, не спрямо българската национална независимост, а спрямо техните топли чувства към Русия и нейната роля на регионален и евразийски господар. Един уважаващ себе си русофил трябва да познава достатъчно добре обекта на своето преклонение и да знае, че великодържавната култура на изказ не употребява уважителни и \"лицемерни\" форми на изказване по европейски образец, а върви с всичка сила по същество - така, както прави патриархът. Да, разберете - патриарх Кирил просто се държа естествено. Това е тонът - друг няма. Друг тон може и да има, но той се практикува в общуване с Америка, Китай... Не с неблагодарни субекти на освобождаване и преподчинение в собствената имперска амбиция. Изводът - днешните русофили не познават Русия. Вече три поколения българи не са ходили, не са учили, не са опознали нрава и мирогледа на руското великодържавие. Затова между впрочем са и русофили - поради незнание. Ако прогледнат - може и да не останат русофили. Така, както в българското Възраждане русофили са дядо Либен и хаджи Генчо, чийто мироглед трудно надраства родната им Копривщица и затова образът им за \"дядо Иван\" е твърде различен от този на хъшовете в Браила. Последните са учили и скитали из руската империя, изгонени са били от нея за непослушание и затова са тръгнали да правят национална революция, в която Русия няма място. \"Ама ние го посрещнахме (патриарха) толкова топло, сърдечно, на колене...\", чувам някой да изплаче. Това е ваше задължение, драги мои, да го посрещнете така. Как той ще ви отговори зависи от господарската му воля. Нямате право да изисквате - не сте му равни. Кой ви е виновен? Сами сте се поставили на колене? Нали той навсякъде, където отиде, повтаря неотклонно - Махнете санкциите срещу Русия! Нали издигналата го политическа сила вече 99 години играе ролята на основния инструмент на имперско проникване на Москва в България? Защо високият гост не си избра премиера Борисов за ответник на височайшия си гняв, а точно президента Радев? Неведоми са пътищата великодържавни, но нека все пак потърсим някаква логика зад всичко това. Преди година лидерът на БСП Корнелия Нинова енергично отрече информацията за своя среща с ген.  Решетников  по време на пребиваването му у нас в хотела \"Кристал Палас\". Решетников се обиди. И даде интервю, в което каза неща, далеч излизащи от рамката на обикновена обида. Каза, че БСП е ненадежден приятел на Русия, че не познава Радев и не знае какво може да се очаква от него и - особено важно - че познава позициите на ГЕРБ и Бойко Борисов и ги смята за един по-добър партньор на Русия от тези на \"Позитано\". Дали този избор се диктува само от идеологически афинитет - Решетников е консерватор и монархист, забравил комунистическото си минало? Едва ли. Истина е, че през последните десетилетия въпреки ярката си прокремълска реторика БСП е един все по-слаб и ненадежден партньор, който през 2013 г. дори открито бе заменен от по-надеждното ДПС като първа партия на властта. Не само на сълзи не вярва Москва, тя не вярва и на добри намерения - уважава само силата и държи сметка за изпълнение на поетите ангажименти. Има и техническа причина за избора на Радев - новодошъл в политиката, пред обиграния и способен да излиза от конфузни ситуации Борисов. Казват, че на въпросната среща с патриарх Кирил в президентството е имало само руски камери за видеозапис. Впоследствие се оказа, че от българска страна дори стенограма не е водена. Международни срещи по този начин не се подготвят. Освен ако не искаш да останат в тайна. Но ако Радев или неговите съветници са си правили илюзии, че подобно изказване на руския патриарх ще остане в тайна, значи наистина много лошо познават Русия. След завръщането на Кирил в Москва записът стана медиен хит в руските медии - но без отговора на българския президент, разбира се, какъвто и да е бил той. Обикновеният руснак знае, че президентът е \"по-главен\" и затова е по-добре той да бъде нахокан. Особено ако премиерът все по-често говори за размразяване на АЕЦ \"Белене\", за \"Южен поток\" и свързания с него газов хъб \"Балкан\" - все проекти, които имат стойност, надхвърляща значително пропагандната... Хибридните операции на днешното самодържавие следват логиката на една дълга и успешна имперска традиция, която днес служи за завръщане на Русия като \"велика сила\" особено в Източна Европа и на Балканите. Българските политици трябва да познават тази традиция, за да защитават националния интерес на България. Но най-важното дори не е в познанието на хибридната великодържавна методология. Най-важното е България да бъде управлявана от хора със собствено и с национално достойнство. С позиция, която принципно отхвърля и загърбва българския комплекс за малоценност спрямо Русия и по този начин е в състояние поне отчасти да обезсили кремълския комплекс за имперско превъзходство.", "date": "2018.03.09", "title": "В логиката на имперската традиция"}
{"url": "https://www.dnevnik.bg/biznes/2018/03/09/3143942_namaliavaneto_na_bejanskiia_potok_moje_da_se_okaje/", "text": "Непрозрачните коалиционни договорки при управлението на страната, в резултат на които контролиращите институции намаляват усилията си, са един от рисковете, който може да позволи разширяване на нелегалния пазар на цигари. Друга опасност е намаляването на бежанския поток, което оставя каналджиите без препитание.  Това се казва в доклада \"Тенденции и рискове пред пазара на тютюневи изделия в България\", изготвен от експерти на Центъра за изследване на демокрацията, който изследва развитието на този незаконен пазар през призмата на икономическите рискове, политическата обстановка в страната и региона, както и промени в структурите на престъпните мрежи. В документа се описва \"гръцки модел\", работещ в България до 2015 г., по който с негласно споразумение между правителството и частни производители се осигурява малък незаконен пазар на цигари, изгоден и за двете страни. Държавата събира без затруднение планираните приходи от акцизи, ДДС и др. такси, а частните национални компании продават планираните обеми законни тютюневи изделия плюс значими печалби от незаконния пазар. Според авторите на доклада тази схема започва да се развива около 2011 г., когато обемът на нелегалния пазар е 18 - 20% като достига до около 77% три години по-късно, а българският производител осигурява 2/3 от пазара на незаконни цигари. На това се слага край през 2015 г., когато е предприета безпрецедентна стъпка с поставяне под физически контрол на всички български фабрики за производство на тютюневи изделия. Причината е в необходимостта от повече приходи от акцизи и ДДС в бюджета, голям дял от които се пада именно на цигарите. Паралелно на правителствените усилия през 2014 г. значителен брой участници на пазара на контрабандни цигари се пренасочват към по-доходоносното и по-малко рисково по това време каналджийство, а броят на престъпните групи и участниците в тях намалява. Ако в периода 2011 – 2015 г. престъпните мрежи на най-високо ниво са в порядъка на 5-8, то след 2016 г. се твърди, че са останали 1-2. Съответно на по-ниското, средно ниво, е последвало масово из- лизане от незаконната дистрибуция на тютюневи изделия, достигащо до 2/3 от участващите преди криминални структури, се казва в доклада. Според авторите ограничаването на търговията с незаконни тютюневи изделия може да се смята за значителен успех, особено като се имат предвид ограничените ресурси, с които разполагат контролните органи в сравнение с тези на добре организираните и финансирани престъпни мрежи. В резултат на институционалните усилия се прекратява откритата продажба на незаконни тютюневи изделия на обществени места и в магазини, а престъпните групи се пренасочват към реализирането на малки количества. В много райони на страната властите регистрират много ниски нива на наличност на незаконни тютюневи изделия. От друга страна обаче, по-нататъшното ограничаване на незаконния пазар е предизвикателство за институциите, особено проследяването и контролът върху продажбата на нарязан тютюн. В същото време, поддържането на досегашните ниски нива на незаконния пазар изисква постоянно противодействие, тъй като всяко изместване на вниманието на институциите от проблема бързо води до възобновяване на незаконната търговия.", "date": "2018.03.09", "title": "Намаляването на бежанския поток може да се окаже рисково за черния пазар на цигари"}
{"url": "https://www.dnevnik.bg/sport/2018/03/09/3143986_mikaela_shifrin_specheli_golemiia_kristalen_globus_za/", "text": "Микаела Шифрин спечели Световната купа по ски алпийски дисциплини за втора поредна година. 22-годишната американка си осигури големия кристален глобус пет състезания преди края на сезона. Шифрин се нуждаеше от място в топ 6 в гигантския слалом в Офтершванг. Олимпийската шампионка в дисциплината завърши трета, а най-близката й преследвачка в генералното класиране Уенди Холденер остана едва 14-а. Шифрин събра 1573 точки след 16-ия си подиум за сезона. Тя вече е недостижима и на теория за Холденер, която има 974 точки. Германката Виктория Ребенсбург е трета с 847 точки, следвана от норвежката Рагнхилд Мовинкел с 815 и словачката Петра Влъхова с 814 точки. Мовинкел ознаменува чудесния си сезон с първа победа за Световната купа в своята кариера. 25-годишната състезателка, която спечели два сребърни медала в Пьонгчанг - в гигантския слалом и спускането, триумфира в Офтершванг по безапелационен начин. Мовинкел постигна най-доброто време в първия манш - 1:17.83 мин., а във второто преминаване по трасето даде трети резултат. Тя завърши с общо време 2:34.80 мин. и солиден аванс от 0.66 сек. пред Виктория Ребенсбург. Германката не успя да зарадва своите сънародници с победа, която щеше да и осигури предсрочно и малкия кристален глобус в гигантския слалом. Преди последния старт в дисциплината - на 18 март в Оре, тя има 582 точки и огромен аванс от 98 точки пред световната шампионка Теса Уорли. Шифрин финишира трета в Офтершванг с пасив от 0.74 сек. Само на 22 години тя вече има два златни и общо три медала от олимпийски игри, три поредни световни титли в слалома, два големи кристални глобуса и четири малки световни купи. В събота американката почти сигурно ще си осигури и пета поредна световна купа в коронната си дисциплина - слалома.", "date": "2018.03.09", "title": "Шифрин спечели големия кристален глобус за втори пореден път"}
{"url": "https://www.dnevnik.bg/evropa/2018/03/09/3143507_razlikata_v_dohodite_v_es_triabva_da_se_namali_za_da/", "text": "Брутният вътрешен продукт на глава от населението средно за 27-те държави - членки на ЕС, е 28 хил. евро, в Германия е 40 хил., в Люксембург е 100 хил., а в България – 6 хил. и 500 евро. Не трябва ли тази разлика да бъде намалена така, както вие работите за намаляване на разликата между столицата и провинцията. Това заяви еврокомисарят за бюджета Гюнтер Йотингер по време на  среща в София за многогодишната финансова на Европейския съюз . Ако ножицата е отворена толкова много, няма да сме единни. Не казвам в Люксембург да падне БВП на глава от населението, а да се увеличи в другите страни, посочи еврокомисарят. По думите му това е дългосрочна стратегия и не може да се обслужи от годишния бюджет, а от многогодишната финансова рамка.  Йотингер отбеляза, че е запознат с всички позиции и важно е единодушието, което понякога е лесно, друг път – много трудно да се постигне. Всички ние, Европейската комисия, съветът, нетните платци, новите държави членки, членките основатели, парламентите, трябва да проявим гъвкавост, каза еврокомисарят, като призова за енергичен и единен подход. Като нов елемент, който е отсъствал от предишния период за финансиране, той посочи мигрантите и бежанската криза, ислямистката заплаха и войната в Сирия. Всички тези събития и процеси се развиват и тенденцията е само да се засилват, отбеляза той, подчертавайки, че  . До 2025 г. няма да спрат миграционните потоци, те ще продължат да идват и затова трябва да инвестираме по-ефективно.  По думите му в момента има 12 млрд. евро инвестирани в научноизследователска и развойна дейност, а са необходими 450 млрд. Необходими са 10 млр. евро за новите отговорности, но не можем да кажем миграция срещу кохезия, отбрана срещу обща селскостопанска политика, допълни еврокомисарят. Трябва ни балансиран компромис, трябват ни допълнителни средства, а не орязване на бюджета, трябва да намерим начин за модернизиране на програмите си, как да опростим правилата си, това трябва да залегне в предложенията ни за новата многогодишна финансова рамка, каза още Йотингер.  Според него никога дългосрочният бюджет не е бил изправен пред такъв проблем особено на фона на   следващата година. Вие сте проевропейци, но други ще кажат, че само се наливат пари в европейския бюджет, ще има такива кандидати на европейските избори, предупреди Йотингер. В европарламента 50% ще са нови лица, това означава и промени в Европейската комисия на 1 ноември 2019 г. Трябва да има нова комисия, но ще има ли? Не съм убеден, каза той. Йотингер призова за настъпателен и съзидателен диалог. Трябва да покажем, че Европа е жива, единни сме и думата ни тежи, допълни еврокомисарят. Вицепремиерът Томислав Дончев коментира, че няма как да се говори за бъдещето, без този дебат да мине през предизвикателства като Брекзит и миграцията. Трябва да внимаваме да не загубим посоката си, подчерта той, като добави, че през последните месеци политическата енергия е била проектирана по оста на противопоставянето между нови и стари политики. По думите му трябва да се говори . Успяхме да преодолеем няколко исторически кризи, но ЕС не е инструмент за управление на кризи и освен да се справя с предизвикателствата, трябва да не губи фокус например кои фактори и инвестиции ще го направят по-конкурентоспособен на глобалната сцена, обясни Дончев. Според него, за да се зададат параметрите на многогодишната финансова рамка, трябва да се отговори на въпроса какъв съюз искаме да изградим, кое е важно - вътрешна конвергенция, сигурност, \"какви искаме да сме\" - опора на сигурността или глобален фактор. Парите винаги ще са по-малко от нужните, каза Дончев. По думите му, за да бъде ЕС по-ефективен, трябва да има по-ефективни системи за доставка на политики. Той оприличи Брюксел на склад, в който политиците оставят проблемите, които не могат да решат, и призова да се лансират политики, които да са разбираеми и подкрепяни от европейските граждани. . Имаме между какво да балансираме – стари и нови предизвикателства, първи и други държави членки, допълни Дончев. Той отбеляза, че бъдещият бюджет има политическо измерение и в него освен амбициозните цели трябва да се заложи и необходимата спойка, която да съхрани и развие ЕС. Министърът за българското председателство Лиляна Павлова каза, че един от основните приоритети на България начело на Съвета на ЕС е дебатът за бъдещето на Европа и младите хора, където идва и дебатът за бъдещето на европейските финанси. Тя изрази надежда, че България като председател, освен да задава въпроси, ще достигне и до предложения за конкретни решения. Не можем само да задаваме въпроси и да се оплакваме, допълни тя. По думите й всички държави искат повече, но въпросът е как да не се противопоставят традиционните политики, които са показали своя положителен резултат за регионите, на новите. Тя призова тези политики, които работят, да бъдат използвани за новите инструменти, които ще се създават за финансиране, например на сигурността.", "date": "2018.03.09", "title": "Разликата в доходите в ЕС трябва да се намали, за да сме единни, каза комисар Йотингер"}
{"url": "https://www.dnevnik.bg/sviat/2018/03/09/3143803_sreshtata_na_trump_s_kim_chen-un_kakvo_predvijdat/", "text": "Американският президент  Доналд Тръмп  каза вчера, че е готов да разговаря със севернокорейския лидер Ким Чен-ун на първата среща на високо равнище между САЩ и КНДР. Агенция \"Ройтерс\" предлага мнения на политици и експерти по повод това събитие, което може да доведе до пробив в напрежението между Вашингтон и Пхенян по ядрения въпрос. Китай вече не е най-важният играч Чжао Тун, експерт по Северна Корея от пекинския център \"Карнеги - Цинхуа\", смята, че на този етап Пхенян има две цели: да накара международната общност, включително САЩ, да приеме ядрената реалност. А втората - възможно най-бързо да отслаби икономическия натиск срещу себе си. Затова Ким Чен-ун има такова желание срещата с Тръмп да се състои колкото може по-скоро. Анализаторът смята, че  евентуално засилване на санкциите  няма да принуди Севера да се откаже от сегашните си способности и че Тръмп придава прекалено голямо значение на санкциите. Китай ще е доволен от развитието на проблема, защото по същество Северна Корея предложи нещо, което звучи като подкрепа за стратегията за двойното замразяване. При това положение на този етап, щом става дума за преки разговори и преговори, Китай вече не е най-важният играч. А имайки предвид бързите темпове на постигания напредък, в Китай расте безпокойството, че Пекин е държан настрана от този процес, че губи контрол, макар че като цяло подкрепя напредъка по въпроса. Твърдата позиция Сенаторът републиканец Линдзи Греъм написа в \"Туитър\", че е убеден, че твърдата позиция на Тръмп срещу Северна Корея и  ядрената ѝ агресия  носи най-добрата надежда от десетилетия за мирно уреждане на тази заплаха. \"Не съм наивен, ако трябва да съдим за бъдещето въз основа на миналото, от Северна Корея ще се чуят много приказки, но няма да има действия. Въпреки това мисля, че днес Северна Корея вярва, че президентът Тръмп ще използва военна сила, ако се наложи\", заявява американският сенатор и предупреждава севернокорейския лидер да не се опитва да \"изиграе\" Тръмп, защото това ще е \"краят на играта\". Санкциите действат Според републиканеца Ед Ройс, председател на комисията по външните работи на Камарата на представителите на САЩ, желанието на Ким Чен-ун да води разговори показва, че американските санкции, наложени на Пхенян, започват да действат. Ройс смята, че САЩ могат да предприемат още дипломатически стъпки, като едновременно с това продължат да засилват малко по малко и натиска. Той напомня, че севернокорейските режими неведнъж са използвали преговорите и \"празните обещания\", за да изтръгнат отстъпки и да спечелят време. \"Трябва да прекъснем този цикъл\", заявява той и посочва, че САЩ и Южна Корея не бива да отслабват натиска срещу Пхенян, необходим \"за мирно премахване\" на заплахата, а своята роля трябва да изиграе и Пекин. Какъв ще е контролът Уилям Пери, който бе министър на отбраната на САЩ от 1994 до 1997 г. и е водил преговори със Северна Корея, оценява случващото се като сериозно подобряване на дипломацията, сведена досега до взаимна размяна на обиди. Според Пери има два въпроса, свързани с бъдещата среща: единият е какво очакват да постигнат САЩ и от какво са склонни да отстъпят. А вторият - как ще действат САЩ и Северна Корея, докато вървят преговорите. Ще продължават ли САЩ и техните съюзници да поддържат сегашния натиск върху Северна Корея? Ще продължи ли Северна Корея да разработва и изпробва ядреното си оръжие? По първия въпрос Пери смята, че целта на Вашингтон е Северна Корея да унищожи ядрения си арсенал и да стане неядрена сила. Има много основания да се съмняваме, че Северна Корея ще иска да го направи, но дори да е така, все пак остава фундаменталният въпрос как Америка би могла да проверява спазването на такова споразумение, разсъждава Пери. Има смисъл да се преговаря с Пхенян, но само ако се преговаря за нещо, което си струва и подлежи на проверка. В противен случай САЩ може да стигнат до голям дипломатически провал. Двете Кореи Според Такаши Каваками, президент на Института за световни изследвания \"Такушоку\" на Токийския университет, САЩ ще изчакат да видят до какво ще доведат междукорейските преговори през април, преди да вземат окончателното си решение за среща с Ким. Анализаторът говори за три сценария: Северна Корея да се съгласи на денуклеаризация, вторият - да се съгласи на \"ядрено замразяване\", а третият - да промени подхода и да поднови изстрелването на ракети. За Каваками най-реалистичен е вторият сценарий, при който Япония ще трябва да иска укрепване на американските сили за възпиране, включително \"ядрено споделяне\" - програма на НАТО, която предвижда САЩ да заемат на неядрени държави ядрено оръжие, за да подсилят отбранителните си способности.", "date": "2018.03.09", "title": "Срещата на Тръмп с Ким Чен-ун: какво предвиждат експертите"}
{"url": "https://www.dnevnik.bg/sport/2018/03/09/3143824_fotogaleriia_otkrivaneto_na_nai-golemite_zimni/", "text": "Зимните параолимпийски игри бяха открити с атрактивна церемония на олимпийския стадион в Пьонгчанг.", "date": "2018.03.09", "title": "Фотогалерия: Красивото откриване на най-големите зимни параолимпийски игри"}
{"url": "https://www.dnevnik.bg/biznes/2018/03/09/3144030_komisiiata_za_konkurenciia_globi_proizvoditelia_na/", "text": "Комисията за защита на конкуренцията (КЗК) наложи глоба на \"Итал фууд\" ЕАД в размер на 71 842 лв. Санкцията е заради подаден сигнал от \"Ню Бейкъри\" ООД. Проверката на КЗК е установила през юни миналата година дружеството е изпратило писмо до дистрибутор на \"Ню Бейкъри\". В него се твърди, че \"Ню Бейкъри\" и неговият дистрибутор са извършили нарушения на правата на индустриална собственост на \"Итал Фууд\", като разпространяват брускети Krambals, използвайки търговската марка на \"Итал Фууд\" брускети Maretti. Според КЗК въпросното писмо съдържа неотговарящи на обективната действителност твърдения. Към момента на изпращането на писмото не е налице влязло в сила решение на компетентните органи, с което се установяват нарушения на \"Ню Бейкъри\". Така се стигало до увреждане на доброто име на \"Ню Бейкъри\", като на фирмата се приписват извършени нарушения, които не са установени по надлежния ред. От КЗК твърдят, че основната цел на писмото била да въздейства на дистрибутора на \"Ню Бейкъри\", като го накара да преустанови всякакви действия, свързани с реализацията на продукция с името Bruschetta Krambals. Според комисията подобно поведение е недобросъвестно спрямо \"Ню Бейкъри\" и може да увреди неговите интереси. \"Итал фууд\" е собственост на \"Фикосота синтез\". Фирмата беше придобита от дружеството през 2012 г. \"Фикосота синтез\" произвежда и търгува с почистващи, миещи продукти и продукти за лична хигиена, снаксове, а миналата година се раздели с две марки сирене и кашкавал, които произвеждаше. От \"Итал Фууд\" заявиха пред \"Дневник\", че ще обжалват решението на КЗК. Те допълниха, че срещу тях е имало още едно производство по сигнал на \"Ню Бейкъри\" за заблуждаващи потребителите реклами, че произвежданите от компанията брускети Maretti са италиански продукт. По този сигнал обаче от Комисията за защита на конкуренцията се е произнесла в полза на \"Итал Фууд\". През 2010 г. КЗК наложи близо четвърт милион лева глоба  на \"Итал Фууд\".", "date": "2018.03.09", "title": "Комисията за конкуренция глоби производителя на брускети Maretti с близо 72 хил. лева"}
{"url": "https://www.dnevnik.bg/biznes/2018/03/09/3144029_bulgargaz_namali_iskanoto_poskupvane_za_gaza/", "text": "Държавната компания \"Булгаргаз\" е предложила на енергийния регулатор природният газ да поскъпне с 4.34% от началото на април и това да е цената за второто тримесечие на годината. Предлаганата цена е 369.66 лв. за 1000 куб. м. В съобщението не се посочват мотиви за това. Само преди месец компанията обяви, че възнамерява да предложи поскъпване на синьото гориво със 7%. Като мотив тогава беше посочено, че се очакват по-високи доставни цени на природния газ.", "date": "2018.03.09", "title": "\"Булгаргаз\" намали исканото поскъпване за газа"}
{"url": "https://www.dnevnik.bg/bulgaria/2018/03/09/3144047_tri_novi_turisticheski_kompleksa_predvijda_noviia/", "text": "Три нови зони за строителство на туристическа инфраструктура ще бъдат обособени на територията на община Шабла. Те ще се намират североизточно от Дуранкулак, в района на с. Крапец и на изток от Шабла. Това предвижда проектът за общ устройствен план на общината, чието обществено обсъждане се състоя днес. Изготвянето на предварителния проект на плана беше възложен от Министерството на регионалното развитие и благоустройството още през октомври 2008 г. Положителната оценка на екологичната част към него обаче бе дадена почти 8 години по-късно. Като основна причина за това от екоминистерството бе посочено обявяването на защитените зони от европейската мрежа \"Натура 2000\". В обхвата на общия устройствен план на Шабла попадат части от – \"Шабленски езерен комплекс\", \"Дуранкулашко езеро\", \"Калиакра\" и \"Било\" за опазване на дивите птици, и \"Езеро Дуранкулак\", \"Езеро Шабла-Езерец\", \"Комплекс Калиакра\" и \"Крайморска Добруджа\" за опазване на природните местообитания и на дивата флора и фауна. По тази причина още в началото на тази година, когато проектът беше публикуван. екологични и граждански сдружения възразиха срещу предложения вариант. Той предвижда почти по крайбрежието в сравнение със съществуващите в момента. Според заложеното в него урбанизираните територии трябва да се увеличат от близо 2 хил. ха до почти 3.2 хил. ха. Това означава, че от 5,6% от територия на общината в следващите години те ще могат да достигнат почти 10%. С други 66 ха трябва да нараснат и жилищните територии в района на Шабла. Докладът за оценка за съвместимостта на общия устройствен план предвижда земеделските терени да намалеят с 641 ха. \"Това е свързано основно с трансформирането им в урбанизирани структури, предимно курортно-туристически и незначителна площ за нуждите на транспортната инфраструктура\", пише в доклада. За разлика от обработваемата земя обаче защитните гори би трябвало да нараснат с 82 ха. Планът предвижда международният път през Дуранкулак до Констанца да се развие като магистрала, като заобиколи населените места, през които минава в момента. Според Екатерина Гюлеметова, ръководител на екипа, работил върху доклада за екологична оценка, който е неразделна част от общия устройствен план, са сериозна замърсената вода в Дуранкулашкото езеро, загубата на над 70% от питейната заради зле поддържана водопроводна мрежа, както и фактът, че Шабла е единственото населено място на територията на общината, в което има канализация. Към всичко това трябва да бъде добавена и фактическата липса на пречиствателни станции в района. По време на обсъждането Гюлеметова каза, че докладът, изготвен от екипа й, предвиждал 24 мерки за недопускане на нежелани въздействия върху околната среда при реализацията на общия устройствен план. Веднага след публикуването на проекта му обаче граждански и екологични организации предупредиха, че приемането му в предложения вариант ще доведе до небалансирано инфраструктурно развитие на територията на общината и до създаването на нови  мащабни урбанизирани територии в близост до крайбрежието. Според Българското дружество за защита на птиците в обхвата на плана се намират едни от най-чувствителните зони по отношение на уникалното биологично разнообразие, характерно за района. От сдружението твърдят също, че проектът за общ устройствен план на Шабла предвижда над 46% от бреговата ивица между Тюленово и границата с Румъния да бъде застроена, докато в момента там урбанизираните територии заемат едва 16 км от бреговата ивица. \"Общият устройствен план  за опазването на влажните зони, застрашените и уязвими видове и природни местообитания, произтичащи от националното и международното законодателство\", се казва още в становище на Българското дружество за защита на птиците, публикувано през януари.  Според защитниците на природата териториите, предвидени за курортно строителство, се намират в 500-метровата зона със специфична защита около Дуранкулашкото езеро и Шабленската тузла, което е в нарушение на нормите за разработване на общия устройствен план на общината.  \"От доклада за екологична оценка не става ясно как при реализацията на плана ще бъде защитено по Черноморието, което се намира край Дуранкулак\", каза по време на обсъждането днес Ирина Матеева от Българското дружество за защита на птиците. Според нея без отговор остава и въпросът каква част от местообитанията на червеногушата гъска в района ще бъдат унищожени при разгръщането на строителни дейности в района, свързани със създаването на нови курортни селища.  От друга екоорганизация - ,,За да остане природа в България\", предупредиха, че  на терените около къмпинг \"Космос\", плажа \"Анна Мария\", нивите между шосето и Дуранкулашкото езеро, южния му бряг, северно от къмпинг \"Крапец\", около Шабленска тузла\".  Според Ирина Матеева дори и след представянето на проекта за общ устройствен план на община Шабла, няма никаква яснота как ще се развива оттук нататък дейността на компанията \"Проучване и добив на нефт и газ\".  Свързаното със собствениците на \"Химимпорт\" дружество от години изследва залежите в района. А през 2009 г. община с други две дружества от същата група – \"Рост инвест\" и \"Бългериън голф съсайъти\", за строителството на голф игрища и яхтено пристанище. По време на обсъждането днес обаче стана ясно, че проектът за общ устройствен план на Шабла не предвижда изграждането на комплекси за голф. В него обаче е залегнал строежът на основен газопровод с високо налягане, който обхваща Тюленово, Шабла, Езерец, Крапец и Дуранкулак, както и изграждането на мрежи с ниско налягане със съответни газорегулаторни пунктове в населените места и бъдещите курортни комплекси. Проектът за общ устройствен план на Шабла е разработен от дружеството по Закона за задълженията и договорите \"Модул студио 2 8 и партньори\", в което с 50% от дяловете участва друго дружество, свързвано със собствениците на \"Химимпорт\" - \"ТПО-Варна-център за проектиране, проучване и бизнес осигуряване\". ", "date": "2018.03.09", "title": "Три нови туристически комплекса предвижда Общият устройствен план на Шабла"}
{"url": "https://www.dnevnik.bg/zelen/2018/03/09/3144034_sled_desetki_signali_ekoinspekciiata_v_burgas_ne/", "text": "Десетки сигнали за остра задушлива миризма във въздуха са получени снощи около полунощ в  регионалната екоинспекция в Бургас  и в общината. Проверката на регионалната екоинспекция обаче е показала, че не е установено замърсяване, съобщи кореспондент на БНР.  В свое съобщение екоинспекцията информира, че са извършили проверка на всички автоматични измервателни станции. Според тях няма регистрирани превишения на замърсителите в атмосферния въздух. Извънредни проверки на противоаварийната служба също не са констатирали миризми. От началото на месеца \"Лукойл Нефтохим Бургас\", който често е сочен като основен замърсител на въздуха в града, не работи поради капитален ремонт. ", "date": "2018.03.09", "title": "След десетки сигнали екоинспекцията в Бургас не установи замърсяване"}
{"url": "https://www.dnevnik.bg/sport/2018/03/09/3143379_krasimir_anev_zavurshi_13-i_v_purviia_start_sled/", "text": "Красимир Анев зае 13-о място в първия старт в Световната купа по биатлон след зимните олимпийски игри в Пьонгчанг - спринта на 7.5 километра в Контиолахти. 30-годишният българин свали всичките десет мишени и завърши на 41.3 секунди от победителя Антон Шипулин. Руският биатлонист също премина без грешка през двете стрелби и финишира за 23:51.6 минути. Той изпревари с 5.8 секунди латвиеца Андрейс Расторгуевс и със 17.3 секунди Кентин Фийон Майе от Франция. Олимпийският шампион Йоханес Бьо завърши четвърти и се доближи само на 11 точки от лидера в Световната купа Мартен Фуркад, който пропусна състезанието. Французинът има 834 точки. Шипулин се придвижи до трето място с 520 точки. Владимир Илиев зае 25-а позиция в Контиолахти, след като направи по една грешка в двете стрелби и изостана с 1:08.3 мин. Димитър Герджиков е 49-и с два пропуска и пасив от 1:49.4 мин. Антон Синапов се класира 92-и от 100 участници след четири грешки и изоставане от 3:11.7 мин. Aнев е 37-и в генералното класиране с 116 точки след второто си най-добро състезание за сезона. Илиев е 58-и с 44 точки. Синапов е 88-и със 7.", "date": "2018.03.09", "title": "Красимир Анев завърши 13-и в първия старт след олимпиадата"}
{"url": "https://www.dnevnik.bg/bulgaria/2018/03/09/3143033_ruski_sveshtenici_radev_e_strahliva_marionetka_na/", "text": "Тези въпроси задава руското издание Regions.ru на няколко свещеници и публикува отговорите под заглавие  \"Руско-турската война не можеш да превърнеш в литовско-руска\" . Последвалите изказвания, сред които и това, че \"Руската империя никога не е била мислена като многонационална\", се появяват на страница със заглавие \"Многонационалната Русия\". Но това е по-малкият проблем - основният са квалификациите, които се правят по адрес на България, нейното ръководство и народ, като често се повтаря внушението, че лидерите са продажници, а обикновените хора масово обичат Русия. \"Дневник\" подбра откъси от изказванията, за да представи какво се пише по руските медии и как мислят част от руските духовници. \"Президентът се саморазобличи\" \"Това е признание за несамостоятелността на политическото ръководство на България\", казва протоиерей Александър Кузин от московския храм \"Козма и Дамиан\" в Шубино. \"Той е принуден да говори това, което му диктуват политическите му шефове и финансовите му спонсори. Мнението на българския народ е съвършено различно и ние го знаем. Но ръководството на България десетки години върви в разрез с народното мнение и народното почитание към паметта на руските воини, освободили България, и нашия император, подарил им свободата и държавността. (...) \"[Президентът Радев] призна, че не е представител на субекта на политическата сцена, който благодари на Русия и руския народ, дарил му тази субектност. Президентът представлява обект на манипулация от Запада и по този начин се саморазобличи.\" (...) \"Това е нашата история и началото на българската история. А в изказването на българския лидер виждаме, че това не се признава. Но как да говори за зараждането на държавността човек, който е изгубил тази самостоятелност? А българският народ - нашите южни братушки, разбира се, са признателни на руснаците. (...) Но отношенията между народите ни невинаги съвпадат с отношението с тези, които представят България на международната сцена.\" \"Скоро Радев ще се срамува от думите си\"  \"Тук е видна тенденцията, проследявана във всички наши бивши съюзнически държави и въобще сред южнославянските народи, които така грижливо е закриляла Руската империя и, може да се каже, ги е спасила от турски геноцид, подарила им е държавност\", допълва протоиерей Вячеслав Кочкин от Орската епархия в Южна Русия на границата с Казахстан. \"Не мога да го опиша по друг начин освен като желание да се харесаш на западните си спонсори, на отвъдокеанските си благодетели. (...) Разбира се, това свидетелства и за недалновидността на едни или други политици. Може да говориш така, ако искаш да се отчетеш пред западните си благодетели за вярна служба, но Русия е била, е и ще бъде единствената страна в света, която обединява целия славянски свят. Ще го разберат и Полша, и западните славяни - така и ще бъде. Не можем да отричаме, че руската армия е била многонационална и действително всяка капка кръв, пролята за свободата на която и да е страна, е ценна и достойна за уважение и почит. (...) Но всяка държава си има име. Руската държава се състои от руския народ, има руска култура и затова всеки - каквато и да е националността му - никога не се е срамувал да се нарече руснак, ако идва от Руската империя. И сме длъжни да разбираме - възраждането, изграждането на Русия като мощна държава не може да бъде спряно. Русия е била спасител на много народи, такава и ще остане. Мисля, че скоро президентът на България ще се срамува от думите си. И благодаря на нашия патриарх, който - както и подобава в подобни случаи за духовен баща на нацията - направи недвусмислен намек за погрешността на възгледите му.\" \"Радев не е избран от народа\" \"Според мен това е просто страх. Ако Радев беше казал за Русия, той щеше да престане да бъде президент на България. Това е елементарна зависимост от господарите, които са го поставили там. За президент го е избрал не народът (...), той е поставен от някои сили, които не искат изобщо нито да виждат Русия, нито да чуват нейния химн и език\", казва протоиерей Александр Добродеев, зам.-завеждащ на сектор в Синодалния отдел за връзки с армията и правоохранителните органи на Русия. \"Да носиш руско име и да имаш руска принадлежност отново става подвиг. Защото целият този мрак и мерзост, обкръжаващи страната ни, просто не може да понася нито руснаците, нито Русия, завиждат ни.\" \"В треторазредна европейска държава говорят абсурди\" \"Начинът, по който президентът на България коментира участието и ролята на Русия в освобождението на страната си, свидетелства, че днес висшите ръководители на България са обвързани с политическа коректност и за да ѝ угодят, са готови да изкривят историческата действителност\", казва свещеник Филип Иляшенко. Той е зам.-декан на историческия факултет на Православния Свято-Тихоновски хуманитарен университет (ПСТГУ), доцент. Той твърди, че \"във всички руско-турски войни от последната третина на XVIII век насам Русия във всички мирни споразумения е включвала интересите на християнските народи на Балканите и особено е защитавала тези на сърби и българи, докато България и в двете световни войни е воювала срещу Русия\". \"Разбира се, че България е освободена от руска армия - Руската империя никога не е била възприемана като многонационална. (...) Просто е очевидно, че ако повечето от половината население в една страна е титулната нация, това е мононационална държава. (...) Очевидно е, че днес висшите длъжностни лица на треторазредна европейска страна не могат да си позволят да кажат истината за Русия, за руснаците, в угода на външна сила са длъжни да говорят някакви абсурдни неща за някакви отделни народи, участвали в освобождението на България. Така може да излезе, че България е била освободена от немците, защото в руската армия е имало много офицери с немски фамилии. (...) Става дума за политически, идеологически, икономически натиск върху съвременна Русия, включително чрез интерпретации на историческото минало, защото Русия не приема постхристиянските \"ценности\" на съвременния Запад.\"", "date": "2018.03.09", "title": "Руски свещеници: Радев е страхлива марионетка на Запада в треторазредна страна"}
{"url": "https://www.dnevnik.bg/evropa/2018/03/09/3142610_tradicionnata_politicheska_klasa_gubi_pochva_v/", "text": "Изборите в Италия,  донесли успех на Движение \"Пет звезди\" и на крайната десница , показват за пореден път, че традиционната политическа класа отблъсква избирателите в повечето демокрации. Вече две години гласуването за Брекзит във Великобритания, избирането на Доналд Тръмп в САЩ и на Еманюел Макрон във Франция, постиженията на крайнодесните в Австрия, неуспехите на християндемократите и на социалдемократите в Германия открояват този феномен въпреки несходствата в ситуациите. Брекзит На 29 март 2019 г. Обединеното кралство ще напусне Европейския съюз - близо три години след референдума на 23 юни 2016 г., когато 52 на сто от британците дадоха глас за  Брекзит  след кампания с акценти върху имиграцията и икономиката. Ударната вълна от Брекзит предизвика оставката на премиера консерватор Дейвид Камерън, инициатор на референдума и плах защитник на вота \"remain\" (\"да останем\"), доведе и до тежка криза в редиците на Лейбъристката партия. След това премиерът Тереза Мей изгуби абсолютното мнозинство в парламента и властта й се оспорва дори в редиците на собствената й консервативна партия, разделена по въпроса да скъса ли кралството радикално с ЕС или да напусне без сътресения. Земетресението Тръмп Избирането на Доналд Тръмп предизвика на 9 ноември 2016 г. същинско земетресение. Седемдесетгодишният пламенен оратор популист, чиито ксенофобски и сексистки изявления пораждаха скандали в кампанията, успя да смае Америка и целия свят с победата срещу демократа Хилъри Клинтън. Милиардерът републиканец без опит в политиката използва в играта си нагласите сред бялата работническа класа, която се чувства несигурна и ощетена, защото глобализацията и свободната търговия я изтикаха в периферията. Тринайсет месеца след като Тръмп се настани в Белия дом, рейтингът му е стигнал дъното на класациите. Макрон - президентът, дошъл \"от нищото\" Еманюел Макрон с удоволствие припомни този факт в телевизионно предаване през декември. Избрала през май 2017 г. \"39-годишен президент, дошъл от нищото, Франция стъписа Европа и света\". Непознат за широката публика три години преди това, основателят на \"Напред!\" - проевропейско, \"нито дясно, нито ляво\" политическо движение, за месеци взриви политическия пейзаж на Франция. Социалистите и десницата, господствали в него дотогава, отсъстваха от втория тур на президентските избори, в който Макрон се изправи срещу ръководителя на крайнодесния Национален фронт Марин льо Пен. Колкото до опозицията, водачът на радикалната левица Жан-Люк Меланшон се пребори за място в парламента заедно с още 16 депутати от новата си партия \"Непокорна Франция\". Австрия: крайната десница печели точки В изборите за президент от април 2016 г. кандидатите на двете големи австрийски партии - социалдемократическата и християндемократическата, бяха елиминирани още на първия тур. Природозащитникът Александър ван дер Белен спечели през май с незначителна преднина срещу кандидата на крайнодесните Норберт Хофер, чиято Австрийска партия на свободата обаче издейства вторият тур да бъде анулиран. После Ван дер Белен победи в новите избори през декември с 53.8 на сто от гласовете. В края на 2017 г. обаче австрийската  крайна десница влезе в правителството , след като се класира трета в парламентарните избори с 26 процента от бюлетините. Кабинетът на канцлера консерватор Себастиан Курц включва шестима министри от Австрийската партия на свободата - сред тях на вътрешните работи, отбраната и на външните работи - с твърда позиция по въпроса за имиграцията. Германия: двойно поражение Парламентарните избори през септември 2017 г. донесоха на традиционните партии (християндемократите и социалдемократите) двойно поражение, от което спечелиха крайнодесните. Яхнала вълната на безпокойството след отварянето на Германия за над един милион търсещи убежище от 2015 г., \"Алтернатива за Германия\" получи близо 13 на сто от гласовете, което й осигури историческо влизане в парламента. Канцлерът Ангела Меркел наистина излезе победител, но с един от най-лошите резултати от войната досега (33 процента). Германската социалдемократическа партия - най-старата партия в страната, събра едва 20.5 на сто и оттогава подкрепата за нея се топи, а крайната десница я изпреварва в анкетите. Меркел  успя да сключи споразумение  за управляваща коалиция между своята консервативна партия и социалдемократите едва през февруари 2018 г., след повече от четири месеца политическа безизходица, невиждана от военно време досега. /БТА", "date": "2018.03.09", "title": "Традиционната политическа класа губи почва в повечето демокрации"}
{"url": "https://www.dnevnik.bg/bulgaria/2018/03/09/3143384_obshtestveno_obsujdane_na_proekta_za_obsht_ustroistven/", "text": "Обществено обсъждане на проекта за общ устройствен план на Шабла ще се състои днес от 10 ч. днес в сградата на общинската администрация в града. В обхвата на плана попадат части от осем защитени зони – \"Шабленски езерен комплекс\", \"Дуранкулашко езеро\", \"Калиакра\", \"Било\" за опазване на дивите птици и \"Езеро Дуранкулак\", \"Езеро Шабла-Езерец\", \"Комплекс Калиакра\" и \"Крайморска Добруджа\" за опазване на природните местообитания и на дивата флора и фауна. По тази причина към него е изготвена и екологична оценка. Още в началото на тази година обаче екологични и граждански сдружения възразиха срещу предложения вариант на общ устройствен план на Шабла. Според Българското дружество за защита на птиците неговото приемане ще доведе до небалансирано инфраструктурно развитие на територията на общината и до създаването на нови мащабни урбанизирани територии в близост до черноморското крайбрежие, където са едни от най-чувствителните зони по отношение на уникалното биологично разнообразие, характерно за общината. От сдружението твърдят също, че проектът за общ устройствен план на Шабла предвижда над 46% от бреговата ивица между Тюленово и границата с Румъния да бъде застроена, докато в момента там  урбанизираните територии заемат само 16 км от брега.", "date": "2018.03.09", "title": "Обществено обсъждане на проекта за общ устройствен план на Шабла ще се състои днес"}
{"url": "https://www.dnevnik.bg/sviat/2018/03/09/3143446_trump_prie_pokanata_za_sreshta_s_kim_chen-un/", "text": "Президентът на САЩ Доналд Тръмп е приел поканата за среща с лидера на Северна Корея Ким Чен-ун, като мястото и датата ще бъдат определени допълнително. Това съобщи снощи говорителката на Белия дом Сара Сандърс, цитирана от БТА. \"Президентът Тръмп оцени високо приятните думи на южнокорейската делегация и президента [на Южна Корея] Мун. Той ще приеме поканата за среща с Ким Чен-ун на място и във време, които ще бъдат определени. Очакваме денуклеаризация на Северна Корея. Междувременно всички санкции и максимален натиск трябва да останат\", се казва в изявлението на Сандърс. Преди това директорът на южнокорейската Служба за национална сигурност Чун Ею-йо, който оглавява делегация във Вашингтон, съобщи пред репортери в Белия дом, че Ким Чен-ун е обещал да се въздържа от нови ядрени и ракетни тестове. Пратеникът на Сеул каза още, че Тръмп изразил желание да се срещне с лидера на Севера до май. Президентът на Южна Корея Мун Дже-ин е уверен, че срещата на високо равнище между САЩ и Северна Корея ще даде началото на освобождаването на Корейския полуостров от ядрени оръжия. Това каза днес говорител на президентството в Сеул, цитиран от Ройтерс. Държавният глава на Южна Корея е разпоредил да започне подготовката на екипа за междукорейската среща.", "date": "2018.03.09", "title": "Тръмп прие поканата за среща с Ким Чен-ун"}
{"url": "https://www.dnevnik.bg/skorost/2018/03/09/3142988_mercedes-amg_pusna_purvi_sporten_model_s_chetiri_vrati/", "text": "Първият модел на \"Мерцедес - AMG\" с четири врати е основният акцент на щанда на марката на автосалона в Женева. Самостоятелно разработен от AMG, автомобилът е насочен към клиентите, които търсят кола за ежедневието, но не искат да се лишат от спортните възможности на придворното тунинг ателие на \"Мерцедес\". Ако започнем от практичността, колата предлага щедро място за четирима пасажери, а багажният обем варира между 395 и 1324 литра. Новото AMG GT 4-врато купе се предлага с 6-цилиндрови редови двигатели и V8 мотори, с мощности от 435 до 639 к.с. Скоростните кутии са деветстепенни, автоматични, със спортни настройки. Спринт до 100 км/ч за 3.2 секунди Най-мощната версия, която е с означението GT63 S 4Matic+, предлага ускорение от място до 100 км/ч за 3.2 секунди. Максималната скорост е 315 км/ч. По-скромното изпълнение, но също с V8 двигател (GT63 4Matic+), разполага с 585 коня и спринтира до 100 км/ч за 3.4 секунди. И двата модела са снабдени със система за деактивиране на половината цилиндри при ниско натоварване, като благодарение на това средният разход на гориво е 11 на сто. Импулс от мощност от електромотор Интересни технически решения предлага и \"Мерцедес - AMG GT 53\". Автомобилът използва шестцилиндров редови бензинов двигател с мощност 435 конски сили, той получава помощ от електромотор, работещ като стартер-алтернатор, генериращ 22 к.с. и 250 Нм въртящ момент. Разположен между двигателя и скоростната кутия, той подпомага автомобила при потегляне и при рязко ускорение. Тази версия на автомобила има ускорение до 100 км/ч за 4.5 секунди и максимална скорост 285 км/ч. Разходът на гориво е 9.1 л/100 км. Любопитното при \"Мерцедес - AMG GT 53\" е, че има 48 волтова електрическа система, която дава възможност в бъдеще по колата да има повече консуматори. С 4 завиващи колела Управляемостта на автомобилите от новата серия е подобрена благодарение на завиващите задни колела. При движение до 100 км/ч два електромотора ги завъртат в посока, обратна на предните, което подобрява маневреността. Когато скоростта е над 100 км/ч, задните гуми се завъртат в посока на предните и резултатът е повишаване на стабилността. Системата е серийна за V8 моделите и предлагана като опция за другите. Първият модел с четири врати на AMG се чака в България през есента. Обновената С-класа също дебютира в Женева Дебют на салона прави и обновената С-класа, представена във версии лимузина и комби с нови бензинови и дизелови мотори, както и плъгин хибридни модели. В петата си година в производство най-успешната моделна серия на \"Мерцедес\" получава множество подобрения. Промяна има в дизайна на интериора и екстериора. Електронната архитектура е изцяло нова. Като опция се предлага напълно дигитален инструментален дисплей и мултимедиа, която предоставя индивидуализирано информацията за клиента. Асистиращите системи са аналогични на тези в S-класата. Първите автомобили от обновената С-класа ще бъдат налични в България през юни. Ексклузивният бранд \"Мерцедес-Майбах\" също избра Женева за световната премиера на обновения \"Майбах\" S-класа.", "date": "2018.03.09", "title": "\"Мерцедес-AМG\" пусна първи спортен модел с четири врати"}
{"url": "https://www.dnevnik.bg/citat_na_deniia/2018/03/09/3143449_citat_na_denia_pri_oresharski_upravliavashe_ne_bsp_a/", "text": "Румен Овчаров, бивш енергиен министър и бивш депутат от БСП пред Би Ти Ви. Той гостува в студиото за коментар на сделката за българските активи на ЧЕЗ. Според него тя е замислена като \"тайна продажба на неизвестни хора със съдействието на българската държава\" и затова цената е завишена около 1.5 пъти. \"Какво ще се получи, ако държавата вземе 33% от ЧЕЗ, Върбакова ще има още 33%, и освен това минотарни собственици около \"Химимпорт\" също имат около 33%, кой тогава ще плаща заемите\", попита риторично Овчаров.", "date": "2018.03.09", "title": "Цитат на деня: При Орешарски управляваше не БСП, а Пеевски и Василев, Доган и Станишев"}
{"url": "https://www.dnevnik.bg/sport/2018/03/09/3143074_pyongchang_shte_izdigne_paraolimpiiskite_igri_na_novo/", "text": "С повече от 570 спортисти от 49 държави Пьонгчанг ще посрещне най-големите зимни параолимпийски игри в историята. Игрите ще бъдат открити днес на олимпийския стадион в южнокорейския град и ще завършат на 18 март, след като бъдат раздадени 80 комплекта медали. Зимните параолимпийски игри ще се проведат за 12-и път. Дебютът им е през 1976 г. в Йорншьолдсвик, Швеция. За втори път след Нагано през 1998 г. домакин ще бъде азиатски град. Досегашният рекорд за най-мащабна зимна параолимпиада беше поставен преди четири години в Сочи - 550 спортисти от 45 държави. Четири арени ще приемат 80-те състезания в 15 дисциплини в шест вида спорт - алпийски ски, ски бягане, биатлон, сноуборд, хокей на лед и кърлинг. Най-голямата делегация ще бъде американската - 68 спортисти, следвана от канадската с 52-ма. Както беше и в зимните игри миналия месец, Русия е спряна от участие заради  допинг скандала . Страната е изключена от параолимпийското движение, а руските участници ще се състезават под неутрален флаг и името \"Неутрални параолимпийски спортисти\". Три страни ще направят дебют в зимна параолимпиада - Грузия, Таджикистан и Северна Корея. Зимните олимпийски игри в Пьонгчанг миналия месец станаха повод за  затопляне на отношенията на Корейския полуостров  със съвместно дефилиране в церемонията по откриването и обединен женски отбор по хокей на лед. Този път двете страни ще излязат отделно в парада на спортистите. Причината е, че не са успели да постигнат споразумение за обединен флаг без оспорваните от Япония острови Лианкур, съобщиха официалните лица. За Северна Корея това ще е трето участие в параолимпийски игри след летните в Лондон и Рио, когато имаше съответно един и двама спортисти. Страната има дългогодишна история на официална дискриминация срещу хората с увреждания. Според доклад на ООН хора рутинно са изпращани в затворнически лагери заради своите увреждания. Севернокорейци с физически проблеми, които са избягали от страната, са описвали тормоз от страна на властите. Освен като брой участници, страни и медали параолимпийските игри в Пьонгчанг  може би ще поставят рекорд и по зрителски интерес . Последните данни сочат, че 285 хиляди от отпечатаните 310 хиляди билета вече са продадени. Организатори дори смятат, че е реално да се мисли за подобряване на рекорда от Сочи 2014, когато бяха продадени 316 хиляди билета. \"Най-важното е да направим качествено събитие. Но ако подобрим показателите отпреди четири години, това ще бъде доказателство за добре свършена работа\", каза президентът на Международния параолимпийски комитет Андрю Парсънс. Първоначално организационният комитет планираше да пусне в продажба 223 353 билета. В последните седмици обаче заявките са се увеличили многократно и беше взето решение за отпечатване на допълнителни. Българското участие България ще има един участник  в параолимпийските игри в Пьонгчанг. Светослав Георгиев ще се впусне в ски бягането за хора с нарушено зрение. Той ще запише второ поредно участие в параолимпийски игри след Сочи 2014. Негов водач и треньор отново ще е Иван Бирников.  В Сочи 2014 Георгиев стана 16-и в квалификациите в спринта на 1 км в ски бягането за хора с нарушено зрение. Тогава другият българин Желяз Колев се нареди последен на 18-ото място. Преди четири години Георгиев завърши на последната 19-а позиция на 10 км свободен стил. Във Ванкувър 2010 България участва с трима спортисти, като и тримата се състезаваха в ски бягането за хора с нарушено зрение - Йоана Ерменкова, Александър Стоянов и Иван Вътов. Тогава и тримата бяха в дъното на класиранията в дисциплините, в които участваха. Президентът на Българската параолимпийска асоциация Илия Лалов заяви, че целите са много по различни в сравнение с Рио 2016, където България имаше високи очаквания. \"В ските не сме толкова силни\", каза той пред \"Дневник\". България има 15 отличия от параолимпийски игри, но нито едно в зимни. Символ на човешкия дух Параолимпйските игри са истински символ на силата на човешкия дух. Те винаги са съпътствани от вдъхновяващи истории, а такива не липсват и в Пьонгчанг. Една от тях е на Кванг Хьок Чой, който бяга от Северна в Южна Корея малко след като кракът му е ампутиран без анестезия. Той ще представя домакините в хокея на лед. Брена Хъкаби, която ще участва в две дисциплини в сноуборда, пък стана първият параолимпиец в историята, който се снима за \"Спортс илюстрейтед\". 22-годишната американка, която още като дете губи своя крак заради раково заболяване, се надява това да е стъпка към повишаване на осведомеността за параолимпийските игри и насърчаване на повече хора да участват. \"Ние се трудим също толкова упорито, колкото и олимпийците\", заяви тя. \"Това, което е наистина много окуражително, е, че не само имаме повече излъчващи телевизии, отколкото в предишни издания на зимни параолимпийските игри, а и че те ще отделят повече ефирно време на всички платформи. Това показва, че глобалният интерес към параолимпийския спорт расте\", каза търговският и маркетинг директор на Международния параолимпийски комитет Алексис Шефер.", "date": "2018.03.09", "title": "Пьонгчанг посреща най-големите зимни параолимпийски игри в историята"}
{"url": "https://www.dnevnik.bg/sport/2018/03/09/3143325_grigor_dimitrov_shte_trugne_s_mach_sreshtu_v_indiun/", "text": "Григор Димитров ще срещне Фернандо Вердаско в първия си мач в турнира от сериите \"Мастърс\" в Индиън Уелс. Испанецът спечели с 6:2, 1:6, 6:2 срещу Гуидо Пея. Българинът е поставен под номер три в схемата и стартира директно от втория кръг. Той  попадна в потока на водача в световната ранглиста Роджър Федерер , като среща между двамата е възможна в полуфиналите. До момента Димитров има три мача с Вердаско, като спечели последните два през 2014 и 2015 г.  При достигане до третия кръг българинът може да очаква двубой с Александър Рубльов. В потока на Димитров са още Доминик Тийм, Томаш Бердих, Пабло Кареньо Буста и Фабио Фонини. Федерер ще започне във втория кръг срещу победителя от мача между Райън Харисън и Федерико Делбонис. \"Най-накрая тялото ми започва да разбира, постигнах по-голямо постоянство. Не бих казал, че съм в мир. Не искам да съм в мир в момента. Само на 26 съм. Това е война\",  каза Димитров преди ден . \"Извън шегата, сега съм в състояние да се хвърля здраво на и извън корта. Когато стъпя на корта, искам да вложа максимума от себе си. Когато съм във фитнеса, искам да вложа максимума.\"", "date": "2018.03.09", "title": "Григор Димитров ще тръгне с мач срещу Вердаско в Индиън Уелс"}
{"url": "https://www.dnevnik.bg/sviat/2018/03/09/3143453_-/", "text": "Президентът Доналд Тръмп подписа днес разпореждането за налагането на вносни мита от 25 на сто за стоманата и 10 на сто за алуминия, предадоха осведомителните агенции, цитирани от БТА.  Новата мярка, която ще влезе в сила след 15 дни, няма да се отнася за Канада и Мексико. Преди Тръмп беше казвал, че промяната в тарифите за тези вносни метали ще обхваща всички страни.  На пресконференция при подписването на документа президентът окачестви дъмпинговия внос на стомана и алуминий като \"нападение срещу нашата страна\". По думите му вътрешното производство е въпрос на национална сигурност. \"Ако не искате да плащате мита, докарайте заводите си в САЩ\", препоръча президентът на вносителите.  Според предварителна информация от администрацията други държави ще могат да кандидатстват за изключение, тоест да не плащат тези мита. Но не са известни подробности как ще става това.  При подписването Тръмп обяви, че предлага облекчения на страните, които са \"честни в търговията\" със САЩ. Агенция Ройтерс отбеляза, че този жест цели да окаже натиск върху Канада и Мексико да направят отстъпки на преговорите за Северноамериканското споразумение за свободна търговия (NAFTA), които са позамрели.  Тръмп поиска отстъпки и от държавите в ЕС, като се оплака, че те се отнасят нечестно спрямо американските автомобили и заплаши, че може да повиши митата за европейски коли.", "date": "2018.03.09", "title": "Тръмп подписа разпореждането за вносните мита за стоманата и алуминия"}
{"url": "https://www.dnevnik.bg/bulgaria/2018/03/09/3143460_prelivashtiiat_iazovir_rogozen_1_e_proveriavan_na/", "text": "Преливащият язовир \"Рогозен 1\" във Врачанско получава 6-7 куб. м вода в секунда, а съоръженията му успяват да изпуснат само 1-2 куб. м. Това съобщи пред БНТ Емил Димитров, главен инспектор към дирекция Надзор на язовирните стени и съоръжения. Той увери, че има все още свободен обем, който да поеме излишъците. През последните две години дирекцията е проверявала язовира пет пъти, тоест на всеки 4-5 месеца. Давани са предписания - някои са изпълнени, някои не, каза Димитров. За неизпълнените са съставени актове за отстраняване на административно нарушение. По думите на експерта основен проблем е неработещ преливник, за ремонта на който стопанинът на язовира трябва да осигури финансиране, но не го е направил. \"Цяла нощ и вчера цял ден хората от общината следят нивото, изпуска се водата нормално\", каза кметът на село Бързина Тихомир Трифонов. По думите му хората вече не са евакуирани, те са си по домовете. Кметът обаче не се ангажира докога ще остане бедственото положение там.", "date": "2018.03.09", "title": "Преливащият язовир \"Рогозен 1\" е проверяван на всеки 4-5 месеца"}
{"url": "https://www.dnevnik.bg/evropa/2018/03/09/3143462_-/", "text": "Европейският съюз трябва да бъде изключен от въведените нови митнически тарифи на САЩ за стоманата и алуминия, каза Сесилия Малмстрьом, еврокомисар по търговията, цитирана от БТА. \"Ще търсим повече яснота по този въпрос през следващите дни\", заяви тя, като отбеляза, че ЕС е близък съюзник на САЩ, предаде ДПА. Малмстрьом добави, че в събота ще се срещне с постоянния търговски представител на САЩ Робърт Лайтхайзър. По-рано президентът Доналд Тръмп  подписа разпореждането  за налагането на вносни мита от 25 на сто за стоманата и 10 на сто за алуминия. Новата мярка, която ще влезе в сила след 15 дни, няма да се отнася за Канада и Мексико. Преди Тръмп беше казвал, че промяната в тарифите за тези вносни метали ще обхваща всички страни. Според предварителна информация от администрацията други държави ще могат да кандидатстват за изключение, тоест да не плащат тези мита. Но не са известни подробности как ще става това. При подписването Тръмп обяви, че предлага облекчения на страните, които са \"честни в търговията\" със САЩ. Агенция \"Ройтерс\" отбеляза, че този жест цели да окаже натиск върху Канада и Мексико да направят отстъпки на преговорите за Северноамериканското споразумение за свободна търговия (NAFTA), които са позамрели. Тръмп поиска отстъпки и от държавите в ЕС, като се оплака, че  те се отнасят нечестно  спрямо американските автомобили, и заплаши, че може да повиши митата за европейски коли. Британският министър на международната търговия Лиъм Фокс коментира, че начинът, по който САЩ обявиха високи вносни мита върху стоманата и алуминия, е погрешен. По думите му новите тарифи са \"двоен абсурд\" специално за Великобритания, защото тя осигурява едва един процент от вноса на метали в САЩ. Фокс поясни, че в Обединеното кралство се произвежда предимно много висококачествена стомана, която не може да бъде изнасяна в САЩ, тъй като това \"просто ще вдигне цените на стоманата там\".", "date": "2018.03.09", "title": "САЩ трябва да изключат ЕС от новите вносни мита, каза еврокомисар Малмстрьом"}
{"url": "https://www.dnevnik.bg/biznes/2018/03/09/3143465_flixbus_stupva_v_bulgariia_s_marshruti_do_budapeshta/", "text": "Автобусната компания, специализирана в международните превози, FlixBus влиза на българския пазар, съобщи  capital.bg.   Първите линии ще бъдат от София до Будапеща, Виена и Букурещ и ще започнат да се изпълняват ежедневно от 22 март. Това ще позволи на българските пътници да достигнат до другите дестинации от международната мрежа на компанията, казва Ласло Арани, регионален управляващ директор на FlixBus. Билетите вече са в продажба на сайта на компанията и мобилното й приложение. Цената на еднопосочното пътуване между София и Букурещ е 23.90 лв., между София и Будапеща – 37.90 лв., а до Виена билетът е 76.90 лв. От компанията съобщават, че през първата половина на 2018 г. планират последващо разширяване на мрежата си в региона. FlixBus е създадена през 2013 г. в Германия като start-up. Компанията залага в голяма степен на технологичните иновации, които предлага на пътниците при организирането на едно пътуване с автобус. Друг основен стълб са модерните и екологични автобуси. Характерно за превозвача е, че не разполага със собствени автобуси, а работи с партньори по места, като общият им брой е 250. Сред тях са Volanbusz, Alis Grup и Eurolines Romania. Партньорите отговарят за ежедневното управление на маршрутите, като брандираните им автобуси трябва да отговарят на стандартите на компанията – екологичност, повече пространство за краката, безплатен Wi-Fi, ел. контакти до всяка седалка, тоалетна на борда и т.н. FlixBus обаче разполага с лиценз за превозваческа дейност, обясняват от дружеството, т.е. моделът е различен в сравнение с този на платформи като Uber например. На българския пазар партньор на компанията е Florentia Bus. Компанията е на пазара от 20 години и разполага с автопарк от 45 автобуса, работи по международни линии от София. Тя ще изпълнява превозите на FlixBus към Виена.", "date": "2018.03.09", "title": "FlixBus стъпва в България с маршрути до Будапеща, Виена и Букурещ"}
{"url": "https://www.dnevnik.bg/na_put/2018/03/09/3129840_finlandiia_chestva_denia_na_saunata_utre/", "text": "Десети март е Ден на сауната във Финландия. Това означава, че всеки желаещ може да посети колкото иска сауни - обществени и частни. Сауна в бъчва, сауна във виенско колело, сауна - палатка, рок-сауна зад кулисите на театър и сауна на покрива, са само част от екзотичните предложения, достъпни за местни хора и туристи в този ден, разказва сайтът за туризъм finland.fi Денят на сауната се отбелязва през пролетта за трета година поред. Идеята на организаторите от движението Yhteismaa е, че през този сезон времето не винаги е хубаво, а сауната е традиционно за местните хора място за запознанства и общуване. Населението на страната е около 5 млн души, а сауните - около 3 млн. Входът в празничния ден е безплатен, но собственикът може да поиска дребна сума за използваните дърва или за предлаганите мезета. За да няма опашки, посетителите си запазват час в сайта на мероприятието, откъдето могат да изберат и сауните, които искат да посетят. Някои дори организиран сауномаратони и се състезават за броя посетени сауни.  Ето няколко полезни съвета за начинаещите, формулирани на сайта www.helsinkisaunaday.fi . Температурата в сауната обикновено се поддържа между 75 и 85° C. Повечето финландци смятат, че сауните, загрявани с дърва са по-добри, но в градовете електрическите преобладават.  Според финландска поговорка \"ако сауната, алкохолът и катранът не помогнат, значи болестта е смъроносна\". Многобройни проучвания са доказали положителното въздействие върху здравето на успокояващата топлина и отпускащата пара в сауната.  Посещението на сауна вечер е популярна форма за среща с приятели, съседи, състуденти, колеги. Твърди се, че именно в сауната са взети много важни решения във финландския политически и бизнес живот. Ако някой ви покани да посетите частната му сауна, това е израз на уважение. Тя няма нищо общо със секса и е нещо неважно в сауната, където всичко е подчинено на възстановяването и пречистването. Финландците предпочитат да влизат в сауната чисто голи, дори сред непознати и това се смята за напълно естествено. Все пак всеки сам преценява дали да сложи бански или да се прикрие с кърпа. В някои обществени сауни банският е задължителен. Мъжете и жените често се редуват, но смесените сауни също са популярни. В обществените може да има отделни часове за жени и за мъже.  е на почит. Ароматите и успокояващата музика нямат място във финландската сауна. Свободните разговори са нещо нормално, но също така е допустимо да се усамотиш и да се отдадеш на мислите си.  Редувайте загряването с почивки и охлаждане. Всеки посетител има право да плисне вода върху горещите камъни, когато прецени. Ако смятате, че сауната е прекалено гореща, кажете го на останалите посетители. . Вода, бира, ябълково вино са най-популярните напитки за сауна. Грижете се за оводняването на тялото си, което ще загуби много течност поради неминуемото изпотяване.", "date": "2018.03.09", "title": "Под пара: Финландия чества Деня на сауната"}
{"url": "https://www.dnevnik.bg/evropa/2018/03/09/3143483_-/", "text": "Шофьорите на компанията за споделени пътувания \"Юбер\" (Uber) в Чехия ще трябва да получат бизнес сертификати и да бъдат лицензирани. Това заяви вчера чешкият премиер Андрей Бабиш след среща с представители на компанията, предадоха \"Ройтерс\" и БТА. Шофьорите на таксита  в чешката столица Прага  проведоха мащабни протести срещу \"Юбер\", чиито евтини услуги са посрещани с недоволство и в други градове по света. Чехите активно ползват услугите на \"Юбер\", тъй като цените са доста по-ниски, отколкото при обикновените таксита. Бабиш се срещна с представители на компанията и съобщи, че те ще подпишат меморандум до края на март. По думите му правителството подкрепя новите технологии, но компанията няма право да нарушава правилата и да получава предимство пред други. В началото на седмицата стотици таксиметрови шофьори  протестираха в центъра на Атина  срещу \"нашествието\" на \"Юбер\" и атакуваха преминаващи коли, които смятаха, че се използват за услугата. В края на миналата година Съдът на Европейския съюз постанови, че услугата за резервиране на автомобили с шофьор \"Юбер\" е в сферата на транспорта и следователно  страните от ЕС могат да регулират условията за предоставянето й .", "date": "2018.03.09", "title": "Шофьорите на \"Юбер\" в Чехия ще трябва да бъдат лицензирани"}
{"url": "https://www.dnevnik.bg/bulgaria/2018/03/07/3141869_plovdivskiiat_lekar_podal_dva_signala_che_e_obiran/", "text": "Пловдивският лекар Иван Димитров, който миналата седмица  уби влязъл в двора му мъж , е подавал два пъти сигнали до полицията за кражба. Последният е от 2003 г. Това съобщиха от окръжната прокуратура в Пловдив в отговор на въпроси на \"Дневник\". При излизането си от ареста  в началото на тази седмица Димитров, който беше пуснат на свобода с мярка за неотклонение \"подписка\", заяви, че през годините шест пъти е бил обиран. Той даде да се разбере, че една от причините за решението му да не звъни на спешния телефон 112, а да се заеме сам с мъжа, е липсата на резултат от сигналите му. Говорителят на окръжната прокуратура Галина Минчева не можа да отговори на въпроса дали спрямо Димитров е наложена мярка да не напуска страната, след като обвинението реши да му намали мярката за процесуална принуда на подписка, вместо да иска постоянния му арест. Без отговор остана и въпросът защо спрямо Димитров не е повдигнато обвинение за укриване на следите от престъплението, което би било стабилен аргумент в евентуално искане на прокуратурата за налагане от съда на най-тежката мярка за неотклонение - постоянен арест. Помолени да уточнят противоречивите информации в медиите, от прокуратурата посочиха, че убитият Жоро Джевизов, по прякор Плъха, е имал Последната присъда е постановена през 2011 г., когато е бил осъден за кражба на колело. Излязъл е от затвора през 2014 г. Всичките му ефективни наказания са за кражби, обясни за \"Дневник\" Галина Минчева. От МВР отказаха да предоставят информация колко полицейски регистрации има Джевизов, позовавайки се на Закона за защита на личните данни. Заявиха само, че са няколко, но не посочиха за какво и през кои години са били те. По закон Според Закона за МВР \"полицейските органи извършват полицейска регистрация на лица, които са привлечени като обвиняеми за извършено умишлено престъпление от общ характер. Органите на досъдебното производство са длъжни да предприемат необходимите мерки за извършване на регистрацията от полицейските органи\". Т.е. когато прокуратурата прецени, че има достатъчно данни за извършено престъпление, тя образува разследване срещу конкретен човек или група хора. Тогава се извършва и полицейска регистрация на обвинените.  Преди последните промени в наказателния процес обвиняемият можеше да поиска разследването да се прекрати, ако разследването продължи повече от 1 година за по-леките и 2 за по-тежките престъпления. Така множество досъдебни производства или се прекратяваха, или завършваха с оправдателни присъди. С измененията в НПК обаче на обвиняемите бе дадена възможност да искат само ускоряване на процеса - не директно от съда, а през прокуратурата. Освен това съдът не може вече да прекратява разследванията, по които няма внесен обвинителен акт, но продължават дълго. В случаите, когато прокурорът прекрати или спре наказателното производство, както и когато предложи освобождаване на обвиняемия от наказателна отговорност с налагане на административно наказание, . При внасяне на обвинителен акт или постигане на съдебно споразумение регистрацията приключва с присъда.  Полицейската регистрация остава в данните на МВР неограничено време. Тя само в няколко определени от закона случая - когато е извършена в нарушение на закона, когато наказателното производство е прекратено или е приключило с влязла в сила оправдателна присъда, когато на обвинения е наложена глоба, както и в случаите на смърт на обвиняемия.", "date": "2018.03.09", "title": "Пловдивският лекар подал два сигнала, че е обиран"}
{"url": "https://www.dnevnik.bg/sport/2018/03/09/3143506_serena_uiliams_se_zavurna_s_emocionalna_pobeda/", "text": "Носителката на 23 титли от Големия шлем Серена Уилямс се завърна с успех в турнирите на Женската тенис асоциация (WTA). Американката се наложи със 7:5, 6:3 срещу Зарина Дияс в първия кръг в Индиън Уелс. Последният ѝ официален мач на сингъл беше спечеленият финал на Australian Open през 2017 г. След това тя беше извън тениса заради бременността си, като  в началото на септември роди дъщеря си Алексис Олимпия . \"Беше невероятно. Измина една година, вече имам и дете. Определено не беше лесно, но е хубаво. Бях малко тромава, но това няма значение. Просто се впускам в това предизвикателство и давам най-доброто, което мога\", каза Уилямс. Тя допусна 27 непредизвикани грешки и направи 34 печеливши удара. Американката беше на две точки от загуба в първия сет, но съумя да се вдигне и направи обрат. Вторият също беше оспорван, но и в него Уилямс излезе победител благодарение на успеха си в повечето от важните разигравания. Американката, която е непоставена в схемата, ще играе с холандката Кики Бертенс във втория кръг. След това е възможна среща със сестра ѝ Винъс Уилямс.", "date": "2018.03.09", "title": "Серена Уилямс се завърна с емоционална победа"}
{"url": "https://www.dnevnik.bg/evropa/2018/03/09/3143523_-/", "text": "Действащият германски външен министър Зигмар Габриел заяви, че няма да участва в новото коалиционно правителство на канцлера Ангела Меркел с неговите съпартийци - социалдемократите, предаде \"Ройтерс\", цитирана от БТА. Съгласно коалиционното споразумение страните се договориха Германската социалдемократическа партия (ГСДП) да избере кой да бъде външен министър. Очаква се това да е досегашният министър на правосъдието Хайко Маас. Във \"Фейсбук\" Габриел, бивш лидер на ГСДП, заяви, че е бил уведомен от новите партийни водачи  Олаф Шолц  и  Андреа Налес , че няма да е част от новото правителство. \"Да служа на партията си бе голяма чест за мен и аз съм дълбоко благодарен за това\", каза той. Първоначално, още преди приключването на  коалиционните преговори,  се предполагаше, че заради добрата си работа на правителствени длъжности Габриел ще оглави външното министерство и в новото правителство. После стана известно, че  поста се готви да заеме вече бившият председател на ГСДП  Мартин Шулц. След като беше засипан с критики, че е нарушил редица предизборни обещания, обаче  Шулц се отказа  и се оттегли  като партиен лидер , припомня ТАСС. На предишната си работа Маас прокара амбициозен закон, който принуди компании като \"Фейсбук\" и \"Туитър\" да премахват незабавно реч на омразата. Той е яростен критик на крайнодясната партия \"Алтернатива за Германия\", на расизма и антисемитизма. Маас въведе закон за реабилитиране и компенсация на хиляди хомосексуални мъже, преследвани и вкарвани в затвора според стар германски закон.", "date": "2018.03.09", "title": "Зигмар Габриел няма да е външен министър на Германия"}
{"url": "https://www.dnevnik.bg/photos/2018/03/08/3142681_fotogaleriia_da_si_lekar_v_ukraina/", "text": "Личният лекар Дмитрий Розумий се бори с нуждите на пациентите си в селските райони на Украйна в условия, в които здравната система в страната може да осигури.", "date": "2018.03.09", "title": "Фотогалерия: Колко е трудно да си лекар в Украйна"}
{"url": "https://www.dnevnik.bg/citat_na_deniia/2018/03/09/3143221_citat_na_denia_boiko_e_nai-uspeshniiat_shef_v_evropa/", "text": "Това заяви президентът на Европейската народна партия (ЕНП) Жозеф Дол. Днес той се срещна с кметовете и председателите на общински съвети от цялата страна, избрани от листата на ГЕРБ. Дол е на официално посещение в София, като взе участие във форума на групата на ЕНП в Комитета на регионите. По думите му управляваните от ГЕРБ населени места са придобили истински европейски облик в последните години. Президентът на ЕНП подчерта, че българските градове и села се развиват непрекъснато, и изрази увереност, че стандартът на живот на всички български граждани ще бъде подобрен под ръководството на тези кметове.", "date": "2018.03.09", "title": "Цитат на деня: Бойко е най-успешният шеф в Европа"}
{"url": "https://www.dnevnik.bg/photos/snimka_na_denia/2018/03/09/3143529_snimka_na_denia_ljuk_skaiuokur_ima_nova_zvezda_-_na/", "text": "Повече от 40 години след дебюта на \"Междузвездни войни\" Марк Хамил получи своя звезда на холивудската алея на славата. Актьорът, който завинаги ще бъде запомнен като героя си в поредицата Люк Скайуокър, прие почестите в джедайска поза.", "date": "2018.03.09", "title": "Снимка на деня: Люк Скайуокър покори нова звезда - на холивудската алея на славата"}
{"url": "https://www.dnevnik.bg/tehnologii/2018/03/09/3143552_bezpilotnite_elektrokamioni_na_musk_dostaviha_purvata/", "text": "Два камиона Tesla Semi с електрически двигатели извършиха първата доставка на товар на над 400 км разстояние. За това съобщи Илон Мъск, според когото това е \"промишлена експлоатация\" на машините. Компанията му иска да започне серийното им производство през 2019 г. Курсът е бил от предприятието Tesla Gigafactory 1 в щата Невада до завод на Tesla във Фремонт, щата Калифорния. Разстоянието помежду им е приблизително 425 км, а времето за пътуване - 4 часа и половина. Товарът са били акумулаторни батерии за различни модели на електромобили Tesla, включително Model 3. Потребители обърнаха внимание, че на  снимката в профила на Мъск в мрежата \"Инстаграм\"  камионите са със странични огледала, което означава, че на тях е имало шофьори. Това е така - те са оборудвани със система Tesla Autopilot, поради което работят в полуавтономен режим. Водачът потегля, предава движението по магистралата на компютър, след което довършва пътуването. Всички, които не са виждали Tesla Semi в действие, коментираха, че са били впечатлени колко безшумно потегля и се движи тази конструкция с тегло от няколко тона. Преди по-малко от половин година компанията \"Пепси\" поръча 100 такива камиона, а според \"Ройтерс\" предварителните заявки са за по-малко от 300. Ако Мъск спази сроковете - а това е една от най-слабите му страни като предприемач в автотранспорта - редовни поръчки може да започнат през 2020 г. Според цените на Tesla Motors от ноември 2017 г. версията на камиона с обсег при едно зареждане до 482 км е 150 000 долара, а този, достигащ на адрес до 805 км, е 180 000.", "date": "2018.03.09", "title": "Безпилотните електрокамиони на Мъск доставиха първата пратка (видео)"}
{"url": "https://www.dnevnik.bg/sviat/2018/03/08/3143297_kinata_v_bagdad_izluchvat_nov_irakski_film_za_pruv_put/", "text": "Пътешествието\" (The Journey или \"Ал Рихла\") на иракския режисьор Мохамед ал Дараджи вече е показан на близо 15 международни фестивала - първият през септември 2017 г. в Торонто. Именно премиерата му в Ирак обаче беше събитието, което се очакваше с интерес: това е първата продукция с иракско участие, която се появява в кината там от 1991 г. насам, разказва електронното издание  \"Ал Монитор\" . Базиран на реален инцидент с потенциален самоубиец, филмът може да се гледа от 1 март в 6 провинции на страната и беше излъчен едновременно в 3 киносалона в Багдад. Филмът очаквано не е \"изцяло иракски\" - в продукцията участват и Великобритания, Франция и Холандия - но създаването му все пак бележи повратен момент. Около него се е зародило и движение във филмовата индустрия, наречено \"Кампанията за 1 милион зрители\". Режисьорът признава в интервю , че е малко вероятно 1 милион действително да го гледат, но между 150 и 200 хил. в иракските кина е реалистично. Изданието отбелязва, че \"Пътешествието\" все пак е завръщане за иракското кино в международните филмови стандарти - филмът ще бъде излъчен в 12 арабски държави. Според критик, разговарял със сайта, филмът \"засяга реални социални, интелектуални и свързани със сигурността въпроси в иракския живот.\" В \"Пътешествието\" жена иска да се самовзриви на жп гарата в Багдад в деня, в който бившият президент Саддам Хюсеин е обесен. Докато обмисля ситуацията си, тя изпада във вътрешен конфликт и не ѝ е лесно да задейства взривното устройство. Филмът проследява вътрешния ѝ път, а според режисьора Дарадж на тероризма е възможно човек да се противопостави интелектуално (\"чрез диалог, разбиране и сближаване между хората\"), не само военно. Други теми са детският труд и принудителните бракове, а и поведението на американските войници преди изтеглянето на голяма част от тях през 2011 г.", "date": "2018.03.09", "title": "Видео: Кината в Багдад излъчват нов иракски филм за пръв път от четвърт век"}
{"url": "https://www.dnevnik.bg/bulgaria/2018/03/09/3143543_-/", "text": "Българското Министерство на външните работи няма да реагира на антибългарско предаване, излъчено по руска държавна телевизия, изпълнено с обиди към управляващите и народа на страната, по повод  разговора  между президента Румен Радев и руския патриарх Кирил. Става въпрос за  шоуто \"Вечер\", излъчено на 6 март вечерта  по канал \"Россия 1\". Негов водещ е журналистът Владимир Соловьов, а участниците - политици и журналисти, анализатори, близки до Кремъл, и един депутат от опозиционната партия \"Яблоко\". По време на предаването българските управляващи бяха определени като \"предатели и негодници\",  българският президент Румен Радев  като \"човек в кавички, продал своята вяра и своя народ\", който се е продал на \"божество на содомитите\", българският народ - като приятели със \"содомитите американци и клалите ги турци\", и бе заявено, че и на украинския, и на българския народ трябва \"да се помогне да си смени ръководството\". (Повече подробности за излъченото  четете тук .) А водещият отбеляза, че отдавна не е получавана нота от българското посолство. Семьон Багдасаров , от когото основно идват тези квалификации, е бивш депутат от руската Дума и директор на Центъра за изучаване на страните от Близкия изток и Централна Азия. На въпрос на \"Дневник\" дали МВнР е запознато с предаването и дали ще има официална реакция от ведомството отговориха: \"Бихме искали да Ви обърнем внимание, че: Министерството на външните работи не коментира мнения на граждани, изразени в телевизионни предавания. Доколкото става ясно от записа, участниците в предаването изразяват лично мнение, а не официални позиции на институции\". Кой какво каза на Трети март Главата на руската църква беше в България за честванията на 140-ата годишнина от освобождението на страната от османско владичество и участва в тържествата на връх Шипка, след което разговаря с премиера и президента. Минути преди да се качи на самолета, за да си тръгне от страната, той направи  специално изявление пред медиите, в което изрази огорчение  от \"лъжливите исторически интерпретации\" на българските държавници. От думите му се разбра, че повод за реакцията е  словото на президента на  Трети март, в което беше посочено, че роля за Освобождението са играли и войници от други народности освен руснаци. Думите на президента бяха следните: \"Това е споменът за братския порив на руското общество, който доказа, че православните българи не са сами. Него ние няма да забравим. Не ще забравим и словата в манифеста на император Александър II, който обявява война на Османската империя, защото \"това налага чувството за справедливост и собственото наше достойнство\". \"Народът сам се вдигна на война воглаве с Царя\", пише в дневника си Достоевски, \"а хората четяха манифеста и се кръстеха\". Тези сцени, тези чувства са дълбоки и неподвластни на користни политически интерпретации. По бранните полета на Руско-турската освободителна война загинаха воини от много народи: руснаци, румънци, финландци, украинци, белоруси, поляци, литовци, сърби и черногорци. За всички тях България е последен дом, тях ние почитаме като свои герои.\" Руската православна църква разпространи  на сайта си видеозапис  от изявлението на патриарха и пред Радев, изпълнено с остри реплики, като в част от времето си духовникът подсилва ефекта от казаното с потропване с пръсти по масата. От записа, разпространен след края на визитата на патриарха в България, се вижда само какво говори гостът, но не и дали и какво е отвърнал президентът. \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни. [От] Русия\", заявява патриарх Кирил на президента Радев и допълва: \"Искам откровено да ви кажа, че ми беше трудно да чуя тези неща. Нито полският сейм, нито литовският са взимали решение за освобождаването на България\". Духовният водач на Русия подчертава, че има двойнствено впечатление от юбилея.", "date": "2018.03.09", "title": "Външното министерство няма да реагира на антибългарско предаване по руска държавна телевизия (видео)"}
{"url": "https://www.dnevnik.bg/sport/2018/03/09/3143509_nai-loshoto_spirane_v_boksa/", "text": "\"Макларън\" направи серия промени за новия сезон, като  се върна и към оранжевия цвят . Подготовката за стартовете през 2018 г. обаче не върви гладко. По време на тестовете в Барселона отборът изпадна в комична ситуация. Щофел Вандорн влезе в бокса с идеята за смяна на гумите, но тогава настъпи пълно объркване. Механиците изпитаха огромни трудности, като няколко пъти не успяха да изпълнят задачата си. В един момент дори член на екипа опита да сложи задната дясна гума от грешната страна. Клипът бързо се завъртя в социалните мрежи и предизвика много шеги.", "date": "2018.03.09", "title": "Комичното спиране в бокса, което донесе подигравки за \"Макларън\" (видео)"}
{"url": "https://www.dnevnik.bg/bulgaria/2018/03/08/3143244_direktiva_za_avtorskoto_pravo_v_es_moje_da_dovede_do/", "text": "Нова проектодиректива за авторското право в Европейския съюз може да доведе до широка цензура в интернет, алармират от сдружение \"Цифрова република\". Зад безпокойството и кампанията им  \"Спри робополицията\"  стоят над 10 организации, включително Националната библиотека \"Кирил и Методий\", \"Уикимедия\" и Българският хелзинкски комитет. Става дума за чл. 13 от  проекта за Директива относно авторското право в единния цифров пазар , който предвижда онлайн платформите, които работят с потребителско съдържание, да прилагат алгоритми, които автоматично да филтрират и предотвратяват публикуването на материали, които нарушават авторските права. Докато регулацията е насочена към гиганти като YouTube и цели справедливо възнаграждение за автори и изпълнители, тя е формулирана твърде общо и би могла да засегне най-базови употреби на интернет - например публикуването на любителски запис от караоке или от детски рожден ден, озвучен от попмузика, дават за пример от \"Цифрова република\". В предложения му вариант чл. 13 би могъл да засегне платформи като блогове, университетски портали, хранилища за свободен софтуер и сайтове като \"Уикипедия\". Платформите ще носят пряка отговорност, ако допуснат публикуването на защитено съдържание. Според \"Цифрова република\" не е ясно доколко алгоритмите ще могат да различават между различните правни режими и законосъобразното ползване на защитени произведения. Всичко това ще принуди компаниите силно да ограничат онова, което може да се публикува онлайн, и да наложат своеобразна \"частна цензура\", смятат от сдружението. То инициира подписка  срещу приемането на чл. 13 в настоящия му вид , както и информационна кампания за спорния текст в директивата. България трябва да търси баланс по въпроса Опозицията срещу чл. 13 не е само на българска почва - през октомври 56 международни организации, включително \"Хюман райтс уоч\" и фондацията Electronic Frontier, протестираха  с открито писмо  срещу планираните промени. След като естонското европредседателство не успя да намери консенсус между страните, сега топката е в полето на България, която освен председател на съвета на ЕС има двама депутати във водещата комисия в Европейския парламент, български е и ресорният еврокомисар - Мария Габриел.  Българското председателство вече предложи два компромисни варианта, вторият от които е бил обсъден вчера в Брюксел. Той среща подкрепата на френската музикална и филмова индустрия, но носи риск за софтуерните компании, смятат от \"Цифрова република\". Предложението запазва изискването за задължителни филтри, изключвайки от полето на действие \"онлайн енциклопедии\", както и научните и образователни платформи. От организацията обаче смятат, че и в този вид то ще блокира обмена на голямо количество легално съдържание, включително в хранилища за свободен код като GitHub и сайтове, споделящи снимки и видео. Това изискване е особено вредно за софтуерната индустрия, която е добре развита в България, вярва Димитър Димитров, директор по европейските политики във фондация \"Уикимедия\". Потърсени за мнение в сряда, от българското Министерство на културата, което работи по варианта заявиха, че предпочитат да говорят след конференцията на тема интелектуална собственост, насрочена за 15 март в София. Но подробности от работната среща в Брюксел вчера, изнесени от \"Политико\" тази сутрин сочат, че компромисът е далеч от постигнат - и представителите на страните-членки са \"недоволни от българското председателство\" след крайно \"турбулентната\" среща. Според източници на изданието текстът, предложен от България, е \"твърде общ\" и е било възложено изцяло пренаписване на текста на проблемния член, което трябва да стане до края на месеца. Половината държави, сред които Чехия и Холандия, искат директивата да засегне само гигантите като YouTube, а страни като Испания, Италия и Португалия искат тя да обхване всички платформи.", "date": "2018.03.09", "title": "Нова директива на ЕС може да доведе до цензура в интернет, алармират организации (допълнена)"}
{"url": "https://www.dnevnik.bg/biznes/2018/03/09/3143579_na_fona_na_obsht_rastej_cigarenoto_proizvodstvo_beleji/", "text": "По предварителни данни през януари 2018 г. индексът на промишленото производство нараства с 0.3% спрямо декември 2017 г. и с 3.5% спрямо година по-рано, съобщи Националният статистически институт. Най-голям годишен спад отчита производството на тютюневи изделия - с близо 40 на сто. Месечното свиване на производството в сектора отслабва до 0.5% след спадове от -4.8%, -2.4% и -9.8% през октомври, ноември и декември.", "date": "2018.03.09", "title": "На фона на общ растеж цигареното производство бележи 40-процентен спад"}
{"url": "https://www.dnevnik.bg/detski_dnevnik/2018/03/09/3141569_s_decata_v_pochivnite_dni_10_i_11_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Между 11 и 15 ч. детският научен център \"Музейко\" гостува на магазин \"Декатлон\" (Витоша) със серия от кратки научни експерименти. Посетителите им ще открият какви  екзотични риби гостуват в \"Музейко\"  и ще научат как водолазите използват закона на Архимед. Ето и програмата с научни експерименти: 11 – Мързеливият водолаз; 11.30 – Energy stick; 12 – Стоящият ток; 12.30 – Топло и студено; 13 – Мързеливият водолаз; 13.30 – Energy stick; 14 – Стоящият ток; 14.30 – Топло и студено. - В магазин \"Декатлон\" (Подуяне) от 11 часа клуб \"Хороводец\" ще учат всички желаещи на различни български народни танци. Участието е безплатно и не изисква предварителна подготовка, само регистрация  тук .  -  Цикъл ателиета \"Музика и природа\" в \"Музейко\"  организират \"Биоигри\" и Елена Тодорова. Поредицата запознава децата с примера на световни учени, тяхното любопитство и любов към живия свят и ги вдъхновява да го обичат, през музиката и игрите. Децата ще участват в забавни ролеви игри, ще търсят животни и непознати съкровища, ще са изследователи и откриватели. Те ще учат интересни факти и играейки, ще усвояват умения за мислене и работа в екип, ще развиват своя мелодичен слух, вокални умения, усет за ритъм, умения за пеене в ансамбъл и солово пеене. Kакво представлява звукът? Кои животни имат най-добрия слух? Кое нощно животно има по-добър слух и от прилепите? Сините китове пеят, за да изразят емоциите си и да влияят на други китове. За какво служи слухът при човека? На тези въпроси ще получат отговор децата в ателието  . То е от 11 до 12.30 ч. и е подходящо за деца между 6- и 10-годишна възраст.  -  приема желаещи да се занимават с керамика, грънчарство, приложни изкуства и рисуване. Занятията са в събота и неделя. Можете да разгледате и да си изберете от курсовете, които се провеждат до  Южния парк , в  Бистрица , ул.  \"Оборище\"  и на  Петте кьошета . - Въженият атракцион в парка \"Бачиново\" вече работи както в делничните, така и през почивните дни, съобщиха от общината. - В магазин \"Декатлон\" всички желаещи могат да посетят тренировка по кросфит с клуб \"Крос спорт\" от 13 ч. Необходима е предварителна регистрация  тук .  - Над 700 участници събира XI национален фолклорен конкурс за изпълнители на народна музика за деца и младежи - певци и инструменталисти  .  - Националното изложение на художествените занаяти и изкуствата и празник на храната очаква своите гости. Те ще могат да опитат пчелен мед, сушени плодове и зеленчуци, билкови чайове, сладко от сини сливи, тахани, ядкови кремове и фъстъчено масло; изтънчени натурални десерти и истински квасени и втасали хлябове от пълнозърнести брашна от пшеница, ръж и лимец; иновативни и традиционни млечни продукти, кисело мляко със сладко, както и български червени и бели вина, ракия и ликьор от сливи. Българският вкус ще е представен още и с домашна лютеница, бобена салата, печени меса, троянска луканка и други традиционни за българската трапеза, висококачествени продукти.  Неделя е отворено в природонаучния музей. \"Биоигри\" кани децата на приключение, по време на което ще издирват нощни животни по оставените от тях следи. Децата сами ще разгадаят как ловуват и се ориентират животните. Всяко дете ще си изработи две животни. Занятията са от 11 до 12.30 ч. за деца между 5 и 7 години. Необходимо е записване на  info@bio-game.org . При необходимост информация можете да получите на 0882/ 523281. - Въженият атракцион в парка \"Бачиново\" вече работи както в делничните, така и през почивните дни, съобщиха от общината.", "date": "2018.03.09", "title": "С децата в почивните дни (10 и 11 март)"}
{"url": "https://www.dnevnik.bg/bulgaria/2018/03/09/3143594_kratki_novini_bulgarskiiat_iznos_za_indiia_e_narasnal/", "text": "Кабинетът се събира извънредно за язовирите На извънредно заседание правителството ще обсъди в събота мерки за гарантиране на сигурността на населението във връзка с рисковете, създадени от препълването на язовири. В заседанието ще участват също директорът на Главна дирекция \"Пожарна безопасност и защита на населението\" – МВР Николай Николов, заместник-председателят на Държавната агенция за метрологичен и технически надзор Кирил Войнов, както и областните управители на Враца и на Монтана, съобщи правителствената пресслужба. Съд във Варна върна делото за наводнението в \"Аспарухово\" Окръжният съд във Варна отмени прокурорското постановление за прекратяване на досъдебното производство срещу неизвестен извършител за смъртта на 13 души и нанасяне на значителни имуществени вреди по време на наводнението квартал \"Аспарухово\" през юни 2014 година, предаде БНР. Делото е върнато за събиране на допълнителни доказателства за допуснати нарушения от длъжностни лица и дали има извършено престъпление от общ характер. Определението подлежи на обжалване в 7-дневен срок. Срутил се е перваз от покрива на Националната библиотека \"Св. св. Кирил и Методий\" Инцидентът е станал вчера около 17.40 часа, са съобщили от библиотеката пред агенция \"Фокус\". Няма пострадали хора. Днес екипи на пожарната са изронили останало от този сегмент, който се намира на крачки от централния вход на сградата. Цялата сграда на библиотеката е опасан от лента, която да ограничава достъпа на хора. Продължава да се прави оглед на целия фриз, като вероятно предстои да се направи частична реставрация, тъй като сградата е паметник на културата. През февруари миналата година  част от стъкления покрив на библиотеката се срути  под тежестта на падналия сняг, беше ранен човек. Спасяването на българските евреи да се изучава в училищата, предлагат еврейски организации Представители на еврейски организации предложиха спасяването на българските евреи през Втората световна война да се изучава в учебните програми на българските училища. Това стана по време на срещата на президента Румен Радев с представители на еврейски организации от България и Израел. В нея участва и посланикът на Израел Ирит Лилиан. Срещата беше посветена на 75-ата годишнина от спасяването на българските евреи. Тази година се навършват 70 години от създаването на държавата Израел, като Радев обяви, че му предстои официално посещение в страната. Той ще вземе участие в Глобалния форум за борба с антисемитизма. Слави Трифонов ще удължи кастинга за политици Телевизионният водещ Слави Трифонов обяви, че ще удължи провеждания от него кастинг за политици. В разпространено до медиите писмо той обяснява, че продължава да получава много предложения от хора, които искат да се включат в него и заради това ще продължи с интервютата.Трифонов допълва, че с избраните до момента участници в кастинга ще започне да изработва \"конкретни, практични и реални стъпки по отношение на смяната на сегашното статукво и превръщането на България в модерна държава\". Пожар и липса на инвестиции са причините за авариите в \"Топлофикация-Перник\" Главната причина за прекъсванията на топлоподаването в Перник през последните седмици е възникналият на 19 февруари пожар, сочи проверката на Министерството на енергетиката. Той избухна заради късо съединение на маслен кабел, който засяга и други силови кабели. Повредените кабели прекъсват електрозахранването към основни съоръжения в централата, част от които са в цех \"Въглеподаване\", а основното и резервното гориво на \"Топлофикация-Перник\" са въглища. Заради прекъснатата доставка на въглища централата превключва котлите си на работа с природен газ, като при промяна на горивото съоръженията в централата не могат да достигнат необходимата топлинна мощност и така дружеството е подавало топлинна енергия с понижени температурни параметри. Освен това през последните пет години топлофикационното дружество не е извършвало планова подмяна на амортизирани участъци на мрежата. През 2017 г. аварийните пробиви на топлопроводи от мрежата са се увеличили с 30% спрямо предходната година. Румен Радев поиска национален център за реакция при природни бедствия България се нуждае от национален център за наблюдение, реакция и управление в случаи на природни бедствия и кризи, който в реално време да засича потенциални заплахи за населението и да предприема своевременни мерки за защита на гражданите. Тази позиция изрази президентът Румен Радев след срещата си с началниците на институциите, отговарящи за бедствията в страната. Срещата беше предизвикана от обявеното бедствено положение в община Хайредин и опасността от наводнения в страната. Участниците в срещата бяха единодушни, че в България трябва да се създаде система за техническо наблюдение на язовирите на национално ниво. Държавата може да помага при купуването на детски инвалидни колички Министерството на труда и социалната политика предложи промени в Правилника за прилагане на Закона за интеграция на хората с увреждания. От ведомството настояват в списъка с помощните средства и медицински изделия, за купуването на които хората с увреждания ползват целева помощ от държавата, да се включат три нови приспособления. Това са вертикализаторите за деца с увреждания, детските рингови инвалидни колички и детските инвалидни колички. С предлаганите промени се въвежда изискването медицинските изделия по индивидуална мярка да бъдат изработвани по поръчка за конкретен пациент. Българският износ за Индия е нараснал близо два пъти Това е станало от 2016 г. досега, беше обявено по време на среща между заместник-министъра на икономиката Александър Манолев и Суреш Прабху, министър на търговията и индустрията на Индия. През 2016 година българският експорт нараства с 83%, достигайки 114 млн. долара. Тенденцията се запазва и през първите единадесет месеца на 2017 г., като същият показател отбелязва увеличение от 16% и се равнява на 103.4 млн. долара.", "date": "2018.03.09", "title": "Кратки новини: Кабинетът се събира извънредно за язовирите"}
{"url": "https://www.dnevnik.bg/sviat/2018/03/09/3143565_amerikanski_uchen_smiata_che_e_identificiral_ostankite/", "text": "Човешките останки, открити на тихоокеански остров през 1940 г., все пак са били на Амелия Ерхарт, твърди ново изследване. То е публикувано в американския журнал Forensic Anthropolgy, предава \"Ройтерс\". Хипотезата, че неуспешният околосветски полет на Ерхарт през 1937 г. е завършил на отдалечения остров Никумароро, има много поддръжници. Две изследвания на откритите кости обаче - едно от 1941 г. и едно от 2015 г., заключават, че те принадлежат на мъж. Останките днес са загубени, а учените работят с размерите им, документирани от медика Д. Худлес. С помощта на софтуера Fordisc, който се ползва за анализ на ръста, пола и евентуалния произход на база на дължината на костите, антропологът от университета в Тенеси Ричард Янц заключава, че човекът от Никумароро е жена. Според анализа останките имат повече сходство с размерите на самата Ерхарт от 99% от хората, които биха могли да попаднат на острова. Програмата ползва голяма база данни с измервания на населението в различни части на света.  Янц ползва и нови данни за размерите на Ерхарт, добити след изследване на нейни дрехи. Заключението му е, че тя е единственият човек, комуто останките от Никумароро биха могли да принадлежат. Ако анализът се наложи, това може би ще е краят на една от големите приключенски мистерии от началото на миналия век. Ерхарт изчезва над Тихия океан при опита си да стане първата жена, обиколила света със самолет. Тя и навигаторът ѝ Фред Нунан са видени за последно да излитат със самолета ѝ Lockheed Electra на 2 юли 1937 г. от Папуа Нова Гвинея на път за малкия тихоокеански остров Хауленд на разстояние от 2500 мили (около 4000 километра). Съдбата й непрестанно провокира нови проучвания и хипотези,  последната от миналата година.", "date": "2018.03.09", "title": "Американски учен смята, че е идентифицирал останките на Амелия Ерхарт"}
{"url": "https://www.dnevnik.bg/evropa/2018/03/09/3143600_britanskoto_pravitelstvo_ne_se_suglasi_za_danuk_late/", "text": "Великобритания не се съгласи с призивите на депутати и активисти да наложи \"данък лате\" на еднократните чаши за кафе и вместо това реши да намали употребата им с доброволни мерки, предаде \"Ройтерс\". По-малко от 1% от този тип чаши биват рециклирани заради контакта им с напитката (който затруднява процедурата) и липсата на техника. В началото на януари  парламентарна комисия препоръча  да се наложи такса в размер на 25 пенса върху употребата на еднократни чаши за кафе като опит да се намали използването им. През 2015 г. Великобритания въведе такса от 5 пенса на всички  найлонови торбички  за  еднократна употреба , което доведе до 83% спад в употребата им още първата година. В отговор на препоръката на комисията днес правителството заяви, че таксата за найлоновите торбички показва, че този тип стимули може да променят поведението на потребителите и това е нещо, което може да бъде обмислено наред с други варианти за политики. Правителството обаче не представи никакви конкретни предложения за въвеждане на такса за еднократните чаши за кафе и каза, че магазините вече предлагат намаления за клиентите, които използват чаши за многократна употреба и по-добри възможности за рециклиране. Според кабинета производителите на чаши може да бъдат насърчени да произвеждат по-екосъобразни продукти. \"Всички тези потенциални стимули ще работят към същите цялостни резултати за увеличаване на рециклирането и намаляване на боклука\", се посочва в изявлението. Според председателя на комисията, препоръчала таксата, \"отговорът на правителството показва, че въпреки топлите думи те не планират реални действия\".", "date": "2018.03.09", "title": "Британското правителство не се съгласи с идеята за \"данък лате\" за еднократните чаши за кафе"}
{"url": "https://www.dnevnik.bg/bulgaria/2018/03/09/3143597_bulgarkite_uspiavat_v_it_sektora_zaradi_nasledstvoto/", "text": "Жените в технологичния сектор в България са забележително много на фона на останалите държави в Европейския съюз – факт, който се дължи на наследеното от социалистическата епоха силно образование по математика и приложни науки. Това пише в. \"Файненшъл таймс\" в статия, озаглавена \"България се възползва от наследения си женски инженерен елит\". Почти половината от технологичната работна сила в България се състои от жени благодарение на силните ролеви модели и обучението, пише авторитетното издание. България е на второ място в ЕС (след Литва) по дял на жените в сектора – 44.6%, при средно ниво 32.4%, показват данните на Евростат. Причината - наследството от съветската ера, когато най-добрите ученици са били в специализирани математически гимназии, казва Румяна Тренчева, управляващ директор за Югоизточна Европа на германската софтуерна фирма SAP. \"Математиката и приложните науки винаги са били на високо ниво в тези училища, които избират равен брой момчета и момичета. Учителките правят математиката разбираема и окуражават момичетата да учат компютърни науки в университета\". ФТ дава за пример Саша Безуханова като първата българка, заела висша мениджърска позиция в глобална компания за информационни технологии, и я нарича \"пример за поколение жени\". Изданието е забелязало и компанията Majio, която използва изкуствен интелект, за да свързва търсещи работа със съответните работни места. Съоснователката ѝ Екатерина Михайлова казва, че срещу жените, управляващи технологични компании, има \"леки предразсъдъци\", но те изчезват с времето и очаква следващото поколение предприемачи да не се сблъскват с тях.", "date": "2018.03.09", "title": "Българките успяват в ИТ сектора заради наследството на социализма, пише \"Файненшъл таймс\""}
{"url": "https://www.dnevnik.bg/bulgaria/2018/03/09/3143627_simeonov_niamalo_da_se_izvini_dori_bil_spestil_dosta/", "text": "Вицепремиерът Валери Симеонов обяви, че няма да се извини на руския патриарх Кирил за това,  че го нарече \"цигарен митрополит\" и \"второразрядно ченге\".  \"Аз не чувствам никаква вина, защото човек, когато казва истината, няма за какво да се извинява\", обясни съпредседателят на \"Обединени патриоти\" пред журналисти на гара Буново, където беше отбелязана годишнината от взрива във вагон за майки с деца по време на възродителния процес. Валери Симеонов допълни, че винаги обмисля внимателно какво казва, а в конкретния случай думите му били \"изключително премерени и точни\". \"Даже съм спестил доста факти около личността на Владимир Гундяев, както е името на патриарх Кирил, допълни вицепремиерът. Симеонов каза, че вече е обсъдил темата с премиера Бойко Борисов, като предстоят и разговори с другия съпредседател на \"Обединени патриоти\" Волен Сидеров. В отговор на въпрос вицепремиерът каза, че управляващата коалиция може да оцелее и без него, и неговата партия. Междувременно в парламента третият съпредседател на \"Обединени патриоти\" Красимир Каракачанов каза, че Валери Симеонов редовно не съгласува позиции с останалите партии в коалицията. Военният министър все пак уточни, че риск за разпад на патриотичната коалиция не съществува.", "date": "2018.03.09", "title": "Симеонов нямало да се извини, дори бил спестил доста факти около руския патриарх"}
{"url": "https://www.dnevnik.bg/kultura/2018/03/09/3131292_otkus_ot_chovekut_koito_imashe_suvest_na_sumurset_moum/", "text": "Съмърсет Моъм (1874–1965) е английски белетрист и драматург. Признат за един от най-четените британски писатели, неговите произведения са безспорно сред литературните шедьоври на 20-ти век. Огромното му по обем литературно наследство включва 20 романа, над 25 пиеси, множество пътеписи, есета и няколко тома разкази. Умението му да смесва потресаващото и смешното, грубото и сантименталното кара и читатели, и критици да попадат под хипнотичното въздействие на самоиронията му. Безспорен майстор на късия жанр, разказите заемат особено място в огромното му творчество. По неповторим начин писателят пресъздава вътрешния свят на човека, сюжетът винаги е човешката душа. Независимо дали разказва за обитателите на лондонските покрайнини, за мъже и жени от висшето общество, за художници, бедняци, скитници. С лекота движи повествованието от заснежените склонове на Алпите, през Далечния изток, до екзотичните острови на Южния Пасифик. Една дълга галерия от образи и човешки съдби. Да четеш разказите на Съмърсет Моъм, е като да се сгушиш удобно и да слушаш красиви, вълнуващи, понякога и малко пиперливи истории от много скъп, стар приятел. Разгръщаш страниците и попадаш в магичен свят на чудни образи, пренасяйки се с лекота, почти осезаемо, на мястото, за което той пише – във вилата, на улицата, в бара. Превод Цв. Стоянов, Ал. Стефанов, Елмира Великова ОБЯДЪТ Видях я по време на спектакъла, тя ми кимна и през антракта отидох и седнах до нея. Отдавна не я бях срещал и ако някой не беше споменал името ѝ, надали бих я познал. Тя ме заговори с усмивка: – Много години изминаха, откакто не сме се виждали. Как лети времето! И никой от нас не се е подмладил. Спомняте ли си първата ни среща? Поканихте ме на обяд. Дали си спомням! Беше преди двайсет години и аз живеех в Париж. Имах малко апартаментче в Латинския квартал, което гледаше към едно гробище, и печелех колкото да свързвам двата края. Тя беше прочела моя книга и ми писа по този повод. Отговорих ѝ с няколко благодарствени думи и скоро след това получих второ писмо, в което ми пишеше, че ще мине през Париж и би желала да поговори с мен; но времето ѝ било ограничено и единствената ѝ възможност била следващият четвъртък; щяла да прекара сутринта в Люксембургския дворец и не бих ли я поканил след това на обяд в ресторант \"Фойо\"? Във \"Фойо\" се хранят френските сенатори и цените му съвсем не бяха за моя джоб, така че през ум не ми беше минавало да ходя там. Но бях поласкан и твърде млад, за да зная как се отказва на жена. (Мога да прибавя, че на малко мъже се удава да го научат, преди да остареят толкова, че за жените да е вече все едно дали им отказват, или не.) Имах осемдесет франка (златни), с които трябваше да изкарам до края на месеца, а един скромен обяд сигурно нямаше да струва повече от петнайсет. Ако се откажех от кафето през следващите две седмици, щях да се оправя. Отговорих ѝ, че в дванайсет и половина в четвъртък ще чакам моята неизвестна приятелка във \"Фойо\". Тя се оказа не толкова млада, колкото предполагах, и видът ѝ беше по-скоро внушителен, отколкото привлекателен. Беше жена на четиресет години (прелестна възраст, но едва ли може да възбуди внезапна и опустошаваща страст от пръв поглед) и ми се стори, че има повече зъби, отколкото е необходимо – бели, едри и равни зъби. Беше приказлива и тъй като прояви склонност да говори за мен, аз бях готов да я слушам с внимание. Когато видях менюто на ресторанта, се стреснах, защото цените бяха значително по-високи, отколкото бях предполагал. Но тя ме успокои. – На обяд никога не ям нищо – каза тя. – О, не говорете така! – щедро отвърнах аз. – Никога не вземам повече от едно ястие. Според мен в наше време хората ядат прекалено много. Малко риба може би. Интересно дали имат сьомга. Още не беше дошъл сезонът на сьомгата и в менюто нямаше, но аз попитах келнера за всеки случай. Да, току-що получили прекрасна сьомга, първата за сезона. Поръчах сьомга за моята гостенка. Келнерът я попита дали ще вземе нещо, докато я приготвят. – Не – отвърна тя. – Никога не ям повече от едно ястие. Освен ако имате малко черен хайвер. Нямам нищо против черния хайвер. Сърцето ми се сви. Знаех, че черният хайвер не е за моя джоб, но нямаше как да ѝ го кажа. Поръчах на келнера непременно да донесе черен хайвер. За себе си избрах най-евтиното ястие от менюто и то беше овнешка пържола. – Струва ми се, че не е добре да ядете месо – каза тя. – Как ще работите, след като сте яли такова тежко ястие. Аз съм против претоварването на стомаха. След това възникна въпросът за напитките. – На обяд никога не пия – каза тя. – Аз също – побързах да отговоря. – Освен бяло вино – продължи тя, сякаш не бях се обадил. – Тези френски бели вина са толкова леки! Много са добри за храносмилането. – Какво бихте предпочели? – попитах аз все още гостоприемно, но без излишен възторг. Тя ми отправи приятелския блясък на белите си зъби. – Моят лекар не ми позволява да пия нищо друго освен шампанско. Стори ми се, че леко пребледнях. Поръчах половин бутилка. Споменах небрежно, че моят лекар категорично ми е забранил да пия шампанско. – Тогава какво ще пиете? – Вода. Тя изяде черния хайвер, изяде и сьомгата. Непринудено и весело говори за изкуство, литература и музика. Но аз изчислявах на колко ще възлезе сметката. Когато пристигна моята овнешка пържола, тя се зае сериозно с мен. – Виждам, че сте свикнали да обядвате тежко. Сигурна съм, че грешите, защо не последвате моя пример да ядете само едно ястие? Ще се чувствате по-добре. – Аз също ще ям само едно ястие – казах аз, а келнерът се приближи с менюто. Тя го освободи с грациозно махване на ръка. – Не, не, на обяд никога не ям. Хапвам малко, и то по-скоро за да имам повод за разговор. Не бих могла да взема нищо друго... освен ако имат от тези огромни френски аспержи. Ще съжалявам, ако си замина от Париж, без да съм ги опитала. Сърцето ми се сви. Бях ги виждал по магазините и знаех, че са безбожно скъпи. Слюнките ми потичаха при вида им. – Мадам желае да знае дали имате от тези гигантски аспержи – попитах келнера. Направих всичко възможно да му внуша да каже не. По широкото му свещеническо лице се разля щастлива усмивка и той ме увери, че имат – толкова прекрасни и толкова крехки аспержи, просто чудо. – Никак не съм гладна – въздъхна моята гостенка, – но щом настоявате, ще взема няколко аспержи. Поръчах ги. – Вие няма ли да си поръчате? – Не, аз никога не ям аспержи. – Зная, че има хора, които не ги обичат. Всъщност вие разваляте вкуса си с това месо, което ядете. Зачакахме да приготвят аспержите. Обзе ме паника. Въпросът вече не беше колко пари ще ми останат до края на месеца, а дали ще ми стигнат, за да платя сметката. Би било ужасно да не ми достигнат десетина франка и да бъда принуден да взема назаем от гостенката си. Не бих могъл да го направя. Знаех точно колко пари имам и ако сметката излезеше повече, бях решил да бръкна в джоба си, с драматичен жест да се изправя и да кажа, че са ме ограбили. Разбира се, щеше да е крайно неудобно, ако и тя няма достатъчно пари, за да плати. Тогава единственото разрешение щеше да бъде да оставя часовника си и да кажа, че ще се върна да платя по-късно. Аспержите се появиха. Бяха огромни, сочни и апетитни. Ароматът на разтопеното масло подразни ноздрите ми, както пламтящите благоухания на вярващите юдеи раздразнили ноздрите на Йехова. Загледах как тази разточителна жена ги тика в гърлото си на огромни хапки и с присъщата си любезност разисква състоянието на театъра в балканските страни. Най-после тя свърши. – Кафе? – попитах аз. – Да, само сладолед и кафе – отвърна тя. Вече пет пари не давах и поръчах кафе за мен, за нея сладолед и кафе. – Знаете ли, дълбоко съм убедена в едно – каза тя, докато ядеше сладоледа. – Човек винаги трябва да става от масата с чувството, че би могъл да хапне още нещо. – Още ли сте гладна? – попитах тихо аз. – О, не, не съм гладна, разбирате ли, на обяд аз не ям! Обикновенно сутрин пия чаша кафе и след това направо вечерям, но на обяд никога не ям повече от едно ястие. Ставаше дума за вас. – О, разбирам! След това се случи нещо ужасно. Докато чакахме кафето, към нас с угодлива усмивка на лицемерната си физиономия се приближи оберкелнерът и поднесе голяма кошница, пълна с огромни праскови. Те бяха зачервени като невинни девойки; имаха богатия колорит на италианския пейзаж. Но сега съвсем не беше сезонът на прасковите? Един бог знаеше колко струват. Аз също узнах малко по-късно, защото моята гостенка разсеяно си взе една праскова, без да прекъсва разговора. – Виждате ли, вие си напълнихте стомаха с месо (моята единствена мизерна пържола) и не можете да поемете нищо повече. А аз хапнах малко и сега с удоволствие ще изям една праскова. Донесоха сметката и когато платих, открих, че ми остават пари за съвсем недостатъчен бакшиш. Тя за миг спря погледа си върху трите франка, които оставих на келнера, и разбрах, че ме помисли за стипца. Но когато излязох от ресторанта, пред мен оставаше цял месец, а в джоба си нямах нито стотинка. – Последвайте моя пример – каза тя на раздяла – и никога не яжте на обяд повече от едно ястие. – Ще направя нещо повече – отвърнах аз, – довечера няма да ям. – Веселяк! – извика шеговито тя, като се качваше в колата. – Вие сте били голям веселяк! И все пак бях получил възмездие. Не съм отмъстителен, но когато самите богове те заместят в тази работа, е простимо да наблюдаваш резултата със задоволство. Тя вече тежеше сто и трийсет килограма.", "date": "2018.03.09", "title": "Откъс от \"Човекът, който имаше съвест\" на Съмърсет Моъм"}
{"url": "https://www.dnevnik.bg/zelen/2018/03/09/3143631_neobichaino_mnogo_chervenogushi_guski_ima_v_stranata/", "text": "Рекордна численост на червеногуши гъски има в страната точно преди началото на пролетната миграция на вида. В първите дни на март два екипа на Българското дружество за защита на птиците (БДЗП), които извършват наблюдения на гъските по черноморското крайбрежие, са преброили над 22 000 птици от вида, съобщиха от дружеството. Тази численост се равнява на около 35 до 50% от световната популация на вида и е необичайно висока за това време от годината. Основната причина са нетипичните за март снеговалежи и студеният атмосферен фронт в целия западно- и северночерноморски регион, който е основно зимовище на червеногушата гъска. Това е обяснението и за необичайно големия брой и на други видове диви птици. \"Ниските температури и голямата снежна покривка най-вероятно са изтласкали на юг голям брой птици точно в периода на подготовката им за обратния прелет към местата им за гнездене\", обясняват наблюдаващите екипи. Те припомнят, че България, и особено районът на Приморска Добруджа имат ключово значение за опазването на червеногушата гъска в международен план, което още веднъж се потвърди при мониторинга на вида в началото на март. По-голямата част от червеногушите гъски – 17 106 индивида, са основно в Езерецкото езеро, което е част от Шабленския езерен комплекс. Това е най-голямата численост на червеногуши гъски в страната за това време от годината. Заедно с червеногушите гъски в района са установени и 18 284 големи белочели гъски. По-същото време в южната част на черноморското крайбрежие, в района на Атанасовското езеро край Бургас, екипът на БДЗП е наблюдавал други 5000 червеногуши гъски в смесено ято с над 20 000 големи белочели гъски, пасящи в обработваемите площи край солената лагуна. В Шабленското езеро е имало рекордна за последните години численост на малки нирци – 82 индивида. В Шабленския езерен комплекс и езерото Дуранкулак са установени и голям брой патици и потапници, например белооката потапница, както и различни видове дъждосвирци и чайки. Мониторингът на влажните зони по Северното Черноморие и в района на Бургас се извършва по проект \"Опазване на червеногушата гъска по прелетния ѝ път\", финансиран от програма LIFE на ЕС и изпълняван от Българското дружество за защита на птиците с още 10 партньора от Русия, Румъния, Украйна и Казахстан.", "date": "2018.03.09", "title": "Необичайно много червеногуши гъски има в страната"}
{"url": "https://www.dnevnik.bg/biznes/2018/03/09/3143598_rekoltata_se_pazi_po_zakon_ot_1974_g_s_termina_tkzs_v/", "text": "Селскостопанското имущество и реколтата се пазят по отдавна остарял закон от 1974 г., в който има термини като ТКЗС (трудово-кооперативно земеделско стопанство). За това алармира депутатът от БСП Цветан Топчиев по време на парламентарния контрол. Той настоя Министерството на земеделието да подготви изцяло нов закон, с който да се уреди тази материя. Министърът на земеделието Румен Порожанов отговори, че поема ангажимент да направи проверка и да потърси механизми за по-добро решение. Припомни, че според нормативния акт охраната на реколтата и имуществото на фермерите е ангажимент на кметовете и според него това положение трябва да остане. \"Контролът трябва да е към общините - пасищната дейност, извеждането на животните през улиците трябва да са ясно регламентирани и контролирани\", каза той и препоръча на органите на местна власт да засилят мерките за контрол и да налагат ефективни санкции, за да имат възпиращ ефект. Законът за опазване на селскостопанското имущество е в сила от 1 октомври 1974 г. и оттогава е допълван и променян 14 пъти, за последно - през ноември 2010 г. ", "date": "2018.03.09", "title": "Реколтата се пази по закон от 1974 г. с термина ТКЗС в него, алармира БСП"}
{"url": "https://www.dnevnik.bg/evropa/2018/03/09/3143633_bulgariia_e_gotova_da_uvelichi_vnoskata_si_v_bjudjeta/", "text": "България е готова да увеличи вноската си в бюджета на Европейския съюз. Това се разбра от думите на министъра на финансите Владислав Горанов преди среща за следващата многогодишна финансова рамка на ЕС в НДК, в която ще вземе участие и еврокомисарят по бюджета и човешките ресурси Гюнтер Йотингер. На въпрос доколко България може да си позволи да задели като процент от бюджета за вноската в ЕС той отговори, че не са правени прецизни калкулации, но това, което се коментира като увеличение с около 10% от сегашния бюджет, е постижимо на фона на ползите от тази политика. За нас всички опции да преодолеем новите предизвикателства след Брекзит са отворени. Споделяме, че с оглед запазването на кохезионната политика и общата селскостопанска политика може да се наложи увеличение на вноските и сме готови да подкрепим едно подобно решение, посочи министърът при влизането си за срещата. По думите му ограничаването на кохезионната политика и фокусирането й само върху най-бедните райони ще намали интереса на големите държави към нея и представлява риск за самата кохезионна политика. Има региони в някои от нетните донори, в които дори да се ограничи кохезионната политика, ще трябва федералните правителства на тези държави да компенсират недостига в средства на тези провинции или региони, които ще бъдат извадени от тази политики, каза Горанов. Имаме предизвикателството да финансираме повече неща с по-малко ресурси и преодоляването на този проблем може да стане, от една страна, с по-добро приоритизиране, но вероятно ще се наложи увеличаване на вноските на държавите членки, допълни той. Засега страните в ЕС са разделени по въпроса. В началото на февруари се появи информация, че България и още седем държави от източната част на континента  са се съгласили  да увеличат вноските си в многогодишния бюджет на съюза до 1.1% след напускането на Великобритания. По-късно обаче  българското Министерство на финансите  отрече информацията. В края на февруари премиерът Бойко Борисов каза, че е  по-изгодното за България  е да се увеличи вноската в бюджета на ЕС. Австрия вече  се обяви против предложението  и настоя за орязване на някои програми, най-вече плащания за страни от Източна Европа. Лидерите на балтийските страни пък  подкрепиха идеята  да плащат повече за бюджета на блока след 2020 г., за да запълнят дупката. Очаква се Европейската комисия да направи официално предложение за многогодишната финансова рамка през май. Гладко протичане на преговорите При откриването на срещата финансовият министър Владислав Горанов каза, че българското председателство ще се стреми към гладко протичане на преговорите за бюджета на ЕС. По думите му ролята на бюджета на ЕС е относително ограничена, тъй като размерът му е около 1% от БВП на страните от ЕС. Предоставянето на обществените блага и услуги се прави от националните държави, но в бюджета на ЕС трябва да се търси добавената стойност, посочи Горанов. Важно е финансирането на научноизследователската и развойна дейност, на политиките по отбрана и миграция да става и чрез европейския бюджет, допълни той. По думите му е необходимо да се гарантира, че и по-бедните райони също могат да получат минимални стандарти от нивата на публични услуги. ЕС е в икономически подем с подобряващи се условия на пазара на труда и на финансиране и смятам, че с умерена и градивна политическа амбиция ще се справим с тези предизвикателства и да гарантираме общата финансова стабилност и постигане на дългосрочен растеж на икономиката, заетостта и доходите, каза финансовият министър, цитиран от БТА. Вицепремиерът и министър на външните работи Екатерина Захариева коментира, че според българското правителство \"е много важно, преди да се съсредоточим върху размера на бюджета, първо да определим приоритетите и политиките, които искаме да финансираме\". \"Всеки път когато подготвяме многогодишната финансова рамка, си мислим, че е трудно, но сега след Брекзит, новите приоритети и наближаващите европейски избори през 2019 г. предизвикателствата са още по-големи. Затова трябва да действаме умно, без емоции и осъзнавайки голямата отговорност, която носим\", каза Захариева. По думите й е важно да се осигури баланс между новите политики, сигурност, миграция и иновации и традиционните, които вече са допринесли ЕС да е това, което е.", "date": "2018.03.09", "title": "България е готова да увеличи вноската си в бюджета на ЕС, заяви Горанов"}
{"url": "https://www.dnevnik.bg/politika/2018/03/09/3143655_obedineni_patrioti_mojeli_i_bez_simeonov_i_bez/", "text": "Без всеки може коалицията, никой не е женен за тази коалиция. И без мене може, и без Симеонов, и без Каракачанов\", каза лидерът на \"Атака\" Волен Сидеров на въпрос дали \"Обединени патриоти\" могат без Валери Симеонов. Вицепремиерът засега отказва да се извини заради думите си срещу Руския патриарх Кирил, когото нарече  \"второразрядно ченге от КГБ и цигарен митрополит на Русия\" . Сидеров  поиска извинение  от Симеонов, като искането му беше подкрепено от неговите депутати от \"Атака\" и от ВМРО, но не и от НФСБ. \"Негов грях си остава, ще видим, ще обсъдим в групата какво може да се направи. Става дума за принципи и защита на православието. Ще видим, ще разговаряме, може пък да промени мнението си\", добави Сидеров. Дали ще се извини или не, това си е негово лично решение (на Симеонов, б.а.), коментира другият вицепремиер и лидер на ВМРО Красимир Каракачанов. Той не смята, че оставката на Симеонов и разпадането на коалицията са на дневен ред. \"Смятам, че времето лекува всичко и в един нормален човешки диалог без излишни емоции, каквито се натрупаха, нещата ще бъдат решени\", каза Каракачанов. \"По добре да имаш коалиционни партньори с емоции, отколкото такива, които нямат никакви емоции в живота\", добави той. \"Не се говори така, един министър, дори един депутат трябва да си дава сметка как едно изказване би повлияло на двустранните отношения. И с единия, и с другия съм говорил бавно и внимателно, както ви казах, времето лекува всичко\", каза още Каракачанов. Лидерът \"Воля\" Веселин Марешки поиска парламентът да се разграничи от думите на Волен Сидеров с декларация. \"В опитите си да осъди нелепите изказвания на своя партньор Валери Симеонов по отношение на руския патриарх Кирил, Сидеров го надмина. Ще цитирам дословно думите му: \"Представяте ли си – вицепремиер на България казва нещо за главния равин на Израел – той е такъв, онакъв, еди какъв сиКрай! Той престава да съществува като политическа личност, а може би и физическа. Не знам какво щеше да последва\"\", каза Марешки. Той отрече вероятността неговата парламентарна група да остане да крепи управляващата коалиция, ако депутатите от \"Атака\" или НФСБ напуснат групата на \"Обединени патриоти\".", "date": "2018.03.09", "title": "\"Обединени патриоти\" можели и без Симеонов, и без Каракачанов, и без Сидеров"}
{"url": "https://www.dnevnik.bg/bulgaria/2018/03/09/3143667_noviiat_antikorupcionen_organ_da_publikuva_vsichkite/", "text": "Всички решения, които издава новата Комисия за противодействие на корупцията и за отнемане на незаконно придобито имущество, да бъдат публикувани - това призоваха неправителствени организации в отворено писмо до избрания вчера за  шеф на антикорупционния орган Пламен Георгиев . Писмото е подписано от фондацията \"Антикорупционен фонд\", организацията Български адвокати за правата на човека, Българския институт за правни инициативи, Българския Хелзинкски комитет, Програма \"Достъп до информация\", Института за пазарна икономика, Асоциацията \"Прозрачност без граници\", \"РискМонитор\" и Центъра за либерални стратегии. Организациите припомнят, че Комисията за предотвратяване и установяване на конфликт на интереси, която се вля в новия антикорупционен орган, е публикувала всички свои решения. Според тях \"е повече от логично тази практика да бъде запазена\", като се спазват и текстовете от Закона за защита на личните данни. \"Само така обществото ще има ясна представа за работата на комисията, механизмите, чрез които се вземат решенията в нея, и резултата от тях. Само така ще бъдат избегнати и съмненията в манипулиране на правилата и политическа намеса в работата Ви. Само така още в самото начало ще отправите силно послание към обществеността, че комисията няма да бъде просто поредният орган, който да изпълнява поръчки с неясен политически произход\", пише още в отвореното писмо. Неправителствени организации пожелават на Пламен Георгиев \"независимост и твърдост\". Те съветват антикорупционния орган, който е \"безпрецедентен по своята структура и функции\", да посочи като свой главен приоритет изработването на такива правила и методология, които да гарантират прозрачност на вземането на решенията. \"Още повече че прозрачността е основно средство за превенция на корупцията, а превенцията е в основата на дейността на новосъздадената комисия\", се допълва в писмото. Пламен Георгиев очаквано бе избран с мнозинство  вчера от парламента за председател на Комисия за противодействие на корупцията и за отнемане на незаконно придобитото имущество. Той беше номиниран от депутати на ГЕРБ и \"Обединени патриоти\", а единственият му конкурент бе Николай Николов, издигнат от БСП. Досега Георгиев бе шеф на комисията за конфискация - Комисия за отнемане на незаконно придобитото имущество, а Николов - на Комисията за предотвратяване и установяване на конфликт на интереси. Двете комисии се вляха в новия антикорупционен орган заедно с БОРКОР, двете антикорупционни дирекции в ДАНС и съответното звено от Сметната палата. След като беше избран, Георгиев обяви че няма политическа сила, която да го спре да работи честно, и обеща  до седмици нови резултати от борбата с корупцията по високите етажи на властта .", "date": "2018.03.09", "title": "Новият антикорупционен орган да публикува всичките си решения, призоваха неправителствени организации"}
{"url": "https://www.dnevnik.bg/evropa/zemedelie/2018/03/09/3143596_zaradi_greshki_ot_minaloto_finansiraneto_na/", "text": "Приемът на проекти за селски туризъм с искане за финансиране по Програмата за развитие на селските райони ще бъде отложен. Това съобщи по време на парламентарния контрол министърът на земеделието Румен Порожанов. \"Има много предложения и доста неща, които трябва да отстраним, за да не повтаряме грешки от предходния период, най-вече с местата за настаняване\", каза Порожанов без да навлиза в подробности. Става дума за съмненията, че част от къщите за гости са строени за лично ползване, а не за посрещане на туристи. Порожанов отговори на въпрос на депутата от БСП Румен Гечев, който се интересуваше кога ще започне приемът на проекти по мярка 6.4 Инвестиционна подкрепа за неземеделски дейности, което се очакваше през ноември 2017 г.  Министърът отговори, че забавянето е заради промени в законодателството, и вече са одобрени критериите за останалите три направления - за производство, за услуги и за развитие на занаятите. Общият бюджет на мярката е 100 млн. лв. Максималната стойност на един проект е 200 хил. лв. Според Порожанов кандидатите ще имат три месеца, за да подготвят проектите си и този срок е предостатъчен. Гечев възрази, че някои от проектите включват проектиране и строителство, което означава, че трябва да имат издадено строително разрешително и няма как да се вместят в тримесечния срок. \"Фирми твърдят, че някои може добре да са информирани за наредбата, която още не е публикувана, и по законови причини няма да могат да си подготвят инвестиционните проекти и близки до властта може да бъдат облагодетелствани. Ще следим кога ще публикувате наредбата, а после фирма по фирма кои са класирани и с кого са техните контакти\", обеща депутатът от БСП.", "date": "2018.03.09", "title": "Заради грешки от миналото финансирането на туристически проекти с пари за земеделие се отлага"}
{"url": "https://www.dnevnik.bg/biznes/2018/03/09/3143695_prez_ianuari_namaliavat_pokupkite_na_obleklo_i_obuvki/", "text": "Оборотът в търговията на дребно през януари е с 0.2% по-висок от декемврийския и с 4.4% над равнището си година по-рано, се вижда от данните на Националния статистически институт, оповестени днес. Съществено се свиват продажбите на облекло и обувки - спрямо предходния месец с 5.6%, а на годишна основа - с над 10 на сто. През първия месец на 2018 г. спрямо предходния най-значително нараства оборотът в бензиностанциите - с 6.4%. Намаление има при търговията с текстил, облекло, обувки и кожени изделия - с 5.6%, на храни, напитки и цигари - с 0.9%. Сравнението с януари 2017 г. сочи, че най-значително нарастват оборотите на магазините, които продават компютърна и комуникационна техника - с 5.7%, битова техника, мебели и други стоки за бита, както и на аптеките - с по 5.5%. В продажбите на храни, напитки и цигари увеличението е с 4.6%, при автомобилното гориво - с 3.7%. В търговията с текстил, облекло, обувки и кожени изделия годишният спад е с 10.1%.", "date": "2018.03.09", "title": "През януари намаляват покупките на облекло и обувки"}
{"url": "https://www.dnevnik.bg/sport/2018/03/09/3143588_mok_shte_predprieme_deistviia_za_ravenstvo_mejdu/", "text": "Международният олимпийски комитет (МОК) ще изпълни 25 препоръки от проекта си за равенство между половете. Програмата цели да намали половата дискриминация, като насърчи по-голямо участие на жените във всички аспекти на спорта. Проектът, който получи одобрение от ръководството на МОК през февруари, обхваща различни области в спорта, изкуството, финансите и управлението на хора. От Международния олимпийски комитет са уверени, че 25-те точки са добра основа за бъдещи стъпки в стремежа за равенство между половете. \"Въпросът не опира до това да направим просто правилното нещо. То е в интерес на всички нас - феновете, семействата, всички момичета и жени, които напълно са успели да реализират мечтите си чрез участието си в спорта\", заяви президентът на МОК Томас Бах по случай Международния ден на жената в четвъртък.  Той допълни, че до края на месеца комитетът ще представи подробен доклад за равенството между половете. \"МОК има важната отговорност да предприеме действия по отношението на равенството между половете, което е основно човешко право с огромно значение и основен принцип от олимпийската харта\", добави Бах. Международната федерация по лека атлетика (IAAF) също ще работи в тази насока. До 2027 г. два от четирите ръководни поста в Съвета на IAAF ще бъдат заети от жени. \"Имаме равенство в заплащането и играта, но не и равенство в ръководните позиции\", каза президентът на IAAF Себастиан Коу. В понеделник  той беше обвинен, че e  дал подвеждащи отговори по въпроси , свързани с корупция и допинг в руската атлетика, след обширен доклад на британската парламентарна комисия за спорта. \"Поставянето на цели е важно, но проучванията показват, че целите трябва да бъдат подкрепени от програми за образование и развитие, които привличат повече жени във всички области на спорта. Нужен е регионален фокус, тъй като бариерите при навлизането на жените са различни в страните, от които идват\", заяви Стефани Хайтауър, член на Съвета на IAAF. Първите стъпки за равенство между половете в олимпийското движение направи олимпийският комитет на Испания. В края на януари той  създаде комисия  на жените, която да увеличи влиянието им в спорта.", "date": "2018.03.09", "title": "МОК ще работи за равенство между половете в спорта"}
{"url": "https://www.dnevnik.bg/sport/2018/03/09/3143657_durjavata_e_dala_30_mln_leva_za_zimni_sportove_ot_2007/", "text": "В периода 2007-2017 г. държавата е отпуснала 29 861 316 лева за подпомагане на състезатели в зимните спортове, обяви спортният министър Красен Кралев. Парите са били разпределени между шест федерации - по ски, биатлон, кънки, хокей на лед и шейни на улей и естествени трасета. Средствата са отпуснати по две програми на Министерството на младежта и спорта - за олимпийска подготовка и за спорт за високи постижения. Кралев уточни, че сумата не е вложена само в подсигуряването на участниците в олимпийските игри. \"Тези средства са изразходвани от спортистите във всички възрасти. Финансирани са подготовката и възстановяването им, участието в състезания от международния и държавния календар, закупуването на екипировка и спортни уреди, както и ежемесечни премии на спортисти и треньори\", каза Кралев от парламентарната трибуна в отговор на въпрос от депутата от БСП Антон Кутев. В последните три зимни олимпийски игри България не успя да спечели медал, а най-добрите класирания бяха седмо място на Евгения Раданова в шорттрека във Ванкувър през 2010 г. и пето и  шесто място на Александра Жекова в бордръкроса  съответно в Сочи 2014 и Пьонгчанг 2018. \" Олимпийските игри са само завършекът  на един четиригодишен цикъл, по времето на който се провеждат множество състезания от най-висок ранг. В тях българските спортисти записаха сериозни класирания\", заяви Кралев. Той постави на първо място успехите на Радослав Янков, който през 2016 г. спечели големия кристален глобус в алпийския сноуборд, а година по-късно завърши втори в генералното класиране и грабна малката световна купа в паралелния гигантски слалом. Българинът записа още четвърто и шесто място на световното първенство в Сиера Невада през 2017 г. \"Александра Жекова записа две четвърти места на последните световни първенства. Красимир Анев и Владимир Илиев имат над 15 медала от европейски и други първенства. Алберт Попов спечели два медала от младежкия олимпийски фестивал през 2015 г. Катрин Маноилова и Валентин Миладинов взеха медали от първите зимни олимпийски игри за младежи\", изтъкна още Кралев. По думите на министъра \"спортът е най-силно засегнат от преминаването от планова към пазарна икономика\".  Той за пореден път отдаде  неудовлетворителните резултати на \"липсата на подходяща спортна инфраструктура\". \"Разполагаме само с 200 км ски писти. За сравнение в Чехия са около 7000 км, а в Словения - 1800 км. Нямаме професионален полигон за сноуборд, нямаме шанца за ски скокове и улей. В страната има само три ледени пързалки със стандартни размери\", посочи той. Кралев каза още, че приемането на внесения от него проектозакон за младежта и спорта ще доведе до положителна промяна, защото по думите му ще стимулира частните инвестиции.", "date": "2018.03.09", "title": "Държавата е дала 30 млн. лева за зимни спортове от 2007 г."}
{"url": "https://www.dnevnik.bg/bulgaria/2018/03/09/3143734_angajimenti_na_putnite_policai_kato_svideteli_bili/", "text": "Ангажирането на пътните полицаи като свидетели по дела, свързани с пътни инциденти, е една от причините при катастрофа да има забавяне при пристигане на екипите, каза днес в рамките на парламентарния контрол министърът на вътрешните работи Валентин Радев. Той поясни, че през миналата година са били получени 4000 призовки към униформените, като във всеки случай полицаите отсъствали поне ден. Като проблем Радев посочи също, че често не се съобщава коректно адреса на катастрофата и екипите губят време, докато го открият. Освен това непрекъснато се увеличавал и броят на регистрираните автомобили. Министърът посочи, че задължително пътни полицаи се изпращат при осем хипотези - катастрофа със загинали или ранени, инциденти с участието на чужденци, автомобили, превозващи опасен товар, и т.н. Валентин Радев обяви, че ще поръча проучване за колко време реагират в подобни случаи полицейските служби в други страни, за да изгради за себе си мнение дали в България закъснението е твърде голямо.", "date": "2018.03.09", "title": "Ангажименти на пътните полицаи като свидетели били причина за чакането при катастрофи"}
{"url": "https://www.dnevnik.bg/bulgaria/2018/03/09/3143381_noviiat_poslanik_na_ruskata_curkva_idva_ot_minsk/", "text": "Светият Синод на Руската православна църква одобри назначаването на нов настоятел на подворието на църквата в София. Това на практика е свещеник, изпълняващ ролята на посланик на РПЦ в България. Архимандрит Филип, който заемаше поста от 2011 г. насам, отива в ливанската столица Бейрут. Наследникът му е  архимандрит Вассиан , който през август 2015 г. стана представител на патриарх Кирил в Беларуската екзархия, а година по-късно - и настоятел на Покровския храм в Крупци в Минск. Той идва в България в момент на напрежение, предизвикано от току-що приключилото посещение на патриарх Кирил. Освен това Вассиан няма опит в работата с автокефална църква като българската. В Минск, където бе първото му назначение зад граница, единственият по-сериозен проблем бе настояването на президента Александър Лукашенко да има повече духовници от беларуски произход и медийните публикации от октомври 2010 г., че той вероятно е сондирал при Вселенския патриарх Вартоломей мнение за създаване на автокефална Беларуска православна църква, което веднага бе отречено от неговия говорител. Историята на християнската църква на територията на днешна Беларус започва в края на Х век, за да достигне към Първата световна война до над 3550 храма, 35 манастира и 3 духовни семинарии. След това тя е разгромена от болшевиките и някъде от 1943-1945 г. до 1989 г. остава само Минската епархия със символично присъствие на духовници в институциите. Старото положение да има Беларуска екзархия е възстановено на Архиерейски събор на РПЦ от октомври 1989г., т.е. още преди да се разпадне бившият СССР. Архимандрит Вассиан получава и своеобразно първо напътствие от  заседанието на Светия синод . В оценката на визитата на патриарха в България се казва, че \"се подчертава важността на съхраняването на историческата памет за руските воини, паднали за свободата на единоверния български народ\". Николай Валериевич Змеев, както и рожденото му име, ще навърши 43 години на 25 март. Целият му живот е отдаден на служба в православното духовенство - през 1998 г. завършва Московската духовна семинария, през 1999 г. става монах и приема име в чест на преподобния Вассиан Пертомински, а до края на същата година бива ръкоположен за иеродякон и иеромонах. През 2002 г. завършва Московската духовна академия със степен кандидат по богословие и започва да преподава древни и класически езици в Семинарията. В продължение на над 10 години - от 2004 г. до 2015 г., той е зам.-ректор по възпитателната работа в Академията и Семинарията.", "date": "2018.03.09", "title": "Новият \"посланик\" на руската църква в България идва от Минск"}
{"url": "https://www.dnevnik.bg/biznes/2018/03/09/3143708_stroitelstvoto_otchete_nebival_rust_prez_ianuari/", "text": "През януари 2018 г. индексът на продукцията в сектор \"Строителство\" е с 5.1% над равнището от предходния месец и с 24.2% по-висок спрямо януари 2017 г., сочат предварителните данни на Националния статистически институт. Това е най-голямото нарастване на показателя за месеца от началото на финансово-икономическата криза през 2008 г. През първия месец на тази година спрямо предходния увеличението на сградното строителство е с 5.3%, а на инфраструктурното - с 4.8%. Сравнението с година по-рано показва, че строителството на сгради нараства с 31.6%, а на инфраструктурни обекти - с 15.5%.", "date": "2018.03.09", "title": "Строителството отчете небивал ръст през януари"}
{"url": "https://www.dnevnik.bg/gradska_sreda/2018/03/09/3143747_noshtniiat_gradski_transport_v_sofiia_trugva_ot_7_april/", "text": "Нощният градски транспорт в София тръгва експериментално от 7 април. Линиите са 4 и ще пресичат града така, че да има връзка с всички квартали, съобщиха от пресцентъра на Столичната община. Автобусите ще се движат от полунощ до 4 ч. сутринта. Общата спирка на четирите линии, които ще носят номера N1, N2, N3 и N4, ще е на площад \"Княз Александър Първи\". Цената на нощната карта за всички линии е 2 лева, като тя ще се продава от кондуктори вътре в автобусите. Колите на обществения транспорт ще имат отличителни знаци за нощен превоз, а спирките ще бъдат брандирани по специален начин, за да си личи, че автобусите минават през тях. Във всеки от автобусите ще има видеонаблюдение, както и паник бутон за шофьорите и кондукторите. Линия N1 ще върви по маршрута жк \"Люлин 1, 2\" - жк \"Младост 4\". N2 ще свързва кв. \"Обеля\" със Студентски град. Автобусите с номера N3 ще се движат от жк \"Овча купел 2\" до жк \"Левски\" (Автостанция \"Изток\"), а тези от N4 – от жк \"Дружба 2\" до жк \"Гоце Делчев\". Зам.-кметът по транспорта Евгени Крусев уточни, че автобусите няма да спират на всяка спирка, ако на нея няма хора. Интервалът за движение ще е 40 минути, а времето за прекачване между линиите на общата спирка на пл. \"Княз Александър Първи\" – 5 минути. Столичната община е отделила близо 900 хил. лв. за въвеждането на нощен градски транспорт. Според Крусев основната група, която ще ползва нощните линии, е бизнесът в София, който работил в различни часови зони. По предварителни данни около 30% само от аутсорсинг и ИТ-компаниите имат нужда от градски транспорт през нощта за своите служители.", "date": "2018.03.09", "title": "Нощният градски транспорт в София тръгва от 7 април"}
{"url": "https://www.dnevnik.bg/sport/2018/03/09/3143765_antonio_vutov_ot_levski_beshe_nakazan_za_tri_macha/", "text": "Атакуващият полузащитник на \"Левски\" Антонио Вутов е със спрени права за три мача. 21-годишният играч беше наказан от дисциплинарната комисия към Българския футболен съюз (БФС) за директния червен картон, който  получи в двубоя с \"Черно море\" (3:2) . Вутов беше изгонен в 54-ата минута, след като при спряна игра изрита Илиас Хасани в прасеца. Футболистът на \"Левски\" ще пропусне оставащите две срещи от редовния сезон - с \"Етър\" на 11 март и с ЦСКА на 18 март, както и първия двубой на сините от плейофната фаза. Той ще трябва да плати и глоба от 800 лева. Преди два дни капитанът на ЦСКА Божидар Чорбаджийски беше наказан за два мача и глобен с 200 лева за  два последователни удара без топка срещу Васил Шопов  от \"Дунав\" (Русе) - първо в рамото, а след това в лицето. Санкцията на защитника беше предшествана от изявление на ръководството на червените, в което се  призоваваше дисциплинарната комисия да вземе \"адекватно решение\" . В същото време дисциплинарната комисия остави без последствия грубите действия на Сисиньо от  \"Лудогорец\" в мача с \"Берое\" (1:0) . Бразилският защитник настъпи умишлено без топка Карлос Охене, което остана ненаказано от съдиите.", "date": "2018.03.09", "title": "Антонио Вутов от \"Левски\" беше наказан за три мача"}
{"url": "https://www.dnevnik.bg/sport/2018/03/09/3143741_ot_sledvashtata_zima_na_stadion_junak_v_sofiia_shte/", "text": "За следващата зима на стадион \"Юнак\" в София ще бъде монтирана ледена пързалка, обяви министърът на младежта и спорта Красен Кралев по време на парламентарния контрол. По думите му съоръжението е купено за 340 хил. евро от Национална спортна база. В момента площадката се използва за световното първенство по фигурно пързаляне за девойки и юноши в \"Арена Армеец\". Стадион \"Юнак\" от години е опасан с огради, занемарен и не се използва. Представеният в средата на юли  подробен устройствен план за Борисовата градина  предвижда възстановяване на стадиона. Кралев каза, че до следващия сезон трябва да е приключил  ремонтът на Зимния дворец в София . Модернизацията е на стойност 4 млн. лева без ДДС. Министърът отново изтъкна, че съоръжението не е ремонтирано основно от откриването си през 1983 г. Пред депутатите  Кралев заяви, че в п ериода 2007-2017 г. държавата е отпуснала 29 861 316 лева  за подпомагане на състезатели в зимните спортове. Парите са били разпределени между шест федерации - по ски, биатлон, кънки, хокей на лед и шейни на улей и естествени трасета.", "date": "2018.03.09", "title": "От следващата зима на стадион \"Юнак\" в София ще има ледена пързалка"}
{"url": "https://www.dnevnik.bg/sviat/2018/03/09/3143678_polovinata_ot_ministrite_v_noviia_kabinet_na_merkel/", "text": "Осем от министрите в 16-членния кабинет на Ангела Меркел (включително самият германски канцлер) ще са жени, сочи списъкът, който се появи, след като Германската социалдемократическа партия обяви назначенията си.  Правителството стана възможно, след като социалдемократите  обявиха, че две трети от членовете  им са гласували  \"за\" новата \"голяма коалиция\"  с Християндемократическата партия (ХДС) на Ангела Меркел. Кабинетът ще поеме властта на 14 март. Изборът на социалдемократите Сред номинациите на ГСДП очаквано са досегашният кмет на Хамбург  , който ще стане финансов министър (и координатор на всички министри от ГСДП), и  , който ще наследи първия дипломат Зигмар Габриел. Маас досега  беше министър на правосъдието  и поема новия пост от някогашния лидер на социалдемократите, чието министерство също беше в ръцете на ГСДП. На предишната си работа Маас  прокара амбициозен закон, който принуди  компании като \"Фейсбук\" и \"Туитър\" да премахват незабавно реч на омразата. Раздялата с финансовото министерство, дълго управлявано от християндемократи, обаче подтикна анализатори да предупредят, че Меркел е направила твърде големи отстъпки, за да сформира правителство. Министерството преди се управляваше от сегашния председател на парламента Волфганг Шойбле, смятан за краен защитник на дългогодишни политики на бюджетни икономии в Германия и други страни в Европа. Източник от ХДС каза за \"Ройтерс\", че ГСДП може да поставят под въпрос коалицията, която вече доведе до много отстъпки, но която може да се разпадне, ако планираните от тях държавни разходи нараснат значително. Двете партии вече се договориха, че целта на кабинета ще е балансиран бюджет без нов дълг. Здравното министерство ще се управлява от  - член на Бундестага от близо 20 г., досега организирал два пъти кампания на ГСДП за федерални избори в качеството си на генерален секретар на партията. Хайл ще е начело на министерството с най-голям бюджет - 135 млрд. евро.  , която миналата година стана министър по въпросите на семейството, сега ще поеме поста на Хайко Маас. Барли, работила конституционния съд на страната, е с майка германка и баща британец и на изборите през 2013 г. за пръв път влезе във федералната политика. , кмет на берлинския квартал \"Нойкьолн\", ще поеме поста в министерството на семействата, който Барли оставя, за да стане правосъден министър. Министър на околната среда, също от социалдемократите, ще е Свеня Шулце, работила като министър на науката и изследователската дейност в провинция Северен Рейн-Вестфалия, преди социалдемократите да загубят изборите там. Останалите в кабинета Християндемократическият съюз и баварските им партньори от Християнсоциалния съюз (ХСС) по-рано обявиха имената на министрите, които предлагат. Канцеларията на Меркел ще се ръководи от 45-годишния дипломиран лекар  , работил и като парламентарен секретар в министерството на образованието.  , който заемаше тази позиция, ще оглави министерството на икономиката и енергетиката. Земеделието и прехраната е ресор, поверен на  , заместник-председател на ХДС, работила и като парламентарен секретар в министерството на икономиката.   остава министър на отбраната, след като заемаше този пост и в предишния кабинет, а започналата парламентарната си кариера през 2013 г.   ще оглави Министерството на образованието.  , един от най-яростните критици на Меркел в партията ѝ, ще е  министър на здравеопазването . От ХСС ще е ръководителят на новото  Министерство на вътрешните работи, строителството и родината  - Хорст Зеехофер, заемал девет години поста председател на партията (до началото на тази година). Другите двама министри на същата партия ще са  , който поема министерството на транспорта и от 2013 г. е ключов кадър на партията в Долна Бавария, и  , дългогодишен депутат с опит в транспортното министерство, която обаче сега ще отговаря за дигитализацията.", "date": "2018.03.09", "title": "Половината от министрите в новия кабинет на Меркел ще са жени"}
{"url": "https://www.dnevnik.bg/biznes/2018/03/09/3143745_niama_oficialna_sleda_chez_da_e_predlagala_sdelka_na/", "text": "Няма никаква официална следа чешката компания ЧЕЗ да е  предлагала на българското правителство  да участва в изкупуването на активите й в България. Това заяви днес пред медиите финансовият министър Владислав Горанов в отговор на въпрос. \"Това не е продажба на кола. Ако са имали сериозни намерения, вероятно има писмена кореспонденция\", каза Горанов. Той посочи, че и ресорният за енергетиката министър Теменужка Петкова не е виждала такава кореспонденция. Преди дни и вицепремиерът Томислав Дончев отрече твърденията на вицепрезидента на борда на чешкото дружество Томаш Плескач, че сделката е предлагана на българската държава. \"Ако чешкият мениджър е водил такива консултации, трябва да каже с кого, ние нямаме данни\", допълни Горанов. Финансовият министър повтори позицията си, че не е нужно държавата да става съсобственик на кандидат - купувача \"Инерком\", защото тя има достатъчно инструменти да контролира електроразпределителните дружества. Той допълни, че \"истерията (около сделката) е прекомерна и ненужна\". Ако договорът с \"Инерком\" се провали, същите въпроси ще стоят на дневен ред и при следващия кандидат - инвеститор (Чехия говори за втория в шорт листата индийски холдинг) - какъв е капацитетът му и какъв е произходът на капиталите му, каза Горанов. Държавата няма да прави отстъпки на ЧЕЗ за извънсъдебно решаване на арбитражния спор, ако влезе в сделката, каза финансовият министър и подчерта, че подобни хипотези са спекулативни. В отговор на въпрос за очакваното днес решение на мениджмънта на ЧЕЗ дали да допусне българската държава като участник в сделката коментира, че при покана от Прага \"трябва да изчетем тези 15 кг документи, защото трябва много внимателно да знаем с какво се ангажираме\" и допусна, че \"няма да ни го предоставят току така\".", "date": "2018.03.09", "title": "Нямало официална следа ЧЕЗ да е предлагала сделка на България"}
{"url": "https://www.dnevnik.bg/bulgaria/2018/03/09/3143791_iordanka_hristova_pee_v_meksiko_i_kuba_za/", "text": "Българското посолство в Хавана е организирало концерт на  Йорданка Христова  по случай Трети март. След това тя е заминала за Мексико, което е \"втората спирка в турнето на певицата, финансирано от Министерството на външните работи по Комуникационния план за Българското председателство на Съвета на ЕС\", съобщават от МвнР. Шоуто в Куба е било проведено 50 години след дебюта на Христова в страната. Българската певица изпълнила популярни кубински и български песни, а в програмата са се включили и приятелите ѝ Фара Мария и Боби Каркасес. Концертът завършил с \"Моя страна, моя България\", която изправила на крака публиката.", "date": "2018.03.09", "title": "Йорданка Христова пее в Мексико и Куба с пари за европредседателството"}
{"url": "https://www.dnevnik.bg/sviat/2018/03/09/3143782_afrin_e_pod_obsada_i_turskata_armiia_shte_vleze_v_nego/", "text": "Сирийският град Африн вече е под обсада от турските сили, които от почти два месеца водят операция \"Маслинова клонка\". Това обяви пред журналисти президентът Реджеп Тайип Ердоган, цитиран от \"Ройтерс\", Анадолската агенция и онлайн изданието \"Ахвал\". \"Може да влезем всеки момент в центъра на града\", каза още Ердоган, без на навлиза в подробности. Град Африн беше обявен като ключова цел в операцията, която Анкара  от самото начало  настоява, че води срещу \"терористи\" и която според Ердоган  ще продължи на изток  от Африн, докато не стигне до  иракската граница . Той изрично спомена и района около град Манбидж, недалеч от Африн, където има и  американски военнослужещи . Турската армия вчера завладя ключов град недалеч от Африн, който беше под контрола на кюрдските Сили за защита на народа (YPG) - бойците от кюрдската организация, която владееше провинция Африн от 2012 г. Турското правителство тогава обяви, че очаква операцията да продължи до май, без да уточнява дали този период е за офанзивата в Африн или за цялата граница. Анкара смята YPG за сирийско разклонение на Кюрдската работническа партия (ПКК), която е във въоръжен конфликт с турската държава от 80-те години. От YPG отрекоха информацията и настояха, че турските сили са едва на 10-15 км от Африн. Още преди дни обаче активисти, които наблюдават конфликта, съобщиха, че те се намират на броени километри от града, а турски издания - че операцията за превземане на центъра на града се очаква до броени дни. Президентът използва случая, за да отправи критики и към Съединените щати. \"Кой плаща заплатите на YPG? Разбира се, че САЩ.\" Вашингтон все още не е реагирал на думите му. Коалицията срещу \"Ислямска държава\", от която са част YPG в Северна Сирия, няма присъствие в Африн. В последните дни обаче стотици кюрдско-арабски бойци, които са част от нея,  обявиха, че са се насочили към Африн , за да противодействат на турските сили.", "date": "2018.03.09", "title": "Африн е под обсада и турската армия ще влезе в него, обяви Ердоган"}
{"url": "https://www.dnevnik.bg/biznes/2018/03/09/3143798_vivakom_otchete_poveche_klienti_i_prihodi_za_2017_g/", "text": "Приходите на \"Виваком\" за 2017 г. възлизат на 890 млн. лв. и са с 1.6% по-високи от предходната. С този резултат мобилният оператор се обявява за лидер на българския пазар за пета година поред с пазарен дял от 29%.", "date": "2018.03.09", "title": "\"Виваком\" отчете повече клиенти и приходи за 2017 г."}
{"url": "https://www.dnevnik.bg/sport/2018/03/09/3143730_nadejdite_na_kubrat_pulev_ostavat_nasocheni_kum/", "text": "Голямата цел пред боксьора Кубрат Пулев остава преследването на световната титла, заяви той. Думите му дойдоха покрай обновяването на световната ранглиста, където заема четвъртото място. \"Радвам се, че българското знаме и моето име е там, сред тези хора, и то в тежката дивизия, така че това е повод за гордост. И съм горд от себе си. Радвам се от това, което постигам - четвърти в света не е малко\", каза Пулев пред Би Ти Ви. И добави: \"За мен това не е крайната цел. Моята цел е (да бъда) световен шампион\". Пулев имаше мач за световната титла, но  загуби от Владимир Кличко . След това той стигна още веднъж до възможността да влезе в пряк спор за най-високото отличие, но  се контузи и не можа да се изправи срещу Антъни Джошуа . Българинът очаква да се завърне на ринга с двубой, който  вероятно ще се състои на 26 май или 2 юни . Името на съперника и залогът в срещата тепърва ще се уточняват.", "date": "2018.03.09", "title": "Надеждите на Кубрат Пулев остават насочени към световната титла"}
{"url": "https://www.dnevnik.bg/skorost/2018/03/09/3143818_mvr_vrushta_kamerite_za_kontrol_v_dvijeshti_se_koli/", "text": "Камерите за контрол, поставени в движещи се автомобили, могат да бъдат върнати скоро. Това обяви министърът на вътрешните работи Валентин Радев по време на парламентарния контрол. Той уточни, че това са бъдещи мерки, които ще бъдат прилагани, но не уточни от кога. \"Не ме карайте да казвам какви нови мерки ще има, но ще има камери, които ще се движат по пътищата\", коментира Радев. Идеята за подобни камери не е нова. Първоначално страната купи такива устройства и започна да ги използва, след което обаче Законът за движение по пътищата беше променен и беше въведен текст, който задължава да има предупреждение при засичане на скоростта, което наложи демонтирането им. Сега законът отново позволява трафикът да се контролира по този начин. Радев каза още, че голяма част от старите патрулни коли \"Опел\" са с изчерпан ресурс и ще бъдат поетапно подменени. Той уточни, че не всички камери, които са поставени в тях, могат да бъдат инсталирани в новите полицейски коли \"Киа\". Те най-вероятно ще бъдат стационарни, като ще бъдат поставени извън автомобилите. Вътрешният министър допълни, че има увеличение на таксите за регистриране на мотопеди, мотори и други транспортни средства. Той опроверга информациите, че поскъпването е в пъти, като от досегашните 19 лв. скача на 28. Радев добави, че част от административните такси по Закона за движение по пътищата са обединени с други, като се образуват нови единни такси.", "date": "2018.03.09", "title": "МВР обмисля да върне камерите за контрол в движещи се коли"}
{"url": "https://www.dnevnik.bg/evropa/2018/03/09/3144035_slovakiia_vurvi_kum_haos_zaradi_ubiistvoto_na/", "text": "Словакия изглеждаше като стабилна европейска държава, но бързо бе обхваната от хаос след безпрецедентни убийства на разследващ журналист и неговата годеница.  В реч миналия месец президентът Андрей Киска говори за страната си като за \"успешна, горда и уверена в себе си\". Но на 4 март заяви, че Словакия е изправена  пред \"сериозна политическа криза\" , предизвикана от застрелването на Ян Куцяк и Мартина Кушнирова. Полицията каза, че убийството на Куцяк и приятелката му, изглежда, е свързано с работата на журналиста. Телата им бяха намерени на 25 февруари и се развихри същинска политическа буря.  На фона на разгорещена размяна на реплики между управляващата коалиция и опозицията конспиративни теории, разпространени от премиера Роберт Фицо и неколкократните му  словесни нападки срещу Киска,  все повече хора започнаха да  застават срещу правителството на Фицо , заплашвайки дори съществуването му.  В последната си непубликувана статия 27-годишният Куцяк пише за  влиянието на италианската мафия  в Словакия и възможните ѝ връзки с хора, близки до Фицо. След това дойде новината, че словашките власти са били информирани от италианските си колеги за това, че мощен италиански престъпен синдикат действа в Словакия. Седем членове на групата са заподозрени за убийствата. Миналата седмица те бяха задържани, а по-късно освободени.  Когато миналата седмица десетки хиляди се включиха в Словакия и в някои градове в чужбина в шествия в памет на Куцяк, мнозина поискаха оставки на словашки министри. За днес са планирани масови демонстрации - този път насочени пряко срещу правителството. \"Много хора осъзнаха, че ситуацията става критична\", каза Михал Вашечка, анализатор от мозъчния тръст Братиславски институт за политика. \"Започна борба да не се допусне автокрация, контролирана от малка група олигарси.\" Реагирайки на народните настроения и засилващите се протести, Киска призова към съществени промени в правителството или предсрочни избори като изход от кризата.  \"Има голямо недоверие към държавата\", каза Киска. \"И мнозина не вярват на правоприлагащите органи... това недоверие е оправдано. Преминахме границата, нещата отидоха твърде далеч и вече няма връщане назад\", каза той.  Фицо отвърна на удара, като обвини президента,  че дестабилизира страната  с помощта на унгарско-американския милиардер Джордж Сорос, с когото Киска проведе частна среща през септември в Ню Йорк. Сорос отхвърли внушенията на Фицо, че може да е свързан по какъвто и да е начин с президентските предложения и с антиправителствените протести.  Анализаторът Вашечка каза, че твърденията на Фицо за някаква конспирация вероятно ядосват някои хора и укрепват решението им да се включат в протестите, и управлението на премиера автократ Владимир Мечияр, който постави страната в международна изолация. Мечиар също обвиняваше Сорос. \"Това напомня на хората за Мечиар и за комунистическото управление. А голяма част от обществото е много чувствително по тази тема\".  Посланикът на САЩ Адам Стърлинг каза в изявление, че \"в момент, в който словашкото общество се бори с последиците от това престъпление, ние призоваваме всички страни в конфликта да се въздържат от използване на конспиративни теории и да не прибягват до дезинформация\". Малка партия от управляващата коалиция призова за оставката на вътрешния министър Роберт Калиняк като условие  за оставането ѝ в правителството . Миналата година хиляди протестиращи настояваха за оставката на Калиняк, след като той бе свързан с предишни корупционни скандали. Ръководството на партията \"Мост-Хид\" се събира днес, за да реши каква да е ролята на партията в коалицията.  Междувременно опозицията  поиска вот на недоверие към правителството  в парламента, но дата още не е насрочена. Фицо отново нарече искането на опозицията \"опит за преврат\". /БТА", "date": "2018.03.09", "title": "Словакия върви към хаос заради убийството на журналиста Куцяк"}
{"url": "https://www.dnevnik.bg/politika/2018/03/09/3144059_zashtitnici_na_d-r_dimitrov_poiskaha_razshiriavane_na/", "text": "Защитници на пловдивския лекар Иван Димитров,  който уби човек,  при опит за кражба в неговия гараж, поискаха от парламента да се разшири обхватът на случаите на неизбежна отбрана в Наказателния кодекс. Четирима техни представители се срещнаха с депутати от \"Обединени патриоти\" и конкретно с ВМРО. Представител на Сдружение \"Велика България\" бе бившата журналистка Патриция Кирилова, на мотоклан \"Велика България\" – Георги Коларов, а Марин Маринов представляваше организацията на частните детективи. Те са предоставили на депутатите подписите за промени в законодателството, които са събрани по време на протестите с искане за освобождаването на д-р Димитров. \"Предложенията са за разширяване на обхвата на неизбежната отбрана - да бъдат включени всички случаи на проникване в дома, във вилни имоти, стопански постройки, нападение в моторни средства\", обясни Искрен Веселинов (ВМРО). Той посочи, че Патриотите подкрепят мнението на гражданите, и обеща, че техните виждания ще бъдат представени пред работната група. \"Поемаме ангажимента да бъдем постоянен мотор да се движи тая тема и да не остане забутана в небитието. Тази работна група трябва да излезе с читав проект на закон, за да може всеки да се чувства в правото си да се защити, когато е застрашен животът, честта, здравето му\", каза Веселинов. Марин Маринов е познат от февруарските протести, довели до сваляне на първото правителство на Борисов,  посрещането на любимия на президента Путин мотоклуб \"Нощните вълци\"  пред \"Св. Александър Невски\", протестите срещу Истанбулската конвенция и ред други протести. Той и Коларов се движеха с моторите си с \"Нощните вълци\" през пробега им през България през 2016 г. Мотоклан \"Велика България\" участва и в други протести срещу НАТО, свързани с руски дипломати, и е близък до българския клон на \"Нощните вълци\".", "date": "2018.03.09", "title": "Защитници на д-р Димитров поискаха разширяване на неизбежната отбрана от \"патриотите\""}
{"url": "https://www.dnevnik.bg/sport/2018/03/09/3144066_frenski_futbolist_na_18_godini_pochina_v_sunia_si/", "text": "Френският футболист на втородивизионния \"Тур\" Томас Родригес е откри мъртъв в дома си. 18-годишният полузащитник е починал в съня си в нощта между четвъртък и петък, съобщи клубът му. \"Tур\" е разтърсен от тази трагична новина, която потопи в огромна мъка целия клуб. Изразяваме най-дълбоки съболезнования към семейството, близките, съотборниците и приятелите на Томас. Те имат цялата ни подкрепа в този труден момент\", се казва в съобщението на френския клуб. Родригес беше юноша на \"Тур\" и играеше за втория тим на клуба от Лига 2. Причината за смъртта му все още не е известна. Аутопсията ще бъда направена следващата седмица, съобщиха медиите във Франция. Двубоят на \"Тур\" с \"Валенсиен\" от 29-и кръг на Лига 2, който трябваше да се изиграе тази вечер, е отложен. Всички останали срещи от Лига 1 и Лига 2 ще започнат с минута мълчание в памет на Родригес. Това е втората трагична вест в европейския футбол в рамките на последните пет дни. В неделя  капитанът на \"Фиорентина\" Давиде Астори беше открит мъртъ в в хотела, където отборът беше отседнал преди мача с \"Удинезе\". Италианският национал е починал от сърдечна недостатъчност.", "date": "2018.03.09", "title": "Френски футболист на 18 години почина в съня си"}
{"url": "https://www.dnevnik.bg/sviat/2018/03/09/3144074_surbiia_i_hurvatiia_shte_remontirat_zaedno_jp_liniiata/", "text": "Министрите на транспорта в Сърбия и Хърватия подписаха меморандум, който предвижда двете страни заедно да възстановят жп линията между Белград и Загреб, предаде агенция \"Танюг\", цитирана от БТА. Документът с подписи на министър Зорана Михайлович и сръбския ѝ колега Олег Буткович е част от усилията за затопляне на отношенията между Белград и Загреб, за които  говориха двамата президенти  Александър Вучич и Колинда Грабар-Китарович миналия месец.  Линията е дълга 412 км и с реконструкцията ѝ пътуването с влак по нея ще се намали от сегашните седем и половина часа на малко над три часа. Планът предвижда линията да бъде за скорост на влаковете 160 км/час. Документът с подписи на министър Зорана Михайлович и сръбския ѝ колега Олег Буткович е част от усилията за затопляне на отношенията между Белград и Загреб, за които  говориха двамата президенти  Александър Вучич и Колинда Грабар-Китарович миналия месец. Тази година трябва да се извърши подготовката на проектно-техническата документация, а работата трябва да започне през 2019 г. За реконструкцията на линията на сръбска територия са необходими около 250 миилона евро, а на територията на Хърватия - малко повече.", "date": "2018.03.09", "title": "Сърбия и Хърватия ще ремонтират заедно жп линията между столиците си"}
{"url": "https://www.dnevnik.bg/bulgaria/2018/03/09/3144070_sasho_dikov_se_vrushta_na_ekran_s_rubrika_v_shouto_na/", "text": "Две седмици след като  напусна Би Ай Телевизия (BiT) , където последно беше програмен директор, журналистът Сашо Диков се върна на екран в предаването на Слави Трифонов по Би Ти Ви. Това потвърди той за \"Дневник\". Диков уточни, че ще води рубрика на запис, наречена  , чието първо излъчване е планирано за тази вечер. По думите му всички детайли все още не са напълно уточнение, но в нея вероятно ще показва репортажи от парламента. Това напомня силно като формат рубриката \"Стажантът\", която Диков правеше в Би Ай Ти, задавайки въпроси на депутати и министри в кулоарите на Народното събрание. Очаква се да бъде излъчвана веднъж седмично - в петък. Диков напусна Би Ай Телевизия , след като в началото на февруари се разбра, че  тя има нов собственик  - изпълнителният директор на продуцентската компания MediaPro Entertainment Мирослав Янев, и всички предавания на телевизията бяха спрени. Водещият беше програмен директор на медиата от май 2017 г., като заедно с това продължи да прави и своето предаване \"Просто Диков\".", "date": "2018.03.09", "title": "Сашо Диков се връща на екран с рубрика в \"Шоуто на Слави\""}
{"url": "https://www.dnevnik.bg/sport/2018/03/09/3144091_gaurdiola_e_globen_s_20_hil_paunda_za_podkrepa_kum/", "text": "Мениджърът на \"Манчестър сити\" Пеп Гуардиола беше глобен с 20 хиляди паунда за използването на политически символ по време на  мача с \"Уигън\" (0:1) за Купата на Англия . Испанецът носеше жълта лента в подкрепа на  арестуваните политици в родната му Каталуня. Гуардиола сложи за пръв път жълта лента през ноември и оттогава неизменно носи такава. Футболната асоциация проведе разговори с испанския мениджър и два пъти му отправи официални предупреждения, че нарушава правилата за екипировка и реклама. Мениджърът на \"Манчестър сити\" заяви след мача с \"Уигън\", че \"винаги\" ще носи жълта лента. \"Не става въпрос за политика, а за демокрация. За това да помогнем на хора, които не са направили абсолютно нищо. Аз съм мениджър, но преди всичко съм човек\", каза той. \"Мога да я нося и на друго място, не само на гърдите. Те знаят, че ще я нося винаги. Ако нарушавам правилата, ще приема глобата. Четирима души са в затвора. Има други хора, които не са в Каталуня, и когато се приберат, също ще се озоват в затвора\", допълни Гуардиола. Футболната асоциация реши да повдигне обвинения срещу испанския треньор миналата седмица. Мениджърът на \"Сити\" ги е приел и няма да обжалва, съобщиха медиите в Англия. Въпреки обвинения Гуардиола носеше жълта лента в последния шампионатен мач на \"гражданите\" -  победата срещу \"Челси\" (1:0) в неделя . Така беше и във всичките му появи покрай  двубоя с \"Базел\" (1:2) в Шампионската лига . \"УЕФА има друго мнение по отношение на тези неща. Те казват, че няма проблем да носиш нещо дотогава, докато го правиш с уважение. Тук (в Англия) очевидно е различно\", каза преди време мениджърът на \"Манчестър сити\".", "date": "2018.03.09", "title": "Гаурдиола е глобен с 20 хил. паунда за подкрепа към арестуваните в Каталуня"}
{"url": "https://www.dnevnik.bg/evropa/2018/03/09/3144011_chovekut_ot_provinciia_saar_-_za_vuzhoda_na_haiko_maas/", "text": "Като министър на правосъдието на Германия през последните четири години Хайко Маас редовно е показвал умения на дипломат, често пъти уреждайки сложни междуведомствени проблеми без много шум. Тези умения без съмнение ще бъдат подложени на изпитание на далеч по-видима сцена, когато 51-годишният политик поеме поста на министър на външните работи в  новото германско правителство  от  сега заемащия го Зигмар Габриел . Новината, че Маас ще замени Габриел, беше обявена вчера. Тя предхождаше сериозни размествания в Германската социалдемократическа партия, чиито представители са и Маас, и Габриел. По-рано днес партията обяви имената на останалите свои министри, които ще участват в  новото коалиционно правителство , за което ГСДП и консервативният блок на канцлера Ангела Меркел успяха да се споразумеят почти шест месеца след завършилите без категоричен победител избори. Маас си спечели но той знае как да направи така, че присъствието му да се усеща. Когато през 2013 г. беше назначен в кабинета, това изненада мнозина, защото дотогава политическата му кариера се свеждаше единствено до малката западна провинция Саар на границата с Франция, където най-високата заемана от него длъжност беше регионален министър на икономиката. От 2000 г. Маас е начело на областната структура на ГСДП в Саар, пост, с който смята да се раздели, за да се съсредоточи върху работата си на федерално равнище. Той е и депутат от Бундестага в Берлин. Маас придоби известност в Германия като министър на правосъдието, внасяйки поредица законопроекти: за квоти за жените в деловия свят, за контрол върху цените на наемите на имоти, за борба с тероризма и за подобрена защита на потребителите. Имаше обаче и критики, например заради смяната на курса по закона за съхраняването на данни от доставчиците на комуникационни услуги и спорния закон за тормоза в интернет. Участието му в тези ключови дебати означаваше, че Маас често пъти се намираше в светлината на прожекторите, но внимание привличаше и готовността му да говори по въпроси извън формалния си ресор. го превърна в особена мишена за тези в крайно дясно, които са разгневени от големия брой мигранти и бежанци, пристигнали в Германия. Реакцията му винаги е била премерена, дори и въпреки че веднъж намери в пощата си гилза от 9-милиметров патрон. Привържениците му го смятат за принципен, съсредоточен върху проблемните въпроси и трудолюбив. Противниците му го обвиняват, че лесно прибягва до крайности и че проявява самохвалство. Той определено знае как да привлича внимание - ходи добре облечен, притежава увереност и красноречие и има силно присъствие както в традиционните медии, така и в социалните мрежи. Правосъдието е естествен етап от кариерата му, защото по професия е адвокат, но Контактите му с колеги извън Германия включваха редовните заседания в Брюксел с министрите на правосъдието и вътрешните работи на държавите от ЕС, а опитът му от Саар означава, че има познания за Франция. Твърди се, че говорел малко френски и добър английски, но досега не се е показвал като голям играч, що се отнася до външната политика. При всички случаи бъдещият министър на външните работи ще се сблъска с предизвикателство, бидейки приемник на Габриел и действащия германски президент Франк-Валтер Щанймайер, неговите двама преки предшественици, всеки от които имаше свой собствен стил. Щайнмайер беше типичен дипломат, който обръщаше внимание и на най-малките детайли в преговорите, докато Габриел възприе диалогичен подход, като на световната сцена отправяше ясни, но на моменти провокативни изявления. Според наблюдатели Маас ще възприеме някакъв среден вариант между тези две крайности. Но може би най-голямото предизвикателство за него ще бъде да отстоява ролята си в кабинета, тъй като германската външна политика често се прави в канцлерството или в министерството на финансите, какъвто е случаят с европейската политика. Фактът, че начело на министерството на финансите ще застане влиятелната фигура в ГСДП  Олаф Шолц , който същевременно ще бъде и вицеканцлер, само ще увеличи предизвикателствата пред Маас. /БТА/", "date": "2018.03.09", "title": "Човекът от провинция Саар - за възхода на Хайко Маас до външен министър на Германия"}
{"url": "https://www.dnevnik.bg/sport/2018/03/09/3144077_promoturut_na_djoshua_ochakva_mach_s_uaildur_do_kraia/", "text": "Осъществяването на дългоочаквания сблъсък между Антъни Джошуа и Дионтей Уайлдър е напълно възможно до края на годината, ако англичанинът победи Джоузеф Паркър на 31 март. Това обяви промотърът на Джошуа Един Хърн. Джошуа, Уайлдър и Паркър държат петте световни титли в тежката категория. 28-годишният англичанин е шампион на Международната боксова федерация (IBF), Световната боксова асоциация (WBA) и Международната боксова организация (IBO). 32-годишният американец притежава най-ценния пояс - на Световния боксов съвет (WBC), а 26-годишният новозеландец - титлата на Световната боксова организация (WBO). Тримата все още нямат загуба на професионалния ринг. Джошуа има 20 победи с 20 нокаута. Уайлдър е спечелил 39 от 40-те си мача с нокаут. Паркър е с 24 победи, 18 от които с нокаут. \"Мачът с Уайлдър е №1. Това е най-големият сблъсък в световния бокс. Всички, които ме познават, знаят колко много искам да направим този двубой. Ако Антъни си свърши работата в Кардиф (срещу Паркър), има всички шансове да се осъществи до края на 2018 г.\", каза Хърн пред \"Дейли телеграф\". Британският проморът не изключва вариант да се стигне до два мача между Джошуа и Уайлдър. \"Защо да не са два? Един тук (във Великобритания) и един там (в САЩ). Сблъсък между тези двамата ще е нещо наистина голямо\", заяви Хърн. Ако Джошуа победи Паркър, но не се стигне до споразумение с Уайлдър, англичанинът най-вероятно ще се боксира през август в САЩ. При този вариант потенциалният съперник е американецът Джарел Милър, който има 20 победи, 18 нокаута и едно равенство в 21 мача в професионалния бокс. \"Опциите са да отидем в САЩ през август за двубой с някого и след това да направим мач с Уайлдър, или директно да се насочим към Уайлдър. Ако е второто, мачът вероятно ще е през октомври, ноември или декември\", каза още Хърн.", "date": "2018.03.09", "title": "Промотърът на Джошуа очаква мач с Уайлдър до края на 2018 г."}
{"url": "https://www.dnevnik.bg/evropa/2018/03/09/3144100_desetki_hiliadi_izliazoha_na_nai-golemiia_protest_v/", "text": "Десетки хиляди протестираха в редица словашки градове срещу убийството на разследващия журналист Ян Куцяк и приятелката му Мартина Кушнирова в края на февруари. Убийството на двойката в края на февруари  отприщи политическа буря в Словакия , където се очаква премиерът Роберт Фицо да се събере утре с коалиционните си партньори, някои от които заплашват да се изтеглят от кабинета, ако не последват оставки. Край на правителството на Фицо искат и протестиращи, някои от които излязоха с надписи \"Оставка\" и \"Стига Фицо\" и викове като \"Злодеи\". Данните за това колко демонстранти  са излезли в столицата Братислава  се разминават - организаторите първоначално говореха за 10 хил. души, но според дигитална карта, предложена от тях, броят към 20 ч. българско време е достигнал 60 хил. Протестиращите блокираха центъра на града, а полицията поиска те да изберат маршрут в по-периферна зона, за да не затрудняват трафика в петък вечер. Онлайн изданието Aktuality.sk, за което пишеше Куцяк, информира, че въпреки струпванията около сградите на парламента и правителството обстановката е спокойна, но \"ако Фицо беше останал в централата на правителството, щеше да чуе и груби неща за себе си.\" Преди протеста организаторите и споделящите каузата им, които използват в \"Туитър\" хаштага #AllforJan (\"Всички за Ян\"), публикуваха и карта с градовете, където трябва да има демонстрации. Това според изданията Aktuality и Dennik N се случва и в градове извън Словакия - като Прага (с поне 2000 души), Брюксел или Сидни. Демонстрации, макар и с десетки или стотици жители, има и в множество по-малки населени места. Организаторите бяха обявили протеста си като най-големия от 1989 г. насам. Ако информацията на словашките медии се потвърди, че това ще е и най-голямата демонстрация, откакто Словакия стана независима държава година по-късно.", "date": "2018.03.09", "title": "Десетки хиляди излязоха на най-големия протест в историята на Словакия заради убития журналист"}
{"url": "https://www.dnevnik.bg/photos/2018/03/09/3143645_fotogaleriia_svetovnite_snimki_na_denia_-_9_mart_2018_g/", "text": "Слънчев ден в парк в Лондон, Великобритания.", "date": "2018.03.09", "title": "Фотогалерия: Световните снимки на деня - 9 март 2018 г."}
{"url": "https://www.dnevnik.bg/sport/2018/03/09/3144106_predsezonnite_testove_vuv_formula_1_prikljuchiha_s/", "text": "Ферари\" даде най-добър резултат и в последния ден от предсезонните тестове във Формула 1. Кими Райконен, който беше зад волана на SF71H, записа 1:17.221 с най-новите гуми на \"Пирели\" от сместа хиперсофт. Райконен се доближи до темпото на своя съотборник  Себастиан Фетел, който в четвъртък постави нов неофициален рекорд  на пистата \"Каталуня\" край Барселона. Ледения изостана само с 40 стотни от постижението на Фетел. За първи път от началото на изпитанията през 2018 г. температурите на въздуха достигнаха 20 градуса, а тази на трасето беше 37. Това позволи на всички екипи да натоварят техниката и да извлекат най-доброто от болидите си. От \"Ферари\" останаха доволни от темпото си в дълга серия от обиколки, а Райконен завъртя общо 157 тура. \"Общо взето се чувствах добре и болидът се представя добре. Времето преди това не беше идеално, но сега условията се подобриха. Тепърва ще видим как ще се чувстваме в Мелбърн\", каза Райконен. Той работи през целия ден, като успя да направи пълна състезателна симулация. Райконен използва различни типове гуми, както и разични нива на горивото. В сутрешните часове финландецът работеше по различните настройки на своето \"Ферари\". Най-накрая по-добър ден имаха и от  \"Макларън\" , като Фернандо Алонсо показа впечатляваща скорост. Испанецът завъртя 93 обиколки и беше най-близо до Райконен. Двукратният световен шампион направи най-добрата си обиколка за 1:17.784 с гумите хиперсофт. Той беше по-бърз с три десети от Карлос Сайнц с \"Рено\", както и Даниел Рикардо, който караше със суперсофт. Пилотът на \"Макларън\" имаше проблем с турбото при първото си излизане на пистата, което наложи и смяната на двигателя му. Едва след обедната пауза Алонсо се върна на пистата, но успя да изпълни голяма част от програмата си. \"Денят беше много особен за нас, защото в сутрешните часове имахме проблем, но след това момчетата свършиха невероятна работа. След обедната пауза компенсирахме загубата на време\", каза Алонсо. От \"Мерцедес\" \"крият\" темпото си Пилотите на \"Мерцедес\" Люис Хамилтън и Валтери Ботас отново си поделиха деня, като караха по една сесия преди и след паузата. Световните шампиони завъртяха общо 201 обиколки, но се концентрираха върху дълги серии от турове с по-твърдите смеси гуми, вместо да преследват рекордни резултати. \"Определено вече чувствам колата доста по-добре от първите дни. Мисля, че свършихме най-важната работа и разбираме по-добре настройки и как да извлечем скорост от болида\", каза Валтери Ботас. В рамките на осемте дни изпитания пилотите на \"сребърните стрели\" завъртяха общо 1040 обиколки или 4841 километра с новия болид W09. \"Мерцедес\" записа и най-високата скорост по време на предсезонните тестове – 334.3 км/ч, с близо пет километра повече от това, което реализира двигателят на \"Ферари\" в болида на Кими Райконен. В тестовете двете най-добри времена бяха на пилотите на \"Ферари\", поставени в последните два дни. Фернандо Алонсо единствен, заедно с Фетел и Райконен слезе под 1:18 минути за обиколка, а бързи обиколки с гумите хиперсофт направиха още Даниел Рикардо и Карлос Сайнц, съответно във втория и четвъртия ден от изпитанията. На пистата \"Каталуня\" най-добрите времена на \"Мерцедес\" бяха записани с гуми ултрасофт. Хамилтън изостана с повече от 1.3 секунди от Фетел, което беше ясен признак, че \"сребърните стрели\" предпочитат да крият своята скорост. Първото състезание за  сезон 2018 във Формула 1  е на 25 март на пистата \"Албърт парк\" в Мелбърн.", "date": "2018.03.09", "title": "Предсезонните тестове във Формула 1 приключиха с най-добри постижения за \"Ферари\""}
{"url": "https://www.dnevnik.bg/politika/2018/03/09/3144104_moje_bi_radev_e_ne_prezident_na_bulgariia_a_nechii/", "text": "Несериозно е да се твърди, че няма стенограма на разговора между президента Румен Радев и руския патриарх. Това коментира в предаването \"Панорама\" по БНТ Цветан Цветанов, зам.-председател на ГЕРБ и лидер на парламентарната група на партията. В четвъртък   прессекретариатът на президентството обяви , че разговорите на държавния глава с руския патриарх Кирил и водената от него делегация не са били засекретявани, нито е водена стенограма. Изявлението бе в отговор на въпрос на \"Дневник\" дали ще бъде разсекретена стенограмата, както поискаха депутати от ГЕРБ. Цветанов попита дали се помнят интервютата, които бившият шеф на Руския институт за стратегически изследвания генерал Решетников давал и посочи, че \"може би Радев е не президентът на България, а служител на някой друг\". Посочи, че предишният президент не би допуснал да има подобен разговор и по този начин да бъде унизена страната. На въпрос каква прогноза има за взаимоотношенията в коалицията \"Обединени патриоти\" Цветанов изрази мнение, че лидерите на трите партии в нея ще могат да намерят пресечна точка и това ще даде възможност на управляващите да изпълнят предизборните си заявки, да изведат България над всичко, загърбвайки междуличностните отношения. За ГЕРБ обясни, че партията винаги била с протегната ръка към всички останали, дори и към опозицията, когато нейните критики са градивни, защото нямало как да се прави политика на омраза и разделение. На няколко пъти посочи, че управляващите се стремят да решават важните въпроси като даде пример с темите, които се обсъждат в рамките на българското европредседателство. Съобщи, че след седмица пристига директорът на Европол като страните от ЕС ще се опитат да приемат правилата за европейски парламентарен контрол.", "date": "2018.03.09", "title": "Може би Радев е не президент на България, а нечий служител, смята Цветанов"}
{"url": "https://www.dnevnik.bg/politika/2018/03/09/3144110_karadaiu_preporucha_kabinetut_da_se_razgranichi_ot/", "text": "Опитите на правителството да се разграничава от думи и действия на вицепремиера Валери Симеонов не върши работа. Има само един начин за разграничение – да го уволнят и веднага след това да се извинят на цялото общество за това недоразумение. Това обяви в предаването \"Панорама\" лидерът на ДПС Мустафа Карадайъ по адрес на вицепремиера Валери Симеонов, заради думи на когото правителството на няколко пъти обяви, че неговата позиция не е официалната на правителството. Това се случи след нападките на Симеонов към евродепутата Ска Келер. След думите му по адрес на руския патриарх пък от името на групата на \"патриотите\" в парламента лидерът на \"Атака\" Волен Сидеров посочи, че те се разграничават от \"грубите и недопустими нападки на вицепремиера Валери Симеонов\", Карадайъ отново отправи критики към управляващите заради това, че са включили в коалицията \"националисти, които си служат с езика на омразата\" без да има нужда от това. Заключи, че аритметичните мнозинства очевидно не са успешни. Определи управлението като поредица от гафове и грешки. На въпрос дали сегашните критики на ДПС не противоречат на заявеното преди Коледа от почетния председател на партията Ахмед Доган за стабилността на управлението, той посочи, че няма противоречие и подчерта, че речите на Доган трябвало да се препрочитат по няколко пъти, защото били философски. Обясни подкрепата за Пламен Георгиев да оглави антикорупционния орган като кредит на доверие към управляващите. Посочи, че това станало, защото Георгиев получи висока оценка за работата си като шеф на Комисията за конфискация на незаконно придобито имущество както в България, така и в чужбина.", "date": "2018.03.09", "title": "Карадайъ препоръча кабинетът да се разграничи от Симеонов с уволнението му"}
